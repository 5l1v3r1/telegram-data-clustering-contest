<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/vodafone-k-vanocum-rozda-neomezene-data-na-omezeny-cas-39428"/>
    <meta property="og:site_name" content="mobilenet.cz"/>
    <meta property="article:published_time" content="2019-11-13T10:55:00+00:00"/>
    <meta property="og:title" content="Vodafone k Vánocům rozdá neomezená data na omezený čas"/>
    <meta property="og:description" content="Každý zákazník bude moci využít 100 dvouhodinovek neomezených dat Akce se spouští v polovině listopadu a poběží dva měsíce"/>
  </head>
  <body>
    <article>
      <h1>Vodafone k Vánocům rozdá neomezená data na omezený čas</h1>
      <address><time datetime="2019-11-13T10:55:00+00:00">13 Nov 2019, 10:55</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Každý zákazník bude moci využít 100 dvouhodinovek neomezených dat <br/>   •  Akce se spouští v polovině listopadu a poběží dva měsíce</b>
      </p>
      <p>Na blížící se Vánoce se připravují také naši operátoři. Doby hojnosti jsou však dávno pryč a dokazuje to i letošní nově zveřejněná nabídka Vodafonu. Ta se stejně jako v loňském roce soustřeďuje na mobilní data, o které je ze strany uživatelů velký zájem. V roce 2018 Vodafone nabídl denní Passy, kdy bylo možné konkrétní aplikace využívat, aniž by docházelo k odečtu vašich mobilních dat.</p>
      <related>
        <h4>Přečtěte si také</h4>
        <a href="https://mobilenet.cz/clanky/vodafone-v-listopadu-novinky-od-xiaomi-a-par-kosmetickych-slev-39368"/>
      </related>
      <p>Letos se Vodafone rozhodl nabídnout neomezený internet bez rozdílu využití, ale pokud jásáte, jak budete neomezeně surfovat jako v létě s T-Mobilem, velmi rychle vás vyvedeme z omylu. Nebyl by to snad ani současný Vodafone, aby svou nabídku nezkomplikoval specifickými podmínkami. Operátor svým zákazníkům skrze aplikaci Můj Vodafone nadělí 100 dvouhodinovek neomezeného internetu. V praxi to znamená, že například dostanete chuť stahovat a nepočítat přenesené MB. Aktivujete si svou dvouhodinovku, během které se data z vašeho běžného balíčku nebudou odečítat. Po uplynutí dvou hodin se vše vrátí do starých kolejí. Akce mírně připomíná hlídání si času z dob dávno minulých, kdy jsme čekali na odpolední či večerní hodiny, abychom mohli volat „mimo špičku“ za výhodnější ceny.</p>
      <p>Zamotanost celé nabídky pokračuje dále v tom, že zmíněných 100 dvouhodinovek nemůžete využít naráz za sebou. Vodafone nabídku rozdělil na dvě části. Prvních 50 dvouhodinovek je k dispozici od 15. listopadu do 14. prosince, zbylých 50 dvouhodinovek pak od 15. prosince do 14. ledna. Vodafone celou akci prezentuje jako ideální možnost, jak si zapnout neomezená data ve chvíli, kdy to zákazníka nejvíce potřebuje.</p>
      <related>
        <h4>Přečtěte si také</h4>
        <a href="https://mobilenet.cz/clanky/vodafone-nabizi-nove-chytre-hodinky-od-tcl-pro-deti-prihodi-i-specialni-tarif-39320"/>
      </related>
      <p><i>„Věříme, že tu nejsilnější síť tvoří lidé a že technologie mohou posilovat pouto mezi lidmi. A v jaké jiné době než právě o Vánocích? Proto chceme obdarovat bez podmínek všechny zákazníky, kteří používají internet. Nikdo už nemusí hledat Wi-Fi připojení, ale může si aktivovat data zdarma přesně v tu chvíli, kdy je potřebuje,</i>“ říká Quique Vivas, viceprezident Vodafonu Czech Republic pro nefiremní zákazníky.</p>
      <h3>Co když chci být neomezený?</h3>
      <p>Možná si říkáte, co když budu po Vodafonu chtít neomezený tarif? Ano, to je nově také možné, aniž byste si museli pořídit spoustu dalších služeb. Musíte však sáhnout po vůbec nejvýše postaveném tarifu Neomezená data, což je vlastně vylepšený tarif RED 20+20 GB. Za 1 799 Kč získáte zcela neomezená data maximální rychlostí, neomezené volán i SMS, 1 000 minut volání do zahraničí a s roamingem ve světě na týden zdarma.</p>
      <related>
        <h4>Související články</h4>
        <a href="https://mobilenet.cz/clanky/o-66-vice-dat-a-sms-na-ustupu-to-rika-vodafone-o-vanocich-36802"/>
        <a href="https://mobilenet.cz/clanky/vodafone-predstavil-svoji-vanocni-nabidku-nabidne-vodafone-passy-zdarma-36533"/>
        <a href="https://mobilenet.cz/clanky/v-ramci-black-friday-navysuje-o2-vanocni-bonus-az-na-5-tisic-kc-39413"/>
        <a href="https://mobilenet.cz/clanky/vcera-predstavene-xiaomi-mi-play-se-jiz-stihlo-zapsat-do-guinessovy-knihy-rekordu-36799"/>
        <a href="https://mobilenet.cz/clanky/zakaznici-t-mobile-tv-dostavaji-darek-mohou-sledovat-dalsich-9-kanalu-zdarma-36777"/>
        <a href="https://mobilenet.cz/clanky/o2-tv-predstavuje-lepsi-hbo-od-a-ve-videotece-tri-desitky-vanocnich-filmu-36688"/>
      </related>
    </article>
  </body>
</html>