<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/ministerul-de-externe-pledoaria-pentru-dragnea-retrasa-de-la-cedo-152759.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T10:21:00+00:00"/>
    <meta property="og:title" content="Ministerul de Externe: Pledoaria pentru Dragnea, retrasă de la CEDO"/>
    <meta property="og:description" content="Ministrul afacerilor externe Bogdan Aurescu a dispus retragerea observațiilor transmise către Curtea Europeană a Drepturilor Omului de fostul Agent guvernamental pentru CEDO, Viorel Mocanu, numit în funcţie de PSD, în cauza Dragnea împotriva României. MAE subliniază că acestea au fost formulate 'în detrimentul statului român'. "/>
  </head>
  <body>
    <article>
      <h1>Ministerul de Externe: Pledoaria pentru Dragnea, retrasă de la CEDO</h1>
      <address>
        <time datetime="2019-11-13T10:21:00+00:00">13 Nov 2019, 10:21</time>
      </address>
      <figure>
        <img src="https://www.ebihoreanul.ro/modules/news/files/dragnea-proces13112019.jpg"/>
        <figcaption>(sursa foto: jurnalul.antena3.ro)</figcaption>
      </figure>
      <p>Ministrul afacerilor externe Bogdan Aurescu a dispus retragerea observațiilor transmise către Curtea Europeană a Drepturilor Omului de fostul Agent guvernamental pentru CEDO, Viorel Mocanu, numit în funcţie de PSD, în cauza Dragnea împotriva României.</p>
      <p>MAE subliniază că acestea au fost formulate "în detrimentul statului român". </p>
      <p>Retragerea a fost determinată de "nerespectarea procedurilor de lucru ale direcţiei de specialitate menţionate din MAE, fiind formulate în detrimentul intereselor statului român şi cu nesocotirea punctelor de vedere transmise de autorităţile naţionale cu competenţe în domeniul de referinţă", se arată într-un comunicat transmis de Ministerul Afacerilor Externe.</p>
      <p>Totodată, MAE a solicitat Curţii să permită transmiterea de noi observaţii în aceste cauze, care să reflecte prevederile legale şi practica naţională în materie.</p>
      <p>Potrivit G4Media.ro, Viorel Mocanu a fost eliberat din funcţie la cerere de premierul Viorica Dăncilă, în 29 august. Mocanu a demisionat după ce DNA a demarat o anchetă împotriva sa pe motiv că, în loc să pledeze în favoarea statului român, i-a ţinut partea lui Liviu Dragnea.</p>
      <p>Aceeaşi publicaţie notează că DNA a deschis dosar penal după ce presa a arătat că agentul României la CEDO, Viorel Mocanu, face apărări în defavoarea statului român şi în favoarea lui Liviu Dragnea în procesul intentat la Strasbourg de fostul lider PSD.</p>
      <p>Dragnea a solicitat CEDO să constate că i s-a încălcat dreptul la un proces echitabil în dosarul Referendumul în care a fost condamnat definitiv la 2 ani de închisoare cu suspendare.</p>
      <p>Jurnaliştii de la Hotnews au fost cei care au studiat dosarul de la CEDO şi au constatat că agentul României formulase argumente în defavoarea statului român şi în favoarea fostului lider PSD. </p>
      <p>Viorel Mocanu fusese numit în februarie 2019 în funcţia de Agent guvernamental pentru Curtea Europeană a Drepturilor Omului în cadrul Ministerului Afacerilor Externe, cu rang de director general. La momentul numirii, Mocanu era consilier onorific al ministrului Sănătăţii, Sorina Pintea.</p>
    </article>
  </body>
</html>