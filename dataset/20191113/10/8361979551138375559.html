<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/radio/time-to-answer/anton-gerashchenko-interv-yu-avakov-shtrafi-novini-ukrajini-50053233.html"/>
    <meta property="og:site_name" content="НВ"/>
    <meta property="article:published_time" content="2019-11-13T10:01:00+00:00"/>
    <meta property="og:title" content="Людина з МВС. Головні цитати Антона Геращенка в інтерв'ю НВ: про Авакова, нові штрафи і зарплати патрульних"/>
    <meta property="og:description" content="Напередодні заступник міністра внутрішніх справ України Антон Геращенко дав інтерв'ю для програми Час відповідати на Радіо НВ про стан справ у МВС і реформу поліції."/>
  </head>
  <body>
    <article>
      <h1>Людина з МВС. Головні цитати Антона Геращенка в інтерв'ю НВ: про Авакова, нові штрафи і зарплати патрульних</h1>
      <h2>Напередодні заступник міністра внутрішніх справ України Антон Геращенко дав інтерв'ю для програми Час відповідати на Радіо НВ про стан справ у МВС і реформу поліції.</h2>
      <address>
        <time datetime="2019-11-13T10:01:00+00:00">13 Nov 2019, 10:01</time>
      </address>
      <p>Ми вибрали його головні цитати.</p>
      <p>
        <b>Про те, чому Аваков зберіг портфель міністра за Зеленського</b>
      </p>
      <p>Тому що він мудра і професійна людина. І тому що такими кадрами складно розкидатися.</p>
      <p>Спільної мови з Петром Порошенком у нього не було. Петро Порошенко всі п’ять років свого президентства намагався зробити все, щоб Аваков пішов. Причому використовувалися найбільш брудні методи — аж до того, що фабрикувалися справи щодо його сина, того кидали за ґрати саме для того, щоби Авакова вимусити піти за власним бажанням. Але так не сталося.</p>
      <p>Читайте також:<br/><a href="https://nv.ua/ukr/ukraine/politics/pristayko-poyasniv-chomu-avakov-zalishivsya-v-kabmini-novini-ukrajini-50043357.html">&amp;nbspРеформа поліції. Пристайко пояснив, чому Аваков залишився в Кабміні</a></p>
      <p>Арсен Аваков зробив те, що він повинен був зробити — він став гарантом чесності виборів, фактично гарантом Конституції, і забезпечив можливість провести вибори і президентські, і парламентські чесно.</p>
      <p>Хоча багато хто бажав, щоб він грав на боці Петра Порошенка, він не грав ні на чиєму боці.</p>
      <p>
        <b>Про українські ОЗУ та «злодіїв у законі»</b>
      </p>
      <p>Ми вводимо в законодавство більш уточнююче поняття, що таке «злодії в законі» (сьогодні його немає) і яким чином ці люди керують злочинним світом. Тому що є люди, які фактично керують своїм авторитетом, тобто вони «кришують» цілі сектори нелегального бізнесу: це може бути «бізнес» з угону елітних авто, кишенькові крадіжки, системне шахрайство.</p>
      <p>І ці люди тримають навколо себе тільки тих осіб, які як правило не дають показів проти них. Вони не спілкуються мобільними телефонами — дуже складно задокументувати, і саме на це будуть спрямовані зміни до законодавства, які підготувало Міністерство внутрішніх справ і внесе у Верховну Раду в листопаді.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/888/big/e6cc90af357745e129a126f3fb973ab0.png?stamp=20191113110959&amp;q=85&amp;output=jpg&amp;bg=white"/>
        <figcaption>Фото: Прес-служба МВС</figcaption>
      </figure>
      <p>Точно відомо, що наші злочинні угруповання і «злодії в законі» мають прямі зв’язки з російськими злочинними угрупованнями і «злодіями в законі», а ті, в свою чергу, повністю «підім'яті» спеціальними службами Російської Федерації. Тому ми вважаємо одним із напрямків загроз національній безпеці саме злочинний світ в Україні.</p>
      <p>Ми вважаємо, що цю проблему вирішимо саме через те, що будемо законними методами «видавлювати» цих людей з території України.</p>
      <p>
        <b>Про зарплату поліцейських та якість їхньої роботи</b>
      </p>
      <p>Всі хочуть, щоб поліція працювала добре. Окей, а яка зарплата патрульного поліцейського у Києві? На сьогодні це 12 400 гривень. А яка сьогодні зарплата у людини, яка, наприклад, є водієм маршрутного таксі? 16−18 тисяч гривень.</p>
      <p>А ризики які? Патрульний поліцейський може вийти з дому і не повернутися: він може загинути, його можуть поранити, він може зостатися інвалідом. За 12 400 гривень?</p>
      <p>Ми взагалі вважаємо, що нормальна зарплатня для патрульних поліцейських; для тих, хто працює і кожен день ризикує своїм життям — мінімум 20 тисяч гривень.</p>
      <p>Наступного року зарплата буде підвищена десь на 10%-12%, але у нас іде «текучка» кадрів, тому що не всі хочуть за таку зарплатню в три-чотири години ночі зупиняти порушників, ризикуючи життям затримувати хуліганів чи грабіжників.</p>
      <p>Про штрафи за порушення ПДР та систему відеофіксації на дорогах</p>
      <p>Ми пропонуємо підвищений штраф: якщо ти перевищив швидкість більше ніж на 50 кілометрів на годину, то штраф буде 3400 гривень.</p>
      <p>Готуємося до запуску системи автоматичної відеофіксації порушень правил дорожнього руху. Зараз вона вже працює у тестовому режимі, встановлено п’ять камер у місті Києві, закуплені ще 15.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/890/big/fb0950c5f6cb4b1fa8174e5b895fc205.png?stamp=20191113111314&amp;q=85&amp;output=jpg&amp;bg=white"/>
        <figcaption>Фото: Прес-служба МВС</figcaption>
      </figure>
      <p>Я зараз назву жахливу статистику, яку ми побачили: камери були встановлені на проспекті Бажана, проспекті Перемоги та деяких інших магістралях, де дозволяється рух зі швидкістю 80 км/год (ще допоки було обмеження 20 + 3 кілометра на годину). Так от, зі швидкістю більше за дозволену, тобто більше 103 км/год, за 16 годин було 22 тисячі фактів перевищення швидкості.</p>
      <p>Ті особи, які захочуть зареєструватися в Електроному кабінеті водія, будуть навіть отримувати СМСку на телефон: відбувся цей факт [перевищення швидкості] - через 10−15 хвилин буде СМСочка.</p>
      <p>Для тих, хто не буде реєструватися в кабінетах водія (це справа добровільна), надсилатиметься лист на адресу за місцем реєстрації автотранспортного засобу.</p>
      <p>Читайте також:<br/><a href="https://nv.ua/ukr/ukraine/events/listi-shchastja-i-avtomatichni-kameri-shcho-vazhlivo-znati-pro-novu-sistemu-fiksatsiji-porushen-na-dorohakh-2498604.html">&amp;nbsp"Листи щастя" і автоматичні камери. Що важливо знати про нову систему фіксації порушень на дорогах</a></p>
      <p>Спочатку ця система буде працювати на перевищення швидкості. Після того програмне забезпечення дозволяє фіксувати проїзд на подвійну суцільну лінію, проїзд на червоне світло світлофору, і ще буде опція — це порушення правил, проїзд, наприклад, захищеною полосою громадського транспорту.</p>
      <p>
        <b>Про запуск Бюро фінансових розслідувань</b>
      </p>
      <p>З початку вересня рішенням Кабінету міністрів, яке ініціював [очільник МВД] Арсен Аваков, було ліквідовано Департамент із боротьби з економічними злочинами, зараз він знаходиться у стадії ліквідації. Це зроблено для того, щоби перед прийняттям закону про Бюро фінансових розслідувань (яке, до речі, очікується цього тижня) поліція повністю відійшла від питань економічної злочинності.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/891/big/c3a99dab1fcd43fe9f4c28aaa974d129.png?stamp=20191113111548&amp;q=85&amp;output=jpg&amp;bg=white"/>
        <figcaption>Фото: Андрій Новицький, прес-служба МВС</figcaption>
      </figure>
      <p>
        <b>Про Віталія Марківа</b>
      </p>
      <p>На жаль, італійська влада вирішила іти шляхом «цапа-відбувайла». Ним став український воїн, доброволець, нацгвардієць Віталій Марків. Його вина була лише в тому, що він у той день, у травні 2014 року, знаходився поруч з містом загибелі [італійського фотокореспондента Андреа] Рокеллі, кілометрах у двох. Але він жодним чином не міг мати ніякого відношення до загибелі італійського журналіста. Той загинув внаслідок мінометного обстрілу. Пан Віталій Марків був звичайним стрільцем добровольчого батальйону імені Кульчицького, який був сформований за два місяці і тому не мав мінометів на озброєнні.</p>
      <p>Зараз ми готуємося до апеляції, у пана Марківа є найкращі італійські адвокати. 22 листопада буде подана апеляція, наступного року ми очікуємо апеляційний розгляд в суді Мілана.</p>
    </article>
  </body>
</html>