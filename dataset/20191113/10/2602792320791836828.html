<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97nskih-agrari%d1%97v-navchat-shho-viroshhuvati-v-umovah-poteplinnya/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-13T10:13:00+00:00"/>
    <meta property="og:title" content="Українських аграріїв навчать, що і як вирощувати в умовах потепління"/>
    <meta property="og:description" content="Враховуючи зміни клімату протягом наступних 10 років умови для вирощування сільськогосподарських культур в Україні можуть змінитися кардинально. Фермери вж"/>
  </head>
  <body>
    <article>
      <h1>Українських аграріїв навчать, що і як вирощувати в умовах потепління</h1>
      <address>
        <time datetime="2019-11-13T10:13:00+00:00">13 Nov 2019, 10:13</time>
      </address>
      <figure>
        <img src="https://infoindustria.com.ua/wp-content/uploads/2019/11/flower-887443_1920.jpg"/>
      </figure>
      <p>
        <b>Враховуючи зміни клімату протягом наступних 10 років умови для вирощування сільськогосподарських культур в Україні можуть змінитися кардинально. Фермери вже до цього пристосовуються, вирощуючи продукцію навіть в пустелі. А чиновники готують Стратегію адаптації до змін клімату.</b>
      </p>
      <p>За підтримки ФАО та Німецько-українського агродіалогу в Міністерстві економічного розвитку, торгівлі та сільського господарства готують Стратегію адаптації до змін клімату в Україні. Мета документу — розробити конкретні рекомендації та план заходів по усім галузям АПК. Попередній проект буде доступний для перегляду на сайті з 29 листопада. Про це розказала <b>Наталія Сеперович, державний експерт Директорату стратегічного планування та євроінтеграції</b>.</p>
      <p>Мета документу –– визначити конкретні цілі розвитку вітчизняного АПК до 2030 року. Поки що їх шість. «Потрібно розробити конкретні рекомендації по галузям. Акцент – на адаптацію. Змінюється клімат: на моїй рідній Чернігівщині вже вирощують соняшник та інші теплолюбові культури. Тобто потепління приносить не лише проблеми, а й плюси. Потрібні нові сорти, нові технології», — пояснила вона.</p>
      <p>Розроблена стратегія буде включати і план заходів одночасно з конкретними пропозиціями. «Наприклад, по всій Україні масово спалюється листя. Ми вже піднімали цю проблему на рівні профспілок, громад – потрібно робити компості ями, щоб отримувати органічні добрива», — наголосила Сеперович.</p>
      <figure>
        <img src="http://infoindustria.com.ua/wp-content/uploads/2019/11/20191108153936.jpg"/>
      </figure>
      <p>Важливо шукати нові ідеї і вивчати досвід один одного. «Клімат змінюється вже. Перелік адаптованих технологій дуже великий. Вони вже розроблені і є на сайті ФАО, якщо не виходить, зв’яжіться з нами і ми допоможемо. Комунікації на рівні громад — єдиний спосіб вижити», — продовжила <b>Оксана Рябченко, координатор ГЕФ-проект ФАО в Україні.</b></p>
      <p>«У нас є фермер, який працює в пустелі. Коли ми показуємо це відео, нам не вірять. Це не великий урожай, але він в плюсі. Цей фермер вже адаптується до того, що там відбувається», — наголосила Рябченко.</p>
      <p>ІА «Інфоіндустрія»</p>
    </article>
  </body>
</html>