<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741450"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:00:00+00:00"/>
    <meta property="og:title" content="ชาร์จไปเล่นไป!บึ้มคร่าชีวิต อันตรายที่หลายคนมองข้าม"/>
    <meta property="og:description" content="เตือนภัย คนชอบเล่นโทรศัพท์มือถือขณะชาร์จแบต เสี่ยงระเบิดและโดนไฟช็อตตาย"/>
  </head>
  <body>
    <article>
      <h1>ชาร์จไปเล่นไป!บึ้มคร่าชีวิต อันตรายที่หลายคนมองข้าม</h1>
      <address>
        <time datetime="2019-11-13T10:00:00+00:00">13 Nov 2019, 10:00</time>
      </address>
      <p>
        <b>เตือนภัย คนชอบเล่นโทรศัพท์มือถือขณะชาร์จแบต เสี่ยงระเบิดและโดนไฟช็อตตาย</b>
      </p>
      <p>เป็นอุทาหรณ์เตือนใจให้ทุกคนได้เป็นอย่างดี สำหรับอุบัติเหตุการเสียชีวิตเนื่องจากการใช้สมาร์ทโฟนขณะชาร์จแบตเตอรี่ที่เราได้ยินกันอยู่บ่อยครั้ง ย้อนกลับไปเมื่อปี 2013 กับข่าวดังของแอร์โฮสเตสสาวชาวจีน เสียชีวิตขณะใช้โทรศัพท์ที่มีการเสียบชาร์จแบตเตอรี่อยู่ และเมื่อเร็วๆนี้ก็มีเหตุสลดที่หนุ่มอยุธยา วัย 27 ปี เสียชีวิตเพราะกระแสไฟฟ้ารั่วช็อตตายขณะเล่นโทรศัพท์มือถือตอนที่เสียบสายชาร์จอยู่  <br/><br/>ล่าสุดเมื่อวันที่ 13 พ.ย. บนโลกออนไลน์มีการแชร์ข้อความ โดย<b> "ชมรมหลวงปู่หลิว คลับไทยแลนด์"</b> เกี่ยวกับการเตือนภัยการเล่นโทรศัพท์ขณะชาร์จแบตเตอรี่ ระบุว่า</p>
      <figure>
        <img src="https://www.dailynews.co.th/admin/upload/20191113/news_jsUIaqKrta153259_533.jpg?v=20191113177?v=2053"/>
      </figure>
      <p>ขอความกรุณาอ่านจนจบน่ะครับ ขอร้องจากใจจริง ยาวนิด แต่เกี่ยวข้องกับท่านและครอบครัวของท่านโดยตรง<br/>-หลายๆ ท่านรู้จักแค่ว่าผมคือ แอดมินกลุ่มพระเครื่อง แต่มีอีกสิ่งหนึ่งที่หลายท่านไม่รู้ ผมเคยเรียนวิทยาลัยเทคนิคแห่งหนึ่งมา สาขาไฟฟ้าอิเล็กทรอนิกส์ ผมเคยเปิดร้านขายมือถือ ผมเคยเป็นช่างซ่อมมือถือ ผมเคยเป็นอาจารย์สอนซ่อมมือถือ<br/><br/>-ผมเชื่อว่าทุกท่านเคยชาร์จโทรศัพท์ไปพร้อมกับเล่นไป ผมขอเตือนด้วยความห่วงใยจริงๆครับ เลิกทำแบบนี้น่ะครับมันอันตรายถึงชีวิตจริงๆ หลายๆท่านคงเคยเห็นข่าวที่ออกมาบ้าง ว่ามีคนเสียชีวิตจากการชาร์จไปเล่นไป แต่ทุกคนก็ไม่ได้รู้สึกกลัวกันเลยจริงๆ วันนี้ผมจะมาบอกให้ฟังว่าทำไมถึงต้องกลัว<br/><br/>-ไฟบ้านที่เราใช้กันอยู่คือ 220โวลท์(แค่นี้ก็ตายแล้ว)เมื่อเราเสียบที่ชาร์จวงจรจะปรับระดับเป็น 310 โวลท์แล้วจ่ายเข้าไปที่หัวชาร์จ ตัวนี้จะแปลงไฟจาก 310 โวลท์ให้เหลือแค่ 5 โวลท์แล้วจ่ายไฟผ่านสายเข้ามือถือ(ขอใช้ศัพท์ง่ายๆเพื่อให้ทุกคนเข้าใจ)<br/><br/>-ในหัวชาร์จมีฉนวนที่เป็นเทปสีเหลืองกั้นไฟระหว่าง310โวลท์กับ5โวลท์เอาไว้ ถ้าเราเล่นไปชาร์จไปหัวชาร์จจะร้อน ไอ้ฉนวนเทปสีเหลืองที่กั้นเอาไว้มันจะละลาย พอมันละลายก็คือไฟ 310โวลท์จะวิ่งเข้าหาท่านทันที โดยที่ท่านไม่มีโอกาศได้ปล่อยมือเลย ไม่มีโอกาศแม้กระทั่งร้องเรียกให้คนมาช่วย ท่านจะไม่มีโอกาศมีลมหายใจอีกต่อไป(กระบวนการนี้มันใช้เวลาเร็วมากในการที่ทำให้ท่านจบชีวิตลง)<br/><br/>ด้วยความห่วงใยจริงๆ ครับ ขอเถอะครับ ก่อนที่มันจะสายไป ผมไม่อยากให้เกิดขึ้นกับท่านและครอบครัวจริงๆ ครับ ขอแค่นี้ครับ แค่นี้จริงๆ เพราะทุกคนมีโทรศัพท์มือถือ<br/><br/>ด้าน<b> ดร.นิรุทธ์ พรมบุตร อาจารย์ประจำภาควิชาวิศวกรรมไฟฟ้า คณะวิศวกรรมศาสตร์ มหาวิทยาลัยมหิดล</b> ได้ให้ความรู้เกี่ยวกับกรณีดังกล่าวว่า ปกติเวลาที่เราใช้งานโทรศัพท์มือถือจะมีความร้อนเกิดขึ้น และหากเราใช้งานในขณะที่ชาร์จแบตเตอรี่ไปด้วย ก็จะเกิดความร้อนเพิ่มขึ้นอีก เพราะฉะนั้นการชาร์จไปด้วยเล่นไปด้วย จะทำให้เกิดความร้อนสะสมขึ้นพร้อมๆ กัน 2 ทาง โอกาสที่จะระเบิดก็จะสูงกว่าการใช้งานตามสภาวะปกตินั่นเอง นอกจากความร้อนสะสมที่เป็นปัจจัยเสี่ยงทำให้เกิดการระเบิดแล้ว อีกหนึ่งปัจจัยหลักๆ คือ ขึ้นอยู่กับคุณภาพของอุปกรณ์ในการชาร์จด้วย หากเป็นอุปกรณ์ของแท้ที่ได้มาตรฐานโอกาสในการเกิดระเบิดก็จะน้อยลง โดยมี 4 วิธีสังเกตอุปกรณ์ที่ได้มาตรฐานง่ายๆ ดังนี้ สังเกตจากตรารับรองมาตรฐาน สังเกตร้านค้าที่ซื้อ สังเกตจากระดับราคา และสังเกตการรับประกัน.</p>
      <figure>
        <img src="https://www.dailynews.co.th/admin/upload/20191113/news_ZGNAAdqTLt153259_533.jpg?v=20191113177?v=4412"/>
      </figure>
      <p>เหตุการณ์ไม่คาดฝันกรณีโทรศัพท์ระเบิดหรือกระแสไฟฟ้ารั่วนั้นสามารถเกิดขึ้นได้กับทุกคนซึ่งเป็นอันตรายร้ายแรงถึงขั้นเสียชีวิต เป็นสิ่งที่ต้องระวังและรอบคอบมากขึ้นในการใช้งาน แต่เพราะภัยยังมาไม่ถึงตัวทำให้หลายคนยังติดนิสัยนอนเล่นโทรศัพท์ในขณะที่เสียบสายชาร์จไปด้วย ทางที่ดีควรหลีกเลี่ยงพฤติกรรมเหล่านี้ให้หายขาด หากจำเป็นต้องใช้ขณะชาร์จอาจใช้แบตฯสำรองแทน แต่กรณีจำเป็นเท่านั้น.<br/><br/><br/>ขอบคุณภาพจาก เฟซบุ๊ก ชมรมหลวงปู่หลิว คลับไทยแลนด์  และ นิรุทธ์ พรมบุตร</p>
    </article>
  </body>
</html>