<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683942/exelixeis-stin-ypothesi-dolofonias-tou-kapetaniou-pou-vrethike-me"/>
    <meta property="og:site_name" content="enikos.gr"/>
    <meta property="article:published_time" content="2019-11-13T10:25:00+00:00"/>
    <meta property="og:title" content="Εξελίξεις στην υπόθεση δολοφονίας του καπετάνιου που βρέθηκε μέσα σε καταψύκτη - Τι αποκαλύπτουν τα χειρόγραφα σημειώματα"/>
    <meta property="og:description" content="Τις αποκαλυπτικές χειρόγραφες σημειώσεις που είχε αφήσει ο δολοφονημένος ναυτικός, το πτώμα του οποίου βρέθηκε τον Ιανουάριο του 2016 μέσα στον καταψύκτη του διαμερίσματος του στην Καλλιθέα, προσκόμισε στο..."/>
  </head>
  <body>
    <article>
      <h1>Εξελίξεις στην υπόθεση δολοφονίας του καπετάνιου που βρέθηκε μέσα σε καταψύκτη - Τι αποκαλύπτουν τα χειρόγραφα σημειώματα</h1>
      <address>
        <time datetime="2019-11-13T10:25:00+00:00">13 Nov 2019, 10:25</time>
      </address>
      <p>Τις αποκαλυπτικές χειρόγραφες σημειώσεις που είχε αφήσει ο <a href="http://www.enikos.gr/society/672246/dolofonia-naftikou-stin-kallithea-ti-katethesan-oi-dikastikoi-epi">δολοφονημένος ναυτικός</a> Βασίλης Κοκκίνης, το πτώμα του οποίου βρέθηκε τον Ιανουάριο του 2016 μέσα στον καταψύκτη του διαμερίσματος του στην Καλλιθέα, προσκόμισε στο Μικτό Ορκωτό Εφετείο της Αθήνας ο αδελφός του. </p>
      <p>Κρατώντας τα χειρόγραφα στα χέρια του ο αδελφός του θύματος, ο οποίος είχε κληθεί να καταθέσει, εξήγησε ότι στα συγκεκριμένα χαρτιά ο αδικοχαμένος ναυτικός περιγράφει με κάθε λεπτομέρεια όλα όσα βίωνε από τη Βουλγάρα πρώην σύζυγό του, που κάθεται στο εδώλιο κατηγορούμενη για τη δολοφονία του.</p>
      <p>Όπως εξήγησε στο δικαστήριο ο μάρτυρας, ο αδελφός του στα χειρόγραφά του ανέφερε το παρασκήνιο της σχέσης του με τη γυναίκα, η οποία μετά τον χωρισμό τους άρπαξε 224.000 ευρώ και εξαφανίστηκε.</p>
      <p>Ωστόσο, αρνήθηκε να τα παραδώσει στην έδρα για να μην φτάσουν στα χέρια της κατηγορουμένης, με αποτέλεσμα έπειτα από ένσταση που υπέβαλε η υπεράσπισή της να μην αναγνωριστεί το ακριβές περιεχόμενο των χειρογράφων στο δικαστήριο.</p>
      <p>Την ίδια ώρα, ανατροπή έφερε στο δευτεροβάθμιο δικαστήριο που βρίσκεται σε εξέλιξη από τον Σεπτέμβριο η αιφνίδια ανακοίνωση του προέδρου της έδρας ότι είναι υποχρεωμένος να απέχει για αρκετούς μήνες από τις υποχρεώσεις του λόγω σοβαρού προβλήματος υγείας, με αποτέλεσμα η δίκη να αναβληθεί για τις 21 Φεβρουαρίου του 2020.</p>
      <p>Η ακροαματική διαδικασία θα ξεκινήσει τότε και πάλι από την αρχή και θα κληθούν να καταθέσουν εκ νέου όλοι οι μάρτυρες, ενώ στο εδώλιο θα βρεθούν και πάλι η 52χρονη Βουλγάρα και η 23χρονη φίλης της, που φέρεται ότι ήταν το πρόσωπο που την έφερε σε επαφή με τους φυσικούς αυτουργούς της στυγερής δολοφονίας.</p>
      <p>Πρωτόδικα, η κατηγορούμενη πρώην σύζυγος του ναυτικού είχε καταδικαστεί σε ισόβια κάθειρξη, ενώ στη συγκατηγορούμενή της η έδρα είχε επιβάλει ποινή κάθειρξης 18 ετών. Χθες, Τρίτη, παρά την αντίθετη εισαγγελική πρόταση, το δευτεροβάθμιο δικαστήριο έκανε δεκτό το αίτημα της 23χρονης για αποφυλάκιση και της επέβαλε τους περιοριστικούς όρους της απαγόρευσης εξόδου από τη χώρα, της εμφάνισης δύο φορές στο αστυνομικό τμήμα της περιοχής της και της καταβολής εγγύησης 3.000 ευρώ.</p>
      <p>Πηγή πληροφοριών: Espresso</p>
      <related>
        <h4>σχετικά άρθρα</h4>
        <a href="http://www.enikos.gr/society/683562/pelatis-o-drastis-tis-dolofonias-tou-idioktiti-kantinas-stin-kava%0A%20%20%20%20%0A"/>
        <a href="http://www.enikos.gr/society/683239/dolofonia-24chronis-sti-mytilini-isovia-choris-elafryntika-ston-e%0A%20%20%20%20%0A"/>
        <a href="http://www.enikos.gr/society/683141/exichniastike-i-dolofonia-tou-43chronou-epicheirimatia-sti-rodo-i%0A%20%20%20%20%0A"/>
        <a href="http://www.enikos.gr/society/683135/mystirio-me-ton-nekro-andra-sto-monastiraki-photo-anagnosti%0A%20%20%20%20%0A"/>
        <a href="http://www.enikos.gr/society/683056/agrio-egklima-sti-rodo-nekros-45chronos-epicheirimatias%0A%20%20%20%20%0A"/>
        <a href="http://www.enikos.gr/society/682788/o-mitroktonos-tis-rodou-mesa-apo-ti-fylaki-zito-synchoresi-apo-to%0A%20%20%20%20%0A"/>
        <a href="http://www.enikos.gr/society/682428/profylakisteos-o-sofronistikos-ypallilos-pou-skotose-ton-kouniado%0A%20%20%20%20%0A"/>
        <a href="http://www.enikos.gr/society/682171/xespa-i-chira-tou-dimitri-graikou-o-dolofonos-tou-andra-mou-den-z%0A%20%20%20%20%0A"/>
        <a href="http://www.enikos.gr/society/682143/xespa-i-mitera-tis-elenis-topaloudi-zo-enan-thanato-kathimerino-v%0A%20%20%20%20%0A"/>
      </related>
    </article>
  </body>
</html>