<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741478"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:04:00+00:00"/>
    <meta property="og:title" content="บอร์ดสปสช.ทุ่ม150ล้านยกเครื่องห้องฉุกเฉิน"/>
    <meta property="og:description" content="บอร์ดสปสช. ทุ่ม 150 ล้านบาท ยกเครื่องห้องฉุกเฉินแยก 2 ห้องดูแล การเจ็บป่วยแดง-เหลือง-เขียว “อนุทิน” ลั่นทำแล้วไม่เวิร์คพร้อมถอย"/>
  </head>
  <body>
    <article>
      <h1>บอร์ดสปสช.ทุ่ม150ล้านยกเครื่องห้องฉุกเฉิน</h1>
      <address>
        <time datetime="2019-11-13T10:04:00+00:00">13 Nov 2019, 10:04</time>
      </address>
      <p>
        <b>บอร์ดสปสช. ทุ่ม 150 ล้านบาท ยกเครื่องห้องฉุกเฉินแยก 2 ห้องดูแล การเจ็บป่วยแดง-เหลือง-เขียว “อนุทิน” ลั่นทำแล้วไม่เวิร์คพร้อมถอย</b>
      </p>
      <p>เมื่อวันที่ 13 พ.ย. ที่สำนักงานหลักประกันสุขภาพแห่งชาติมีการประชุมคณะกรรมการหลักประกันสุขภาพแห่งชาติ (บอร์ด สปสช.) โดยมีนายอนุทินชาญวีรกูล รองนายกรัฐมนตรี และรมว.สาธารณสุขในฐานะประธานคณะกรรมการหลักประกันสุขภาพแห่งชาติ (สปสช.) เป็นประธานการประชุม ซึ่งที่ประชุมมีการพิจารณาแนวทางการปฏิรูปห้องฉุกเฉินในรพ.สังกัดกระทรวงสาธารณสุข โดยนายอนุทิน กล่าวว่าที่ประชุมมติรับในหลักการโครงการนำร่องแนวทางปฏิรูปห้องฉุกเฉินในรพ.สังกัดกระทรวง 21แห่ง เริ่มวันที่ 1 ธ.ค. และตั้งเป้าขยายเป็น 34 แห่งภายใน 1 ปี ทั้งนี้หลักการเบื้องต้น จะมีการแยกห้องฉุกเฉินออกเป็น 2 ห้องคือ 1. ห้องฉุกเฉินคุณภาพ สำหรับผู้ป่วยฉุกเฉินวิกฤติสีแดง สีเหลือง 2. ห้องฉุกเฉินไม่รุนแรง สำหรับผู้ป่วยกลุ่มอาการสีเขียว และเหตุสมควรอื่นกรณีเจ็บป่วยทั่วไปที่เป็นความสะดวกและความจำเป็นของประชาชน โดยตั้งเป้านำร่องปี 2563จำนวน  21 แห่ง และตั้งเป้าขยายให้ได้ 34 แห่ง ทั่วประเทศ เริ่มตั้งแต่วันที่1 ธ.ค.2562 เป็นต้นไป ภายใต้ความพร้อมของสถานพยาบาล โดย สปสช. เป็นผู้รับผิดชอบค่าบริการ 150 บาทต่อ 1 ครั้ง แต่ไม่รวมกรณีเจ็บป่วยฉุกเฉินสีแดง <br/><br/>ทั้งนี้ มีการประมาณการณ์ว่าจะมีผู้ป่วยเข้ารับบริการประมาณ 1.05 ล้านครั้ง โดยประเมินจากการจำนวนผู้ป่วยนอกที่เข้ารับบริการจำนวน 10.46 ล้านครั้ง โดยเป็นช่วงนอกเวลาราชการ 10% คาดใช้งบฯประมาณ 157.50 ล้านบาท  ทั้งนี้ ข้อดีคือช่วยลดความแออัดของห้องฉุกเฉิน ช่วยเพิ่มค่าตอบแทนให้กับบุคลากรที่ปฏิบัติงานในห้องฉุกเฉินแต่ข้อพึงระวังคือ อาจไม่เป็นไปตามหลักการระบบปฐมภูมิเป็น เพราะประชาชนไปใช้บริการนอกเวลารพ.ขนาดใหญ่ มากขึ้น ภาระการจัดบริการนอกเวลาราชการอาจจะเพิ่มขึ้น ภาระงบประมาณภาครัฐเพิ่มขึ้น <br/><br/>“ต้องยอมรับว่าปัจจุบันกระทรวงถูกบ่นเรื่องห้องฉุกเฉินมากตีกันก็ตีในรพ. ดังนั้นหากการพัฒนา แก้ไข และทดลองในรพ. 34 แห่ง ซึ่งสิ่งที่ทำใหม่ๆไม่มีใครรู้ว่าถ้าทำออกมาแล้วจะดีหรือไม่ดี แต่ถ้าทำแล้วไม่เวิร์คผมก็พร้อมถอย เพราะงบฯที่ใช้ 150 กว่าล้านบาท ถ้าทำแล้วไม่ดีผมก็ไม่ยอมหรอก”นายอนุทิน กล่าว และว่า จากนี้จะมีการออกประกาศสปสช.เรื่องหลักเกณฑ์การจ่ายค่าบริการ สาธารณสุขนอกเวลาราชการกรณีผู้ป่วยฉุกเฉินไม่รุนแรงและเหตุสมควรอื่นกรณีเจ็บป่วยทั่วไปที่เป็นคสามสะดวกและจำเป็นของประชาชน<br/><br/>ผู้สื่อข่าวรายงานว่า ก่อนจะมีมติรับหลักการในโครงการดังกล่าว ที่ประชุมมีการอภิปรายอย่างกว้างขวางโดยแสดงความเป็นห่วงในหลายเรื่องอาทิ นพ.สุรพงษ์ สืบวงศ์วงลี ที่ปรึกษารมว.สาธารณสุข ห่วงว่าความหวังที่จะเพิ่มค่าตอบแทนให้แพทย์ที่ทำงานในห้องฉุกเฉินอาจจะเป็นไปได้ยากเพราะก่อนหน้านี้สปสช.ก็เคยจ่ายให้แต่สำนักงานการตรวจเงินแผ่นดินทักท้วงว่าไม่สามารถจ่ายให้ได้ แต่เป็นหน้าที่ของสถาบันการแพทย์ฉุกเฉินแห่งชาติ(สพฉ.) แต่พบว่าปีนี้สพฉ.ไม่มีการตั้งงบให้ แต่มีการตั้งงบฯ ปี 2564 ไว้เรื่องนี้เป็นเรื่องสำคัญ เพราะอาจทำให้มีปัญหาดึงแพทย์ฉุกเฉินออกนอกระบบมากขึ้น ส่วนคณะกรรมการคนอื่นๆได้เป็นห่วงเรื่องมาตรฐาน เรื่องการคัดแยกอาการต่างๆ เรื่องหลักเกณฑ์การจ่ายเงินดังนั้นจึงไม่อยากเร่งรีบในการเดินหน้าโครงการ แต่ควรพิจารณาอย่างรอบคอบเพราะหากเริ่มทำแล้วจะถอบหลังกลับได้ยาก หรือควรประเมินผลในระยะสั้นๆว่าควรดำเนินการต่อหรือไม่ เป็นต้น.</p>
    </article>
  </body>
</html>