<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Dve-specakcii-v-Plovdiv-ima-arestuvani-913462"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T10:30:00+00:00"/>
    <meta property="og:title" content="Две спецакции в Пловдив, има арестувани!"/>
    <meta property="og:description" content="Две паралелни спецакции срещу разпространението и притежанието на наркотични вещества са проведени о..."/>
  </head>
  <body>
    <article>
      <h1>Две спецакции в Пловдив, има арестувани!</h1>
      <address>
        <time datetime="2019-11-13T10:30:00+00:00">13 Nov 2019, 10:30</time>
      </address>
      <p>Две паралелни спецакции срещу разпространението и притежанието на наркотични вещества са проведени от служители на областната дирекция на МВР в понеделник. В рамките на едната операция, под наблюдение на Окръжната прокуратура, разследващи от отдел "Криминална полиция“ иззели над 1200 грама марихуана, 20 грама кокаин, електронна везна и парична сума от апартамент в квартал "Кършияка“.</p>
      <p>По случая е образувано досъдебно производство по чл. 354а, ал. 1 от НК. В полицейския арест са били отведени 24-годишна жена и мъже на 21 и 25 години. С прокурорско постановление срокът на задържане на последните двама е удължен до 72 часа.</p>
      <p>В хода на другата акция полицаи от Шесто РУ извършили претърсване на адреса на 38-годишен криминално проявен и осъждан мъж от квартал "Столипиново“. Там били открити над 80 пакетчета амфетамин с тегло близо 60 грама, около 14 грама марихуана, пари, електронна везна и други веществени доказателства за осъществяваната незаконна дейност.</p>
      <p>По разпореждане на Районната прокуратура срещу пловдивчанина е образувано бързо производство по чл. 354а, ал.3 от НК. След първоначално 24-часово задържане, той е отведен в ареста за срок до 72 часа.</p>
    </article>
  </body>
</html>