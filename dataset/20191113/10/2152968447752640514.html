<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/13/prolivni-dyjdove-navodniha-zapadna-gyrciia.429471"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T10:55:00+00:00"/>
    <meta property="og:title" content="Проливни дъждове наводниха Западна Гърция"/>
    <meta property="og:description" content="На Корфу, Кефалония пътища се превърнаха в реки | Dnes.bg"/>
  </head>
  <body>
    <article>
      <h1>Проливни дъждове наводниха Западна Гърция</h1>
      <h2>На Корфу, Кефалония пътища се превърнаха в реки</h2>
      <address><time datetime="2019-11-13T10:55:00+00:00">13 Nov 2019, 10:55</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Продължаващите проливни дъждове предизвикват наводнения в Западна Гърция. Вълната от лошо време, придружена с валежи и силни ветрове, е наречена от синоптиците "Виктория", съобщава "Катимерини", като се позовава на АНА-МПА, гръцката метеорологична служба и местни медии.</p>
      <p>На остров Корфу някои пътища се превърнаха в реки, а на много места са регистрирани свлачища. Противопожарната служба е реагирала на десетки сигнали за паднали дървета по пътищата и за наводнени домове и магазини.</p>
      <p>Лошото време предизвика прекъсвания на електроснабдяването и водоснабдяването, а в района на Гарица е спряно автомобилното движение, защото вълните са залели крайбрежния път.</p>
      <p>Местните власти на Корфу са решили в сряда средните училища да останат затворени.</p>
      <p>На остров Кефалония бурята също наводни пътищата, като се съобщава и за щети по жилищни сгради. През селищата Нифи и Агия Ефтимия преминаха потоци от кал и наносни материали и предизвикаха паника сред жителите.</p>
      <p>Четири къщи в Нифи са били затрупани от наноси, като се е наложило да се намеси противопожарната служба, за да бъде освободена една жена, блокирана в дома си.</p>
      <p>Днес гръцката метеорологична служба очаква валежи и бури в континенталната част на страната, като лошото време постепенно ще се пренася и към островите в Егейско море, предаде БТА.<br/> </p>
    </article>
  </body>
</html>