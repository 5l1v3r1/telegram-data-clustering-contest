<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621299/%D8%A7%DB%8C%D9%86-%D8%AE%D8%A7%D9%86%D9%85-%D8%AC%D8%A7%DB%8C-%D9%85%D9%88%D8%B1%D8%A7%D9%84%D8%B3-%D8%B1%D8%A7-%DA%AF%D8%B1%D9%81%D8%AA%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:20:00+00:00"/>
    <meta property="og:title" content="این خانم جای مورالس را گرفت/عکس"/>
    <meta property="og:description" content="رئیس سنای بولیوی قدرت را به عنوان رئیس‌جمهوری موقت این کشور آمریکای لاتین بر عهده گرفت. مورالس مستعفی اما از تبعید خود خواسته در مکزیک قول داد تا به مبارزات سیاسی ادامه دهد."/>
  </head>
  <body>
    <article>
      <h1>این خانم جای مورالس را گرفت/عکس</h1>
      <address>
        <time datetime="2019-11-13T10:20:00+00:00">13 Nov 2019, 10:20</time>
      </address>
      <p>
        <i>رئیس سنای بولیوی قدرت را به عنوان رئیس‌جمهوری موقت این کشور آمریکای لاتین بر عهده گرفت. مورالس مستعفی اما از تبعید خود خواسته در مکزیک قول داد تا به مبارزات سیاسی ادامه دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش خبرگزاری رویترز، «جینین آنی‌یز» ۵۲ ساله به عنوان رهبر سنای بولیوی توانست مقام ریاست جمهوری موقت را به دست آورد. طبق قانون اساسی بولیوی، او پس از استعفای اوو مورالس از مقام ریاست جمهوری و معاونش در روز یکشنبه، عالی‌ترین مقام این کشور آمریکای لاتین محسوب می‌شود.</p>
      <p>جلسه پارلمانی برای انتصاب رسمی او از سوی قانونگذاران حزب چپگرای اوو مورالس که این تحولات را "غیر قانونی" می‌دانند، بایکوت شد. جینین آنی‌یز از جناح راستگرا و مخالف مورالس بود. او در میان تشویق قانونگذاران اپوزیسیون گفت: «با توجه به غیبت قطعی رئیس‌جمهوری و معاون رئیس‌جمهوری، من به عنوان رئیس سناتورها بلافاصله ریاست جمهوری را همان طور که در دستورالعمل پیش‌بینی شده است، بر عهده می‌گیرم.»</p>
      <p>مشخص نیست که آیا این اقدام باعث ناآرامی در لاپاز، پایتخت بولیوی سایر شهرهای این کشور خواهد شد یا خیر. تصاویر ویدئویی روز سه‌شنبه نشان داد که پلیس با حامیان مورالس در شهر کوچابامبا و اعتراض‌کنندگان نقابدار که خواستار جنگ داخلی شده‌اند، درگیر شد.</p>
      <p>یک سناتور از حزب مورالس هم خواستار آغاز اعتراضاتی تا زمان بازگشت مورالس و تکمیل ریاست جمهوری او شد. مورالس پس از انتخابات جنجالی ۲۰ اکتبر خود را پیروز دانست و برای چهارمین بار قدرت را به دست گرفت. با این حال، تداوم اعتراضات خشونت‌بار مانع از ادامه کار او شده و این رهبر بومی سابق بولیوی سه‌شنبه بعد از دریافت پناهندگی سیاسی از مکزیک، راهی مکزیکو سیتی شد.</p>
      <figure>
        <img src="https://aftabnews.ir/files/fa/news/1398/8/22/358784_937.jpg"/>
      </figure>
      <p>مورالس سه‌شنبه انتصاب جینین آنی‌یز به عنوان رئیس‌جمهوری موقت را بخشی از "حیله‌گری و کودتای فاجعه‌بار تاریخ" بولیوی دانست. او همچنین از مکزیک تشکر کرده و دوباره اتهام‌زنی علیه رقبایش را که او را در "کودتا" از قدرت عزل کردند، از سر گرفت.</p>
      <p>رئیس‌جمهوری مستعفی بولیوی پس از فرود هواپیمایش در یک کنفرانس خبری گفت که به این دلیل از بولیوی فرار کرده است که جانش در خطر بوده است و همچنین افزود که او قربانی کودتای راستگرایان شده است. مورالس از دولت مکزیک به خاطر نجات جانش تشکر کرد.</p>
      <p>مورالس گفت، یکشنبه گذشته (۱۰ نوامبر) تحت فشار پلیس و ارتش بولیوی مجبور به استعفا شده است "تا حمام خون" به راه نیافتد. او گفت: «تا وقتی که زنده هستم در عرصه سیاست فعال خواهم بود، مبارزه ادامه دارد و همه مردم جهان حق دارند تا خود را از تبعیض و تحقیر آزاد کنند.» مورالس در فرودگاه مورد استقبال مارسلو ابرارد، وزیر خارجه مکزیک قرار گرفت.</p>
      <p>مارسلو ابرارد، وزیر خارجه مکزیک گفت برای ساعات طولانی به هواپیمای دولت مکزیک اجازه پرواز داده نمی‌شد. او همچنین در توییتی نوشته بود که عملیات انتقال مورالس "بیست و چهار ساعت" به طول انجامید. به گفته او، کشورهای آمریکای جنوبی به دلایل سیاسی به هواپیمای دولت مکزیک اجازه عبور نمی‌دادند. ابرارد همچنین در توییتی از تلاش سفرای مکزیک در بولیوی، اکوادور، پرو، برزیل و پاراگوئه برای هماهنگی عبور هواپیمای حامل مورالس تشکر کرد.</p>
      <p>همزمان با استعفای مورالس تعدادی از هوادارانش به خیابان‌ها آمدند و درگیری‌هایی میان طرفداران او و پلیس در گرفت. مورالس هنگام ترک بولیوی در توییتی نوشته بود، ترک بولیوی برایش دردناک است اما با "قدرت و انرژی" بیشتری باز خواهد گشت.</p>
    </article>
  </body>
</html>