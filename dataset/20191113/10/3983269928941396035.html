<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/aragones-les-mobilitzacions-son-importants-perque-el-govern-espanyol-es-mogui/noticia/2963001/"/>
    <meta property="og:site_name" content="CCMA"/>
    <meta property="article:published_time" content="2019-11-13T10:16:00+00:00"/>
    <meta property="og:title" content="Aragonès: &quot;Les mobilitzacions són importants perquè el govern espanyol es mogui&quot;"/>
    <meta property="og:description" content="El vicepresident del govern assegura: &quot;O hi ha taula de negociació política o no ens abstindrem en la investidura de Sánchez&quot;"/>
  </head>
  <body>
    <article>
      <h1>Aragonès: "Les mobilitzacions són importants perquè el govern espanyol es mogui"</h1>
      <h2>El vicepresident del govern assegura: "O hi ha taula de negociació política o no ens abstindrem en la investidura de Sánchez"</h2>
      <address><time datetime="2019-11-13T10:16:00+00:00">13 Nov 2019, 10:16</time> by <a rel="author">Redacció</a></address>
      <p>Pere Aragonès s'ha referit aquest dimecres a les <a href="https://www.ccma.cat/324/en-directe-els-mossos-es-despleguen-per-desallotjar-els-manifestants-que-tallen-lap-7-a-girona/noticia/2963013/"><b>mobilitzacions </b></a>convocades pels CDR i Tsunami Democràtic contra la sentència del procés. En declaracions a <a href="https://www.ccma.cat/catradio/alacarta/el-mati-de-catalunya-radio/pere-aragones-a-pedro-sanchez-de-moment-estem-en-el-no-si-es-mouen-parlem-ne/audio/1054749/"><b>"El matí de Catalunya Ràdio"</b></a>, el vicepresident del govern ha dit que cal que hi hagi una<b> taula de diàleg</b> i que, al mateix temps, també hi hagi la<b> gent mobilitzada</b>: <b>"No podem afluixar"</b>.</p>
      <p>Aragonès ha destacat la importància d'aquestes protestes com a <b>"eina de pressió política"</b>:</p>
      <blockquote>"Necessitem una taula de diàleg i de negociació, però necessitem la gent mobilitzada perquè no podem afluixar, no podem afluixar." "Crec que és important que hi hagi una ciutadania mobilitzada perquè el govern de l'estat espanyol es mogui. I evidentment, en cada escenari la intensitat de la mobilització pot ser una o altra, però també és una eina de pressió política, també ho és, al costat de l'exercici de la nostra responsabilitat institucional al govern de Catalunya i al Congrés dels Diputats."</blockquote>
      <p>Tal com també va assenyalar aquest dimarts<a href="https://www.ccma.cat/324/torra-a-foment-aquest-pais-respecta-el-dret-a-la-protesta-tot-i-les-perdues/noticia/2962652/"><b> Quim Torra</b></a>, el republicà Pere Aragonès ha dit que<b> no sap qui hi ha al darrere de Tsunami Democràtic</b>. "Jo puc respondre per Esquerra Republicana i pel govern de Catalunya", ha afirmat Aragonès.</p>
      <p>El vicepresident ha apel·lat als <b>empresaris i els agents socials</b> molestos amb les conseqüències de les protestes perquè<b> contribueixin </b>a fer veure a Madrid que <b>cal una solució política:</b></p>
      <blockquote>"Tots aquells agents socials i econòmics que creguin que cal superar la situació actual, que estan preocupats pels efectes que poden tenir les mobilitzacions, que ens ajudin a convèncer el govern de l'Estat que cal trobar una solució política. No es tracta d'atacar els símptomes, es tracta d'anar a les causes, a l'arrel del programa. Si avui hi ha gent al carrer és perquè hi ha gent a la presó."</blockquote>
      <p> </p>
      <figure>
        <img src="https://www.ccma.cat/multimedia/jpg/3/7/1573633247473.jpg"/>
      </figure>
      <p><i>Aragonès: "En aquests moments nosaltres estem en el no i, per tant, el que esperem és que es moguin"​ </i><br/><br/><br/><b>O diàleg sobre Catalunya o no a la investidura</b><br/><br/>Sobre la<b> <a href="https://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/">investidura de Pedro Sánchez</a></b>, el número dos del govern ha subratllat que ERC només passaria <b>del no a una abstenció</b> si el candidat del PSOE es compromet a crear una <b>taula de diàleg polític</b> sobre el conflicte català, semblant a la de Pedralbes. Ha advertit que seran<b> molt exigents </b>perquè diu que la confiança s'ha acabat, sobretot amb la seva posició dura davant la sentència del procés:</p>
      <blockquote>"Des del juliol han passat moltes coses i, per tant, la posició d'Esquerra Republicana no serà la mateixa que al juliol. En aquests moments nosaltres estem en el no i, per tant, el que esperem és que es moguin (...). O hi ha una taula de negociació política o nosaltres no podrem abstenir-nos (...). Si el que volen és que facilitem la investidura per part de l'independentisme, jo puc parlar per Esquerra Republicana, 'sit and talk'." "El marge per a la confiança es va esgotar en aquests mesos. El partit socialista ha estat molt clar en la campanya. Nosaltres hem de ser molt exigents. Si no hi ha una mesa de diàleg i negociació que permeti començar a treballar una sortida política al conflicte, nosaltres no podrem facilitar cap govern espanyol."</blockquote>
      <p>Pere Aragonès ha explicat que la taula de diàleg<b> no hauria de tenir limitacions</b>. També ha dit que s'hauria de parlar sobre el <b>referèndum d'autodeterminació</b>.</p>
      <blockquote>"En aquesta taula de negociació política hauríem d'estar entre iguals. Per tant, institucions catalanes i institucions de l'Estat. Hi ha d'haver llibertat perquè tothom posi les seves propostes i totes s'han  de discutir. El referèndum d'autodeterminació s'ha de poder discutir i hi ha d'haver seguretat jurídica que no canviaran després ells unilateralment el resultat d'aquesta negociació."</blockquote>
      <p>Al vicepresident li ha semblat<b> "una presa de pèl" </b>que el PSOE i Unides Podem hagin arribat a un acord de govern en menys de 48 hores després de les noves eleccions quan havien estat tants mesos negociant sense cap resultat.</p>
      <p> </p>
      <figure>
        <img src="https://www.ccma.cat/multimedia/jpg/1/2/1573633249321.jpg"/>
      </figure>
      <p><i>Aragonès: "La independència és un procés irreversible (...) Nosaltres no ens rendirem" </i><br/><br/><br/><b>"Serem un país independent"</b><br/><br/>El vicepresident ha volgut deixar clar que el conflicte català<b> no es resoldrà per la via judicial</b>. I ha fet aquesta reflexió sobre el futur de Catalunya:</p>
      <blockquote>"Aquí hi ha dos milions de persones, cada dia som més. La independència és un procés irreversible, aquest país serà independent, tardarem més o tardarem menys, a mi m'agradaria tardar molt poc, de fet m'agradaria des de fa molts anys que fóssim un estat independent, però serem un país independent, perquè n'estem convençuts i cada vegada som més. O l'Estat entén que aquí hi ha un conflicte polític i que això ho han d'afrontar políticament i democràticament, o per la via penal provocarà més dolor, una cronificació, més dificultats, però nosaltres no ens rendirem."</blockquote>
      <p> </p>
      <p>Aragonès<b> ha descartat </b>ara per ara la possibilitat d'avançar les <b>eleccions catalanes</b>. La seva prioritat és <b>aprovar els pressupostos</b>:  </p>
      <blockquote>"Crec que hi ha marge per poder fer un acord en termes raonables. Hi pot ser. He vist fins ara bona voluntat de poder arribar a un acord. Es comparteix la idea aquesta, que independentment de com això afecti les qüestions entre partits i entre govern, la no aprovació dels pressupostos a qui afecta és a la ciutadania (...). Si pot ser, els entrarem al desembre."</blockquote>
      <p> </p>
    </article>
  </body>
</html>