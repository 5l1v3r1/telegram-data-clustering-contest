<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980821140.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T10:00:00+00:00"/>
    <meta property="og:title" content="گزارش روزنامه چینی از نادیده گرفتن تحریم های آمریکا در خرید گاز مایع از ایران"/>
    <meta property="og:description" content="&quot;ساوث چاینا مورنینگ پست&quot; روزنامه انگلیسی زبان چاپ هنگ کنگ  نوشت اطلاعات مربوط به رهگیری کشتی ها نشان می دهد، خریداران چینی برای مخفی کردن منشاء سوخت های خریداری شده، احتمالا از یک سری فنون خاص استفاده می کنند. "/>
  </head>
  <body>
    <article>
      <h1>گزارش روزنامه چینی از نادیده گرفتن تحریم های آمریکا در خرید گاز مایع از ایران</h1>
      <address>
        <time datetime="2019-11-13T10:00:00+00:00">13 Nov 2019, 10:00</time>
      </address>
      <p>به نوشته یک روزنامه چینی، شرکت های چینی با نادیده گرفتن تحریم های آمریکا علیه ایران، برای خرید گاز مایع (ال پی جی) به تهران روی آورده اند. </p>
      <p>"ساوث چاینا مورنینگ پست" روزنامه انگلیسی زبان چاپ هنگ کنگ  نوشت اطلاعات مربوط به رهگیری کشتی ها نشان می دهد، خریداران چینی برای مخفی کردن منشاء سوخت های خریداری شده، احتمالا از یک سری فنون خاص استفاده می کنند. </p>
      <p>چین قبل از اعمال تعرفه های 25 درصدی بر واردات گاز از آمریکا که در چارچوب جنگ تجاری دو کشور صورت گرفت، حدود یک پنجم از نیازهایش را به ال پی جی، از آمریکا تامین می کرد. پس از آن بود که خریداران به ایران روی آورند. </p>
      <p>این روزنامه به نقل از شرکت تحقیقات انرژی "کپلر" مستقر در پاریس نوشت داده های رهگیری کشتی ها نشان میدهد در ماه های می و ژوئن دستکم چهار ابرتانکر حامل ال پی جی ایران راهی چین شدند. ارزش این محموله ها حدود 80 میلیون دلار است. </p>
      <p>"ایلیا نیکلیائوف" یک تحلیلگر کپلر می گوید: "آنها برای مخفی کردن فعالیت هایشان از فنون مختلف استفاده می کنند. نظیر خاموش کردن ترانسپوندر یا دادن سیگنال های اشتباه از مقاصد و نشان دادن اینکه بنادر بارگیری در قطر، عربستان یا امارات عربی متحده قرار دارند." </p>
      <p>به نوشته این روزنامه، شرایط دشوار خریداران چینی تاکیدی است بر آنکه سیاست خارجی و تجاری تجاوزکارانه کاخ سفید چگونه گردش جهانی کالا را مختل می کند. برای خودداری از نقض تحریم های آمریکا، وارد کنندگان ال پی جی در بزرگ ترین اقتصاد آسیا باید با هزینه بیشتر به دیگر تولید کنندگان در خاورمیانه یا آفریقا روی بیاورند. پالایشگاه های چینی احتمالا در وارد کردن نفت از ایران نیز در حال دور زدن تحریم های آمریکا هستند. </p>
      <p>شرکت بین الملل مشاوره نفت و گاز – FGE – هفته گذشته اعلام کرد به نظر می رسد  برخی شرکت ها از تحریم های آمریکا پیروی نمی کنند. " دن برولیته" معاون وزیر انرژی آمریکا روز جمعه گفت چین احتمالا در خصوص واردات نفت از ایران، از تحریم های واشنگتن پیروی می کند، وی اما هیچ مدرک مستدلی در این خصوص ارائه نکرد. </p>
      <p>"وانگ یی" وزیر خارجه چین ماه گذشته قول داد از تلاش های تهران برای برآورده شدن منافعش حمایت کند. </p>
      <p>به گزارش کپلر، چین در ماه می 346 هزار تن از ایران ال پی جی دریافت کرد، یعنی 80 درصد کل صادرات این کشور. اگر این محموله ها قبل از پایان معافیت های آمریکا در 2 می بارگیری شده باشند، احتمالا مشمول تحریم ها نبوده اند. ایران نیز احتمالا در ماه ژوئن با حداقل هشت ابرتانکر 400 تا 500 هزار تن ال پی جی صادر کرد. </p>
      <p>ال پی جی ایران یکی از ارزان ترین گازهای مایع در دنیا است. به دنبال تحریم های آمریکا، مشتریان آن از ژاپن و کره جنوبی از معامله با تهران خودداری کرده اند. چین می تواند برای این منظور به عرضه کنندگان دیگری نظیر قطر و عربستان روی آورد اما هزینه آن گران تر خواهد بود. </p>
      <p>"هان وی اونگ" یک مشاور ارشد FGE در سنگاپور می گوید: "انتظار نمی رود بازار ال پی جی در نیمه دوم سال 2019 چندان شرایط سختی داشته باشد، اما چین مجبور است برای تامین نیازهای خود به ایران، قطر و عربستان، نیجریه و آنگولا قویا متکی باشد تا خلاء های ناشی از سیاست های آمریکا را جبران کند." </p>
    </article>
  </body>
</html>