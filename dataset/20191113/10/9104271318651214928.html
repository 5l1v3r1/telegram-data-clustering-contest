<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/fabbriche-aperte-2019-i-partecipanti-sono-stati-oltre-8-000"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-13T10:25:31+00:00"/>
    <meta property="og:title" content="Fabbriche aperte 2019 i partecipanti sono stati oltre 8.000"/>
    <meta property="og:description" content="L'iniziativa ha coinvolto anche l'industria biellese"/>
  </head>
  <body>
    <article>
      <h1>Fabbriche aperte 2019 i partecipanti sono stati oltre 8.000</h1>
      <h2>L'iniziativa ha coinvolto anche l'industria biellese</h2>
      <address>
        <time datetime="2019-11-13T10:25:31+00:00">13 Nov 2019, 10:25</time>
      </address>
      <h3>Fabbriche aperte 2019 i partecipanti sono stati oltre 8.000</h3>
      <p>Sono stati oltre 8.000 i cittadini che si sono iscritti all’edizione 2019 di “Piemonte Fabbriche Aperte”, tenutasi venerdì 8 e sabato 9 novembre in oltre 140 luoghi della produzione compresi anche quelli biellesi. Diverse e variegate le proposte presentate, tutti i principali settori industriali sono stati ben rappresentati, con una forte presenza di meccanica e automazione industriale, dell’automotive e del comparto agroalimentare, ma anche di tessile, aerospazio, chimica, ICT ed elettronica, prodotti di design, logistica, servizi avanzati.</p>
      <p>“In questa nuova edizione – evidenziano gli assessori regionali alle Attività produttive, Andrea Tronzano, e alla Ricerca e Innovazione, Matteo Marnati – è stato ulteriormente amplificato il concetto della fabbrica come luogo di produzione di valore, elemento strategico e identitario della tradizione industriale del Piemonte nel passato, nel presente e nel futuro. L’apertura straordinaria dei vari siti, concentrata in un unico evento e su scala piemontese, ha inteso accendere i riflettori sulla manifattura di eccellenza e sull’innovazione tecnologica mediante la dinamica esperienziale delle visite agli stabilimenti. In questo modo il pubblico ha potuto rendersi conto direttamente del ricco patrimonio industriale del Piemonte, che vanta eccellenze a livello internazionale, ed ha avuto l’opportunità di conoscere alcuni dei Poli creati per favorire la diffusione dell’innovazione e lo scambio di competenze tra Atenei, centri di ricerca e imprese”.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/fabbriche-aperte-iscrizioni-entro-le-ore-12-del-7-novembre"/>
      </related>
    </article>
  </body>
</html>