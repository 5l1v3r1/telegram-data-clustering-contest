<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/13/hongkongnak-szinte-vege-van"/>
    <meta property="og:site_name" content="infostart"/>
    <meta property="article:published_time" content="2019-11-13T10:55:00+00:00"/>
    <meta property="og:title" content="Hongkongnak szinte vége van"/>
    <meta property="og:description" content="A rendőrség szerint az összeomlás szélére sodorták a részleges autonómiát élvező kínai területet a kormányellenes tüntetők. A tiltakozások a héten szintet léptek, amikor egy rendőr meglőtt egy tüntetőt, egy Peking-párti lakost pedig benzinnel öntöttek le és felgyújtottak."/>
  </head>
  <body>
    <article>
      <h1>Hongkongnak szinte vége van</h1>
      <address><time datetime="2019-11-13T10:55:00+00:00">13 Nov 2019, 10:55</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/02/megtamadtak-a-kinai-hirugynokseg-irodajat-hongkongban"/>
        <a href="https://infostart.hu/kulfold/2019/11/01/ebedszunetben-a-rendori-eroszak-ellen-tuntettek-hongkongban"/>
        <a href="https://infostart.hu/kulfold/2019/10/27/a-rendorseg-konnygazt-es-paprikasprayt-vetett-be-az-engedely-nelkul-demonstralok-ellen-hongkongban"/>
        <a href="https://infostart.hu/kulfold/2019/10/23/lecserelhetik-a-hongkongi-kormanyzot"/>
        <a href="https://infostart.hu/kulfold/2019/10/04/hongkong-egy-trabant-es-egy-gyorsvonat-szaguld-egymassal-szemben"/>
      </related>
      <h3>A rendőrség szerint az összeomlás szélére sodorták a részleges autonómiát élvező kínai területet a kormányellenes tüntetők. A tiltakozások a héten szintet léptek, amikor egy rendőr meglőtt egy tüntetőt, egy Peking-párti lakost pedig benzinnel öntöttek le és felgyújtottak.</h3>
      <p>A hongkongi rendőröknek láthatóan egyre kevesebb türelmük van a tüntetőkkel szemben – akik között megtalálhatók a Peking-ellenes demokráciapárti aktivisták és az egyszerű rendbontók is. A hatóság azzal vádolta meg a lázongókat, hogy a „totális összeomlás szélére” sodorták a várost. Arra sürgették a lakosokat, hogy ne támogassák a Hongkongot két napra megbénító tiltakozókat.</p>
      <p>A tüntetők barikádokat emeltek, tüzeket gyújtottak és Molotov-koktélokat dobáltak, de jelentések szerint székeket és más tárgyakat is a rendőrökhöz vágtak. Az egyik rendőr hétfőn meglőtt</p>
      <p>
        <mark>egy feléje rohanó maszkos tüntetőt, aki ki akarta csavarni a fegyvert a kezéből.</mark>
      </p>
      <p>Máshol egy rendőr motorral hajtott a tiltakozók közé. Egy szintén súlyos incidensben pedig egy a tüntetőkkel vitatkozó, Peking-párti lakost öntöttek le gyúlékony anyaggal és gyújtottak fel. Az ő állapota továbbra is súlyos, a meglőtt 21 éves diák javulófélben van.</p>
      <blockquote>Múlt pénteken egy tüntető leesett egy parkolóház felső szintjéről, halálát a rendőri fellépéshez kapcsolják.</blockquote>
      <p>Az erőszakos összecsapások egyébként már az egyetemi campusokra helyeződtek át. Az egyik helyen órákon át csatáztak a tüntetők és a rendőrök, utóbbiak gumilövedékeket, könnygázt és vízágyúkat is bevetettek.</p>
      <p>Kedd délután Hongkong üzleti negyedében</p>
      <blockquote>megjelentek a feketébe öltözött tiltakozók és irodai alkalmazottak, akik kezükben esernyőkkel haladtak a rendőrök felé és azt kiabálták: gyilkosok!</blockquote>
      <p>A helyi tömegközlekedési vállalat szerint a tüntetők Molotov-koktélokat, bicikliket és más tárgyakat dobáltak több állomáson a sínekre. Megrongáltak helyi buszokat is és például azzal bénították a tömegközlekedést, hogy kiszúrták a buszok gumiját, szélvédőiket pedig festékkel kenték össze.</p>
      <p>Közben több iskolában szünetelt a tanítás.</p>
      <p>Carrie Lam, Hongkong kormányzója „mélységesen önzőnek”, sőt „népellenségeknek” nevezte a várost megbénító csoportokat.</p>
      <blockquote>„Ne hitegessék magukat, hogy engedünk nekik”</blockquote>
      <p>– mondta még. Lam már régen eljátszotta a hitelét a magukat demokráciapártinak nevező tiltakozók előtt.</p>
      <p>Közben Peking, amely „az egy ország, két rendszer” elv alapján kormányozza a britektől visszavett volt gyarmatot, nem hajlandó engedni a tüntetők nagyobb önállóságot és választójogot követelő hangjának. A kormányzó kommunista párt angol nyelvű szócsövének tartott Global Times című lap azt írta, hogy a tiltakozók „nem különbek a terroristáknál” és jelezte: a Kínai Néphadsereg és kínai rendőrség is kész megerősíteni a hongkongi biztonsági erőket.</p>
      <p>
        <i>Nyitókép: MTI/AP/Vincent Yu</i>
      </p>
      <p>
        <b>Kapcsolódó hang</b>
      </p>
      <p>Hongkong az összeomlás szélén</p>
      <figure>
        <audio src="https://infostart.hu/audio/00005/0000510eb.mp3"/>
      </figure>
      <p> </p>
    </article>
  </body>
</html>