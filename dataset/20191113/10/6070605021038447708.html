<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/III-Premi-CEPAC-Castellers-Sabadell_0_2343365773.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T10:20:13+00:00"/>
    <meta property="og:title" content="El III Premi CEPAC, adjudicat a una proposta de pla de comunicació per als Castellers de Sabadell"/>
    <meta property="og:description" content="També s’ha atorgat l’accèssit a un glossari de termes castellers en anglès"/>
  </head>
  <body>
    <article>
      <h1>El III Premi CEPAC, adjudicat a una proposta de pla de comunicació per als Castellers de Sabadell</h1>
      <h2>També s’ha atorgat l’accèssit a un glossari de termes castellers en anglès</h2>
      <address>
        <time datetime="2019-11-13T10:20:13+00:00">13 Nov 2019, 10:20</time>
      </address>
      <p>Amb una clara vocació d'aprofundir sobre l'anàlisi i l'estudi de l'activitat castellera, el CEPAC (Centre de Prospectiva i Anàlisi dels Castells) ha donat a conèixer els guanyadors del III Premi que dona aquest organisme. Valorat en 1.000 euros, se l'ha endut Gina Armengol i Vilella, estudiant de comunicació audiovisual i periodisme de la Universitat Autònoma de Barcelona (UAB), amb el treball que porta per títol <i>Pla de comunicació per als Castellers de Sabadell. Una mirada creativa al món casteller.</i></p>
      <p>El jurat ha considerat que es tracta d'un bon treball acadèmic, ben estructurat, que analitza i descriu la situació comunicativa interna i externa dels Castellers de Sabadell, n'analitza les fortaleses i debilitats i fa propostes sobre la captació i el manteniment dels castellers, el foment de les bones pràctiques i elabora un manual d'imatge per a la colla. També aporta idees que poden servir de pauta per a les altres colles.</p>
      <p>
        <b>L'accèssit, per a un glossari de termes castellers en anglès</b>
      </p>
      <p>El jurat també ha decidit distingir amb un accèssit, amb una dotació de 500 euros, el treball <i>Internacionalització del món casteller: glossari català-anglès</i>, de Núria Lopera i García, estudiant del grau de traducció i interpretació de la Universitat Pompeu Fabra (UPF). El jurat ha considerat que es tracta d'un treball ben estructurat i ben elaborat, amb bones referències i que constitueix una aportació interessant a la dimensió internacional que van adquirint els castells, amb el creixent nombre de colles nascudes a l'exterior.</p>
      <p>Les dues decisions s'han pres per unanimitat de tots els membres del jurat, compost per Miquel Botella, com a representant del CEPAC; Jordi Crespo, com a representant de la junta de la Coordinadora de Colles Castelleres de Catalunya; Francesc Valls, com a personal docent de la URV; Alba Galán i Francesc Domènech, com a experts del món casteller, i Xavier Capdevila, que ha actuat de secretari, sense vot.</p>
      <p>El lliurament dels premis es farà el dijous 5 de desembre del 2019 al Pati Jaume I de l'Ajuntament de Tarragona, a les 19.30 hores.</p>
    </article>
  </body>
</html>