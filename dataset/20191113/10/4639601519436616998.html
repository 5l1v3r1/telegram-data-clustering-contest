<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/politics/vouli-poinikos-kodikas-stin-krisi-tis-olomeleias-poies-allages-provlepontai/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T10:19:02+00:00"/>
    <meta property="og:title" content="Βουλή : Ποινικός Κώδικας στην κρίση της Ολομέλειας – Αυτές είναι οι αλλαγές"/>
    <meta property="og:description" content="Στην κρίση της Ολομέλειας τίθεται σήμερα Τετάρτη το σχέδιο νόμου του υπουργείου Δικαιοσύνης με τις τροποποιήσεις του Ποινικού Κώδικα και του Κώδικα Ποινικής Δικονομίας μετά και τις τελευταίες αλλαγές της κυβέρνησης"/>
  </head>
  <body>
    <article>
      <h1>Βουλή : Ποινικός Κώδικας στην κρίση της Ολομέλειας – Αυτές είναι οι αλλαγές</h1>
      <h2>Στην κρίση της Ολομέλειας τίθεται σήμερα Τετάρτη το σχέδιο νόμου του υπουργείου Δικαιοσύνης με τις τροποποιήσεις του Ποινικού Κώδικα και του Κώδικα Ποινικής Δικονομίας μετά και τις τελευταίες αλλαγές της κυβέρνησης</h2>
      <address><time datetime="2019-11-13T10:19:02+00:00">13 Nov 2019, 10:19</time> by <a rel="author">ΤοΒΗΜΑ Team</a></address>
      <p>Στην κρίση της Ολομέλειας τίθεται σήμερα Τετάρτη το σχέδιο νόμου του υπουργείου Δικαιοσύνης με τις τροποποιήσεις του <a href="https://www.tovima.gr/tag/poinikos-kodikas/">Ποινικού Κώδικα</a> και του Κώδικα Ποινικής Δικονομίας μετά και τις τελευταίες αλλαγές της κυβέρνησης, όπως την απόσυρση της διάταξης περί βλασφημίας που είχε προκαλέσει έντονες αντιδράσεις.</p>
      <p>Ο υπουργός Δικαιοσύνης Κώστας Τσιάρας μιλώντας χθες, στον ΣΚΑΪ απέδωσε την επαναφορά της συγκεκριμένης διάταξης περί βλασφημίας σε μία «προσπάθεια προστασίας των δικαιωμάτων θρησκευτικών μειονοτήτων», που κάνει η κυβέρνηση, καθώς βρισκόμαστε, όπως είπε, «μπροστά σε γεγονότα που εξελίσσονται με αρνητικό τρόπο στην ελληνική κοινωνία και μιλώ για την αντιπαράθεση μεταξύ ομάδων μεταναστών που εγκαθίστανται στην ενδοχώρα και δημιουργούνται εντάσεις.</p>
      <p><a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό <br/></a>Παρόλα αυτά τόνισε ότι δεν θέλει να χαθεί η ουσία και από την στιγμή που υπάρχουν τόσες αντιδράσεις η συγκεκριμένη διάταξη θα αποσυρθεί.</p>
      <figure>
        <img src="https://www.in.gr/wp-content/uploads/2019/11/kakopoiisi-600x400.jpg"/>
      </figure>
      <h3>Αυστηρές ποινές για την παιδεραστία</h3>
      <p>Στο νομοσχέδιο κατατέθηκε νωρίτερα σήμερα τροπολογία που αυστηροποιεί τις ποινές για τον βιασμό και τον παιδικό βιασμό και την παράνομη διακίνηση μεταναστών.</p>
      <p>Απουσιάζει όμως η επαναφορά στον Ποινικό Κώδικα του αδικήματος της κακόβουλης βλασφημίας στα θεία, την οποία είχε εξαγγείλει ο υπουργός Δικαιοσύνης, κατά τη συζήτηση του νομοσχεδίου στην αρμόδια κοινοβουλευτική επιτροπή.</p>
      <h4>Χρήση αποδεικτικών μέσων</h4>
      <p>Με την τροπολογία εισάγεται διάταξη που δίνει τη δυνατότητα χρήσης παρανόμως κτηθέντος αποδεικτικού υλικού στις περιπτώσεις πράξεων κακουργηματικού χαρακτήρα που υπάγονται στην αρμοδιότητα του Εισαγγελέα Οικονομικού Εγκλήματος ή του Εισαγγελέα Διαφθοράς.</p>
      <p>Με την προτεινόμενη διάταξη εισάγεται ρύθμιση που απηχεί τις προβλέψεις του καταργηθέντος άρθρου 65 του ν. 4356/2015 (σ.σ. η κατάργησή της είχε γίνει από την προηγούμενη κυβέρνηση). «Η ρύθμιση κρίθηκε αναγκαία, προκειμένου να δοθεί η δυνατότητα αξιοποίησης αποδεικτικών μέσων σε υποθέσεις πράξεων κακουργηματικού χαρακτήρα, υπαγομένων στην αρμοδιότητα του Εισαγγελέα Οικονομικού Εγκλήματος ή του Εισαγγελέα Εγκλημάτων Διαφθοράς», αναφέρει η αιτιολογική έκθεση της εν λόγω διάταξης. Σημειωτέον ότι το άρθρο 65 του ν.4356/2015 είχε καταργηθεί με το άρθρο 586 περ. η΄ του Κώδικα Ποινικής Δικονομίας, προκαλώντας αντιδράσεις και από τα κόμματα της αντιπολίτευσης και από μεγάλο μέρος του νομικού κόσμου.</p>
      <figure>
        <img src="https://www.in.gr/wp-content/uploads/2019/11/Bank-4-600x338.jpg"/>
      </figure>
      <h4>Απιστία τραπεζικών στελεχών</h4>
      <p>Το ζήτημα της κατ΄ έγκληση δίωξης τραπεζικών στελεχών για κακουργηματική απιστία, σε υποθέσεις δανείων, ήταν ζήτημα αντιπαράθεσης της κυβέρνησης με κόμματα της αντιπολίτευσης που έκαναν λόγο για απιστία. Με την τροπολογία που κατατέθηκε σήμερα, από το άρθρο 399 του ΠΚ, «για να μην υπάρχει ανάποδη ανάγνωση του Ποινικού Κώδικα», είπε ο κ. Τσιάρας, «πλέον μετατίθεται στο άρθρο 405 και περιγράφεται με τη γενικότερη φράση ότι η απιστία κατά πιστωτικού ή χρηματοδοτικού ιδρύματος πλέον απαιτεί την έγκληση και δεν λειτουργεί με τη λογική του αυτεπάγγελτου».</p>
      <h4>«Στόχος ένας σύγχρονος Ποινικός Κώδικας»</h4>
      <p>«Μετά από μια μεγάλη προσπάθεια ερχόμαστε στην Ολομέλεια, προκειμένου να νομοθετήσουμε τις αλλαγές του Ποινικού Κώδικα. Η προηγούμενη κυβέρνηση εσπευσμένα, μια ημέρα προτού κλείσει η Βουλή, νομοθέτησε για τον Ποινικό Κώδικα δημιουργώντας πολλές ασάφειες, πολλές ανησυχίες και δίνοντας δυνατότητα παραγωγής αποτελεσμάτων που σε μεγάλο βαθμό έγιναν αντικείμενο συζήτησης από μεγάλο μέρος της κοινωνίας», είπε ο υπουργός Δικαιοσύνης.</p>
      <p>Πρόσθεσε ότι η ΝΔ ήταν πάντα παρούσα στη διάρκεια της συζήτησης των επικείμενων αλλαγών και μάλιστα συμφωνούσε στο γενικότερο πνεύμα ότι ένας σύγχρονος Ποινικός Κώδικας πρέπει να εναρμονίζεται με τα ευρωπαϊκά δεδομένα και ότι προφανώς πρέπει να κατευθύνεται σε μια λογική ελάφρυνσης των ποινών και σωφρονισμού, αλλά ταυτόχρονα είχε εκφράσει ενστάσεις για ζητήματα που έτυχαν νομοθέτησης από την προηγούμενη κυβέρνηση.</p>
      <p>Ο Κώστας Τσιάρας επισήμανε εξάλλου ότι από την ψήφιση του νέου Ποινικού Κώδικα υπήρξαν αποφάσεις που δημιούργησαν πολλά ερωτηματικά και μεγάλη ανησυχία στην ελληνική κοινωνία. «Σήμερα ερχόμαστε με αυτή τη νομοθετική παρέμβαση να αντιμετωπίσουμε σχεδόν όλα τα ζητήματα που δημιούργησαν ερωτηματικά και απαντούν σε μεγάλο βαθμό στο περί κοινού δικαίου αίσθημα».</p>
      <h4>Διατάραξη κοινής ησυχίας</h4>
      <p>Ο υπουργός Δικαιοσύνης αναφέρθηκε και στην επαναφορά ως πλημμέλημα της διατάραξης κοινής ησυχίας. «Θέλω να διαβεβαιώσω ότι πρόθεση της κυβέρνησης είναι να διαφυλάξει ουσιαστικά και να προστατεύσει το συμφέρον του απλού πολίτη. Βλέπουμε με ενδιαφέρον τα ζητήματα που αφορούν τη λειτουργία των καταστημάτων. Πρόθεση μας είναι, σε συνεργασία με το υπουργείο Προστασίας του Πολίτη, να δούμε εκ νέου τη διάταξη που προσδιορίζει τις δυνατότητες λειτουργίας όλων των καταστημάτων», είπε ο υπουργός και επισήμανε ότι η κυβέρνηση θέλει να στηρίξει την οικονομική ανάπτυξη και όχι να δημιουργεί εμπόδια στην επιχειρηματικότητα, με πολύ σφιχτά ωράρια που ίσχυσαν στο παρελθόν. Αντιθέτως, η κυβέρνηση θα φροντίσει να μην υπάρξουν τέτοιου είδους προβλήματα αλλά δεν μπορεί και να αφήσει απροστάτευτο το δικαίωμα του πολίτη.</p>
      <figure>
        <img src="https://www.in.gr/wp-content/uploads/2019/11/molotf-1-600x400.jpg"/>
      </figure>
      <h4>Τρομοκρατικές επιθέσεις</h4>
      <p>Γενικότερα, για το σχέδιο νόμου ο κ. Τσιάρας δήλωσε χθες στην τηλεόραση του Σκάι ότι η αντιμετώπιση των ζητημάτων τρομοκρατίας, είναι μια από τις εμβληματικές αλλαγές στον Ποινικό Κώδικα. «Ξέρετε πλέον ότι γίνεται κακουργηματική η πράξη της ρίψης μολότοφ απέναντι σε συγκεντρωμένο κόσμο.</p>
      <p>Αντιμετωπίζονται διαφορετικά όλες αυτές οι πρακτικές οι οποίες είχαν αθωωθεί με βάση το νέο Ποινικό Κώδικα. Υπάρχει αυστηροποίηση του πλαισίου, η οποία συμβαδίζει στη γενικότερη φιλοσοφία, που υπάρχει σε επίπεδο Ευρώπης, για την αντιμετώπιση της τρομοκρατίας. Γι΄ αυτό ενσωματώνουμε και την Οδηγία 541/2107 της ΕΕ σχετικά με την τρομοκρατία και είναι απορίας άξιο, πως η προηγούμενη κυβέρνηση δυστυχώς μια ευρωπαϊκή οδηγία που αφορούσε σε ζητήματα που είχαν έκταση στον ευρωπαϊκό χώρο, δεν το έκανε», δήλωσε ειδικότερα ο υπουργός Δικαιοσύνης.</p>
      <p>Ο κ. Τσιάρας αναφέρθηκε και στην υπό όρους απόλυση επισημαίνοντας ότι πλέον, αντί για τα 17 χρόνια, οι πολυισοβίτες θα είναι δυνατό να απολύονται στα 22 χρόνια, εκτός αν έχουν κάνει εργασία, εντός φυλακής, οπότε θα είναι δυνατό να απολύονται στα 20 χρόνια. Χαρακτήρισε εξάλλου εμβληματική αλλαγή τον τρόπο με τον οποίο θα αντιμετωπιστεί από τον Ποινικό Κώδικα η ενεργητική δωροδοκία, ένα ζήτημα, που -όπως είπε- δεν είχε αντιμετωπιστεί, με συνέπεια η Ελλάδα να βρίσκεται στο μικροσκόπιο μεγάλων Οργανισμών, όπως η GRECO και ο ΟΟΣΑ.</p>
      <p>Πηγή: Με πληροφορίες από ΑΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>