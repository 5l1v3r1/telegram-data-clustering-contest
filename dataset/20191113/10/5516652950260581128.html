<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425686/diaxeirish-sterewn-apoblhtwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T10:00:02+00:00"/>
    <meta property="og:title" content="Διαχείριση στερεών αποβλήτων στη Ρόδο"/>
    <meta property="og:description" content="Τεκμηριωμένη πρόταση από τον σύλλογο Προστασίας Περιβάλλοντος"/>
  </head>
  <body>
    <article>
      <h1>Διαχείριση στερεών αποβλήτων στη Ρόδο</h1>
      <h2>Τεκμηριωμένη πρόταση από τον σύλλογο Προστασίας Περιβάλλοντος</h2>
      <address>
        <time datetime="2019-11-13T10:00:02+00:00">13 Nov 2019, 10:00</time>
      </address>
      <p>Ας μην κρυβόμαστε πίσω από το δάκτυλό μας, η διαχείριση στερεών αποβλήτων στη χώρα μας αποτελεί τον υπέρτατο εθνικό εξευτελισμό. Ο αδυσώπητος Κυβερνοχώρος φροντίζει για αυτό… Σήμερα ο κάθε επισκέπτης με το κινητό του απαθανατίζει όχι μόνο ό,τι του αρέσει, αλλά και ό,τι δεν του αρέσει.<br/>Σχεδιάζουμε κοινόχρηστους χώρους, πλατείες, πεζοδρόμια χωρίς να προβλέπουμε τη δημιουργία ειδικών χώρων για την εναπόθεση των στερεών αποβλήτων. Οι κάδοι απορριμμάτων εκτίθενται σε δημόσια θέα – λες και είναι «έργα τέχνης» - υποβαθμίζοντας την αισθητική της πόλης.</p>
      <p>Τα τελευταία χρόνια έχει επέλθει βελτίωση, λόγω της εμπλοκής ιδιώτη στο σύστημα διαχείρισης των απορριμμάτων και της καθιέρωσης διαδικασίας ανακύκλωσης. Εικόνες, όμως, όπως αυτή στη φωτογραφία (1), εξακολουθούν να συναντώνται στην πόλη.</p>
      <figure>
        <img src="https://www.rodiaki.gr/medias/2019/11/12/15f5d53fdab3f95a080c8fc739222fc1.jpg"/>
      </figure>
      <p>(1) Οδός αν/ρχου Νικ. Βολονάκη</p>
      <p>Πολλοί επικαλούνται την έλλειψη παιδείας, η οποία όμως, δεν διαμορφώνεται μόνο στο σχολείο ή το σπίτι, αλλά σε μεγάλο βαθμό και από το περιβάλλον στο οποίο κινείται ο άνθρωπος. Όταν, με λίγα λόγια, ένα παιδί παίζει δίπλα σε «μίνι σκουπιδότοπους», τι συμπεριφορά θα επιδείξει αργότερα;</p>
      <p>Τα πράσινα σημεία που δεν υπάρχουν</p>
      <p>Η χωροθέτηση ειδικά διαμορφωμένων χώρων εναπόθεσης στερεών αποβλήτων ή κέντρων ανακύκλωσης (Green points) μέσα στον ιστό της πόλης, έχει αποφασιστεί από το Δημοτικό Συμβούλιο με την έγκριση του Τοπικού Σχεδίου Διαχείρισης Στερεών Αποβλήτων. Τα εν λόγω κέντρα αποτελούν ευρέως διαδεδομένη λύση σε πολλές ευρωπαϊκές πόλεις. Η διαχείρισή τους αναλαμβάνεται συνήθως από ιδιώτες. Σε αυτά οι πολίτες εναποθέτουν δωρεάν:</p>
      <p>1) Χαρτί, Χαρτόνι, φελιζόλ, 2) Γυάλινες φιάλες διαχωρισμένες ανά χρώμα (πράσινο / λευκό / καφέ), κουτιά αλουμινίου και όλα τα μέταλλα, 3) Ηλεκτρονικές συσκευές (ραδιόφωνα, τηλεοράσεις, συσκευές αναπαραγωγής CD, υπολογιστές, κινητά τηλέφωνα, κασέτες εκτυπωτών κ.λπ.), 4) Οικιακές συσκευές (μπλέντερ, ηλεκτρικές σκούπες, πλυντήρια, ψυγεία, κουζίνες, κ.λπ.), 5) Λυχνίες, φθορισμού, LED, κ.λπ., 6) Οικιακές και μπαταρίες αυτοκινήτου, 7) Ρούχα και παπούτσια, 8) Nespresso κάψουλες, πώματα, 9) Κλαδιά και άλλα υλικά από κήπους</p>
      <p>Επίσης, έναντι αντιτίμου εναποθέτουν ογκώδη αντικείμενα, μπάζα, χρησιμοποιημένο λάδι (βρώσιμο λάδι και λάδι κινητήρων) καθώς και διαλύτες, χρώματα, κόλλες, συνθετικές ρητίνες. Αυτά τα υλικά ζυγίζονται και τιμολογούνται σύμφωνα με το πραγματικό βάρος.</p>
      <figure>
        <img src="https://www.rodiaki.gr/medias/2019/11/12/2793aec681da440a6c65a3492818c356.jpg"/>
      </figure>
      <figure>
        <img src="https://www.rodiaki.gr/medias/2019/11/12/f8af7e56f4516039aebef5cccf53ca26.jpg"/>
      </figure>
      <p>Η πόλη μας διαθέτει αρκετούς κατάλληλους κοινόχρηστους χώρους, όπου μπορούν να δημιουργηθούν τέτοια Πράσινα Σημεία ως μικρά Κέντρα Ανακύκλωσης. Πρόχειρα παρατίθενται ορισμένες θέσεις προς συζήτηση.<br/>1ον για το Νιoχώρι, ο ήδη για εναπόθεση απορριμμάτων χρησιμοποιούμενος χώρος στην Ορφανίδου</p>
      <p>2ον για τις περιοχές Αγίου Ιωάννου, Αγίων Αναργύρων, Παύλου Μελά, Βόρεια της Θ. Σοφούλη στο ύψος της Διαγοριδών</p>
      <p>3ον για την περιοχή Καναδά, στο βοηθιτικό στάδιο “Διαγόρα» ή γωνία Κόρδικτων με Μπέβιν</p>
      <p>4ον για την περιοχή Δασκάλων, στην οδό Αισχίνης πλησίον του πεζόδρομου προς Πευκάκια</p>
      <p>5ον για την Ανάληψη, νότια της οδού Πτολεμαίων</p>
      <figure>
        <img src="https://www.rodiaki.gr/medias/2019/11/12/e7ada612295bae4396d1ac397d926cd4.jpg"/>
      </figure>
      <p>Οι κάδοι αποβλήτων</p>
      <p>Όσον αφορά τώρα τους κάδους στις γειτονιές , όπου υπάρχουν κοινόχρηστοι χώροι μπορούν να δημιουργηθούν εσοχές με πάνελ στο μέτωπο δρόμου. Στο κέντρο μπορεί να εγκατασταθεί το σύστημα της Kliko, όπως στην Λιουμπλιάνα της Σλοβενίας. Εκεί έχουν εγκαταστήσει το υπόγειο σύστημα Kliko Base από τη WTS με ειδικούς κάδους για διαχωρισμό των απορριμμάτων και σκέπαστρο ντυμένο με κυβόλιθους, όπως το οδόστρωμα.</p>
      <figure>
        <img src="https://www.rodiaki.gr/medias/2019/11/12/8b169e08ed355429470feb2707d398c2.jpg"/>
      </figure>
      <p>Αλλά και οι μικροί κάδοι σκουπιδιών στην πόλη μας (Φωτογραφία 4) παρουσιάζουν λειτουργικό πρόβλημα. Είναι ανοικτοί στο επάνω μέρος, με αποτέλεσμα άνεμος, πουλιά, και ζώα να διασκορπίζουν το περιεχόμενό τους σε μεγάλη ακτίνα. Επίσης στις περισσότερες περιπτώσεις είναι πολύ μικροί για τον όγκο των απορριμμάτων που χρειάζεται να «φιλοξενήσουν» με αποτέλεσμα τα περισσότερα σκουπίδια να σκορπίζονται δεξιά και αριστερά και να καταλήγουν συνήθως στη θάλασσα με τις γνωστές συνέπειες.</p>
      <figure>
        <img src="https://www.rodiaki.gr/medias/2019/11/12/a937a4f53e4c1977f895a469d23287ce.jpg"/>
      </figure>
      <p>Ας γίνει μια αρχή, λοιπόν. Ας σταματήσουμε να κάνουμε τα εύκολα – δύσκολα.</p>
      <p>Το ΔΣ</p>
    </article>
  </body>
</html>