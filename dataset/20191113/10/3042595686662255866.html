<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/18-alarmer-om-oljeniva-for-havariet/71814234"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T10:52:16+00:00"/>
    <meta property="og:title" content="18 alarmer om oljenivå før havariet"/>
    <meta property="og:description" content="I en foreløpig rapport om Viking Sky skriver Havarikommisjonen at det gikk 18 alarmer om lavt oljenivå på skipet i forkant av motorhavariet."/>
  </head>
  <body>
    <article>
      <h1>18 alarmer om oljenivå før havariet</h1>
      <h2>I en foreløpig rapport om Viking Sky skriver Havarikommisjonen at det gikk 18 alarmer om lavt oljenivå på skipet i forkant av motorhavariet.</h2>
      <address><time datetime="2019-11-13T10:52:16+00:00">13 Nov 2019, 10:52</time> by <a rel="author">Amanda Nordhagen Walnum</a></address>
      <p>23. mars 2019 fikk cruiseskipet Viking Sky motorstans på Hustadvika. Onsdag legger Havarikommisjonen fram<a href="https://www.aibn.no/Sjofart/Undersokelser/19-262"> sin foreløpig rapport</a> med funn fra hendelsen.</p>
      <p>
        <b>I rapporten kommer det blant annet fram at skipet var én skipslengde fra å grunnstøte.</b>
      </p>
      <h3>18 alarmer</h3>
      <p>Det gikk 18 alarmer om lavt oljenivå på skipet i forkant av motorhavariet, heter det i rapporten.</p>
      <p>Etter den siste alarmen den morgenen, gikk ikke alarmen igjen før klokka 13.37. Da gikk alarmen igjen to ganger i løpet av kort tid, før skipet fikk fullstendig motorhavari klokka 13.58.</p>
      <p>
        <b>Skipet sendte ut mayday-signal omtrent to minutter seinere.</b>
      </p>
      <p>Vakthavende om bord ga samtidig ordre om å prøve å sette anker, men ankeret holdt ikke, og skipet begynte å drive mot kysten med en fart på 6-7 knop.</p>
      <h3>Lavt oljenivå</h3>
      <p>Motorhavariet skyldtes ifølge Havarikommisjonen lavt nivå i smøreoljetankene, noe som ble problematisk i de høye bølgene.</p>
      <p>Da skipet ble utsatt for mye bevegelse i de høye bølgene fikk ikke dieselgeneratorene sugd nok olje inn, noe som gjorde at motorene stanset.</p>
      <p>
        <b>I rapporten heter det at smøreoljetankene i skipet ble holdt på 28 til 40 prosent av full kapasitet. Det anbefalte nivået er 68 til 75 prosent.</b>
      </p>
      <p>Havarikommisjonens anbefaling er å be alle operatører om at smøreoljenivået må være i tråd med produsentenes retningslinjer.</p>
      <p>Allerede fire dager etter motorstoppen, konkluderte Sjøfartsdirektoratet også med at <a href="https://www.dagbladet.no/nyheter/lavt-oljetrykk-og-tung-sjo-arsaken-til-blackout-pa-viking-sky/70919352">den direkte årsaken til at motorene stanset var lavt oljetrykk.</a></p>
      <h3>Dramatisk</h3>
      <p>Cruiseskipet var på vei fra Tromsø til Stavanger da det fikk store motorproblemer. Det var svært høye bølger og vind opp mot liten storm i området. Været var så ille at to redningsskøyter som skulle bidra, måtte snu av hensyn til egen sikkerhet.</p>
      <p>På det nærmeste lå skipet 1,5 kilometer fra fastlandet i farlig grunt farvann.</p>
      <p>
        <b>Video fra passasjerer om bord viser stor dramatikk, kraftige bølger, løse møbler og takplater. 479 passasjerer ble evakuert til et senter som ble opprettet i Brynhallen i Fræna.</b>
      </p>
      <p>Totalt ble 27 personer behandlet på sykehus i Molde og Kristiansund etter hendelsen.</p>
      <p>Rederiet Viking Ocean Cruises, som eier cruiseskipet «Viking Sky», <a href="https://www.dagbladet.no/nyheter/viking-sky-rederen-beklager/70911442">ba om unnskyldning til gjestene sine etter havariet.</a></p>
      <p>- De siste døgnene har vært både dramatiske og hektiske for gjester og mannskap om bord i «Viking Sky». Jeg vil gjerne få be om unnskyldning for alt gjestene våre har vært gjennom, skrev reder Torstein Hagen i en uttalelse til Dagbladet 25. mars.</p>
      <p>Fire dager etter motorhavariet seilte Viking Sky fra Molde til Kristiansund for å utbedre flere skader på skipet.</p>
    </article>
  </body>
</html>