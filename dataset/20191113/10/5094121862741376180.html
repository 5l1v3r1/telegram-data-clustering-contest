<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/foto-video-pardubice-taxi-spory-taxisluzby-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T10:00:00+00:00"/>
    <meta property="og:title" content="Konkurenční boj. Mezi pardubickými taxislužbami zuří válka"/>
    <meta property="og:description" content="Propíchané pneumatiky, rozbitá okénka či blokování stání. V Pardubicích v posledních dnech začíná doutnat spor mezi místními taxislužbami. „Od konce minulého týdne evidujeme poškození dvou vozidel taxislužby. V obou případech se jednalo o rozbitá boční okénka, kdy úhrnná škoda předběžně dosahuje 18 tisíc korun,“ nastínil situaci policejní mluvčí Jiří Tesař.  "/>
  </head>
  <body>
    <article>
      <h1>Konkurenční boj. Mezi pardubickými taxislužbami zuří válka</h1>
      <address><time datetime="2019-11-13T10:00:00+00:00">13 Nov 2019, 10:00</time> by <a rel="author">Petr Vaňous</a></address>
      <p> Náznaky blížících se problémů eviduje i městská policie, která druhý listopadový den řešila v centru města incident, kdy se taxikáři nechtěli navzájem nechat odjet na rito. „Hlídka na místě zjistila, že se taxikáři hádali a blokovali, aby si kazili kšeft. Spolu s přivolanou hlídkou státní policie jsme znesvářené strany uklidnili a taxikáři přislíbili, že vše nechají na čistém konkurenčním boji,“ informovala mluvčí pardubických strážníků Lucie Klementová a dodala, že od té doby si nikdo na podobné excesy nestěžoval.</p>
      <figure>
        <img src="https://g.denik.cz/63/c4/ruske-kolo-d1607015npkl1_denik-150-3x2.jpg"/>
      </figure>
      <aside>
        <a href="https://www.denik.cz/regiony/vanoce-v-olomouci-jedenactimetrovy-smrk-i-obri-ruske-kolo-20191113.html">Vánoce v Olomouci? Jedenáctimetrový smrk i obří ruské kolo Přečíst článek ›</a>
      </aside>
      <p>Případný „požár“ chce ještě v jeho zárodku uhasit starostka prvního městského obvodu Alena Stehnová, kterou zprávy od státní i městské policie stále více znepokojují. Starostce došla trpělivost a vyzvala největší taxislužby působící na území města, aby zanechaly nekalého jednání a dodržovaly závazné právní normy.</p>
      <p>„Upozorňuji, že za nekalosoutěžní jednání bude považováno zejména zabraňování činnosti konkurenčního soutěžitele, a to přímo prostřednictvím fyzických zábran, dále odstraňování jeho reklamy, poškozování jeho provozních zařízení, ale i útoky na tělesnou integritu soutěžitele nebo jeho zaměstnanců,“ uvedla ve své výzvě starostka Stehnová.</p>
      <h3>Další incidenty potrestá</h3>
      <p>Svou snahu starostka cílí nejenom na dodržování zákona ze strany taxislužeb, ale také na případné zákazníky, kteří by měli i nadále mít svobodnou volbu, kterou službu dopravy využijí.</p>
      <p>Podle Stehnové radnice nechce pouze přihlížet eskalaci problémů mezi provozovateli taxislužeb. Kdo se výzvou nebude řídit, toho starostka hodlá nechat potrestat odebráním licence. V případě závažných porušení právních předpisů neprodleně podá podnět k pozastavení, případně ke zrušení koncese.</p>
      <figure>
        <img src="https://g.denik.cz/62/d1/zeleznicni-prejezd-ostrozska-nova-ves-lazne-190815-011_denik-150-3x2.jpg"/>
      </figure>
      <aside>
        <a href="https://www.denik.cz/regiony/pres-koleje-i-pres-svetelnou-vystrahu-prejelo-dvacet-ridicu-zachytily-je-kamery-20191113.html">Kontroly na jihu Moravy: Výstrahu na přejezdech nerespektovalo dvacet řidičů Přečíst článek ›</a>
      </aside>
      <p>„Doufám, že vámi přijatá opatření budou natolik účinná, že zabezpečí férovou hospodářskou soutěž do doby, než bude obecně závaznou vyhláškou Magistrátu města Pardubice vydán provozní řád a stanoveny podmínky užívání těchto stanovišť,“ uzavřela svou výzvu taxikářům starostka.</p>
      <p>Spor konkurenčních taxislužeb již Pardubice v minulosti zažily. Před třemi roky to však neskončilo „jen“ drobným poškozením, ale rovnou likvidací majetku. V polovině roku 2016 byli hasiči přivoláni k požáru dvou aut v Průmyslové ulici. Jak se později ukázalo, jednalo se o dva vozy taxislužby, která měla za pár dní začít jezdit v Hradci Králové pro společnost TaxiTaxi HK.</p>
      <p>Podle všeho nešlo o obyčejný požár a zřejmě ani o náhodný útok. Za vším měl stát právě konkurenční boj. Následné ohledání místa činu totiž ukázalo, že vozy byly zapáleny úmyslně. Škoda na obou spálených vozech byla takzvaně totální. Zbyly z nich pouze ohořelé železné části. Žár opálil též celý bok vedle stojícího reklamního vozidla grafické společnosti, která polepy vozidel zajišťovala. Té navíc požár poškodil fasádu domu a několik oken.</p>
      <p>Další auto taxislužby v barvách připomínající vozidla veřejné bezpečnosti lehlo popelem na začátku loňského roku v Hradci Králové.</p>
      <h3>Na výzvu již jedna taxislužba reagovala</h3>
      <p>Na výzvu starostky Stehnové reagovala pardubická taxislužba GT Group. Ta prostřednictvím svého jednatele Petra Švarce uvedla: „Konkurenční boj tu vznikl kvůli tomu, že dnes už bývalý společník Taxi GT, který nám dluží několik milionů korun, začal v Pardubicích a v Kolíně podnikat s novou taxislužbou. Používá minimálně neetické až nekalé praktiky, jako promování svého nového čísla ze založených fake www stránek naší společnosti, distribucí vizitek s logem naší společnosti opět pro promování svého telefonního čísla, a totéž i na sociálních sítích. Současně začalo docházet k poškozování našich vozidel (propíchnuté pneumatiky, rozbitá boční okénka), začaly útoky na naše zaměstnance – jak na stanovištích taxi, tak i telefonicky a prostřednictvím zpráv. Podnikáme právní kroky tak, aby se podnikatelské prostředí opět narovnalo. Věřím, že se situace co nejdříve uklidní hlavně ke spokojenosti zákazníků. Věřím, že devadesátá léta, kdy se auta podpalovala, už jsou pryč. Věřím, že policie vše řádně vyšetří a viníci budou po potrestáni.“</p>
      <figure>
        <img src="https://g.denik.cz/63/57/praha-rekonstrukce-ledolam-karluv-most-03_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/strazci-uz-jsou-na-miste-karluv-most-dostal-nove-ledolamy-20191112.html">Strážci už jsou na místě. Karlův most dostal nové ledolamy Přečíst článek ›</a>
      </aside>
    </article>
  </body>
</html>