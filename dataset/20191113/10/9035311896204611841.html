<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/icisleri-bakan-soylu-biz-kimsenin-teroristinin-oteli-degil-misafirhanesi-degiliz"/>
    <meta property="og:site_name" content="euronews"/>
    <meta property="article:published_time" content="2019-11-13T10:24:56+00:00"/>
    <meta property="og:title" content="Soylu: 'Biz kimsenin teröristinin oteli değil, misafirhanesi değiliz'"/>
    <meta property="og:description" content="İçişleri Bakanı Süleyman Soylu, Almanya ve Hollanda, kendi memleketlerine mensup IŞİD militanlarını, aileleri ve çocuklarıyla alacaklarını belirterek, &quot; Biz kimsenin teröristinin oteli değil, misafirhanesi değiliz.&quot;dedi."/>
  </head>
  <body>
    <article>
      <h1>Soylu: 'Biz kimsenin teröristinin oteli değil, misafirhanesi değiliz'</h1>
      <address><time datetime="2019-11-13T10:24:56+00:00">13 Nov 2019, 10:24</time> by <a rel="author">Euronews </a></address>
      <p>İçişleri Bakanı Süleyman Soylu, Almanya ve Hollanda, kendi memleketlerine mensup IŞİD militanlarını, aileleri ve çocuklarıyla alacaklarını belirterek, "Biz kimsenin teröristinin oteli değil, misafirhanesi değiliz." dedi. Soylu, Türkiye'nin, IŞİD'in çok önemli bir adamını yakın zamanda Suriye'de ele geçirdiğini söyledi.</p>
      <p>AB'den yapılan açıklamada ise Türkiye’nin vatandaşları olduğu ülkelere göndermek istediği IŞİD militanları konusunda ortak bir AB politikasının olmadığı bildirildi.</p>
      <p>Bakan Soylu, Soylu, "Kimin kimi desteklediğine bakmıyoruz. Kendimize ait bir politikamız var ve onu tavizsiz uyguluyoruz. Yolumuzdan çekilen çekilir, çekilmeyen sonuçlarıyla yüzleşir." ifadesini kullandı.</p>
      <p>"Buradan iki ülkeye hassaten teşekkür etmek isterim. Biri Almanya, diğeri Hollanda" diyen Soylu, şöyle devam ettİ: "Birinin içişleri bakanıyla diğerinin de adalet ve güvenlik bakanlarıyla yaklaşık 5 gündür yürüttüğümüz görüşmeler ve değerlendirmeler sonucu yapıcı bir tutum sergilediler. DEAŞ'tan kendi ülkemizde bulunan, aynı zamanda Suriye'de şu anda gözetimimiz atında bulunan Rasulayn ve Tel Abyad'da hem TSK hem de Suriye Milli Ordusunun yakalayıp kendi gözetimimiz altına yani Cerablus ve Azez bölgesinde şu an gözetimimiz altında bulunan alanda tuttuklarımız da dahil olmak üzere kendi memleketlerine mensup DEAŞ'lı teröristleri aynı zamanda eşleri ve çocukları her birini alacaklarını dün akşam itibariyle teyit ettiler, dile getirdiler. "</p>
      <p>Soylu, terörle mücadelenin kararlı bir şekilde devam ettiğini vurgulayarak, "Diğer ülkelerden de aynı iş birliği ve yakınlığı ile aynı yapıcı tutumu beklediğimizi ifade etmek istiyorum. Eğer terörle hep birlikte mücadele edilecekse kusura bakmayın herkes teröristine sahip çıkacak. Biz kimsenin teröristinin oteli değil, misafirhanesi değiliz." değerlendirmesinde bulundu.</p>
      <h3>"DEAŞ'ın çok önemli bir adamını yakın zamanda Suriye'de ele geçirdik"</h3>
      <p>İçişleri Bakanı Süleyman Soylu, terör örgütleriyle mücadeleye ilişkin, "DEAŞ'ın çok önemli bir adamını yakın zamanda Suriye'de ele geçirdik. Verdiği bilgilerle neler yaptığını ifade etmektedir. Sorgusu arkadaşlarımız tarafından devam etmektedir." dedi.</p>
      <h3>AB: IŞİD militanlarının kabulü konusunda ortak politika yok</h3>
      <p>Avrupa Birliği (AB) Dış İlişkiler ve Güvenlik Politikaları Yüksek Temsilcisi Federica Mogherini ise Türkiye’nin vatandaşları olduğu ülkelere göndermek istediği IŞİD militanları konusunda ortak bir AB politikasının olmadığını söyledi.</p>
      <p>Brüksel'de konu ile ilgili basına açıklamada bulunan Mogherini, AB ülkelerinin bu konudaki politikalarının koordine edilmesi konusunda geçen yıl bir öneri sunduğunu hatırlattı ve üye ülkelerin istemesi halinde AB’nin bu konuda harekete geçebileceğini ifade etti.</p>
      <p>AB temsilcisi, geçen yıl yaptığı önerinin üye ülkeler tarafından hala incelendiğini belirtti ve kendilerine şu ana kadar bir talep gelmediği için konunun yasal olarak her bir üye ülkenin kendi sorumluluğunda olduğunu sözlerine ekledi.</p>
      <ul>
        <li>
          <a href="https://tr.euronews.com/2019/11/05/soylu-dan-avrupa-ya-daes-lilari-nasil-gonderecegimizi-biliyoruz">Soylu'dan Avrupa'ya: DAEŞ'lıları nasıl göndereceğimizi biliyoruz</a>
        </li>
        <li>
          <a href="https://tr.euronews.com/2019/11/03/ingiltere-ve-belcikadan-soylunun-deas-mensuplarinin-oteli-degiliz-aciklamasina-tepki">İngiltere ve Belçika'dan Soylu'nun 'DEAŞ mensuplarının oteli değiliz' açıklamasına tepki</a>
        </li>
      </ul>
    </article>
  </body>
</html>