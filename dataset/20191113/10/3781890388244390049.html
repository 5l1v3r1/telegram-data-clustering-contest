<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741480"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:09:00+00:00"/>
    <meta property="og:title" content="หุ้นไทยปิดตลาดร่วงแรง 11.06 จุด"/>
    <meta property="og:description" content="หุ้นไทยวันนี้ปิดตลาดลดลง 11.06 จุด มีประเด็นติดตามทั้งในและต่างประเทศ"/>
  </head>
  <body>
    <article>
      <h1>หุ้นไทยปิดตลาดร่วงแรง 11.06 จุด</h1>
      <address>
        <time datetime="2019-11-13T10:09:00+00:00">13 Nov 2019, 10:09</time>
      </address>
      <p>
        <b>หุ้นไทยวันนี้ปิดตลาดลดลง 11.06 จุด มีประเด็นติดตามทั้งในและต่างประเทศ</b>
      </p>
      <p>ดัชนีหุ้นไทยวันที่ 13 พ.ย.62 เคลื่อนไหวในแดนลบตลอดวัน โดยเฉพาะในช่วงบ่ายที่มีประเด็นน่าสนใจตัวหุ้นของบมจ.ซิโน-ไทย เอ็นจีเนียริ่งแอนด์คอนสตรัคชั่นลดลงอย่างหนัก หลังจากสำนักงานคณะกรรมการป้องกันและปราบปรามการทุจริตแห่งชาติ(ป.ป.ช.)มีมติชี้มูลความผิดเรื่องสินบน ทำให้หุ้นซิโนไทยปิดตลาดที่ 14.40 บาท ลดลง 3.50 บาท หรือลดลงถึง 19.55% ส่งผลให้ตลาดหุ้นไทยปิดที่ดัชนี 1,615.14 จุด ลดลง 11.06 จุด หรือ 0.68% ด้วยมูลค่าการซื้อขาย 52,455.95 ล้านบาท ขณะที่ตลาดเอ็มเอไอปิดที่ 325.32 จุด ลดลง 4.27 จุด หรือ 1.30% มีมูลค่าการซื้อขาย 627.14 ล้านบาท<br/><br/>สำหรับตลาดหุ้นไทยยังต้องติดตามสถานการณ์ความไม่สงบจากเหตุจลาจลในฮ่องกง การเจรจาการค้าระหว่างสหรัฐกับจีนว่าจะมีความคืบหน้าอย่างไร หลังจากนายโดนัลด์ ทรัมป์ ประธานาธิบดีสหรัฐ ได้ประกาศว่าจะยังเดินหน้าปรับขึ้นภาษีนำเข้าสินค้าจีน หากไม่มีการบรรลุข้อตกลงทางการค้าในขั้นแรกได้ ส่วนในประเทศยังต้องติดตามการทยอยประกาศผลประกอบการในไตรมาส 3 ของบริษัทจดทะเบียนในช่วงโค้งสุดท้ายด้วย รวมถึงผลของมาตรการกระตุ้นเศรษฐกิจต่าง ๆ ทั้งร้อยเดียวเที่ยวทั่วไทย และชิมช้อปใช้ว่าจะช่วยเศรษฐกิจไทยในปลายปีนี้ถึงต้นปีหน้าได้จริงหรือไม่<br/><br/>หลักทรัพย์ที่มีการซื้อขายสูงสุด 5 อันดับได้แก่<br/>1.ACE ปิดที่ 4.64 บาท เพิ่มขึ้น 0.24 บาท มูลค่าการซื้อขาย 5,611.80 ล้านบาท<br/>2.STEC ปิดที่ 14.40 บาท ลดลง -3.50 บาท มูลค่าการซื้อขาย 3,590.02 ล้านบาท<br/>3.CPALL ปิดที่ 79.00 บาท ลดลง -1.00 บาท มูลค่าการซื้อขาย 1,754.25 ล้านบาท<br/>4.AOT ปิดที่ 78.25 บาท ลดลง -1.25 บาท มูลค่าการซื้อขาย 1,712.52 ล้านบาท<br/>5.BDMS ปิดที่ 24.00 บาท เพิ่มขึ้น 0.70 บาท มูลค่าการซื้อขาย 1,579.44 ล้านบาท</p>
    </article>
  </body>
</html>