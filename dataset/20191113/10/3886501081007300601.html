<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119243-pik-odbacio-zakljucke-narodne-skupstine-rs-nema-pravo-na-otcepljenje?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T10:55:05+00:00"/>
    <meta property="og:title" content="PIK: RS nema pravo na otcepljenje. Dodik: Ovakav PIK nije predvidjen ni Dejtonom, ni Ustavom BiH"/>
    <meta property="og:description" content="Ambasadori zemalja članica Upravnog odbora Saveta za provodjenje mira (PIK) odbacili su zaključke usvojene na posebnoj sednici Narodne skupštine Republike Srpske, navodeći da se ti zaključci zasnivaju na pogrešnom tumačenju Dejtonskog mirovnog sporazuma, saopšteno je iz Kancelarije visokog predstavnika (OHR).U izjavi ambasadora, sa kojom se nije složio ambasador Rusije, navedeno je da suverenitet ima samo država BiH i da Ustav BiH ne ostavlja prostor za &quot;suverenitet&quot; entiteta.Entiteti pravno postoje samo na osnovu Ustava BiH, što je u više navrata potvrdio Ustavni sud BiH, navodi se u izjavi.Upravni odbor PIK naveo je da je BiH priznata kao suverena država 1992. godine, a da je potpisivanjem Dejtonskog sporazuma transformisana &quot;u državu koja se sastoji od dva entiteta&quot; i da su zaključci Narodne skupštine Republike Srpske su u suprotnosti sa ovim činjenicama.&quot;Republika Srpska nema pravo na otcepljenje i treba da deluje u skladu sa Dejtonskim mirovnim sporazumom koji priznaje teritorijalni integritet, političku…"/>
  </head>
  <body>
    <article>
      <h1>PIK: RS nema pravo na otcepljenje. Dodik: Ovakav PIK nije predvidjen ni Dejtonom, ni Ustavom BiH</h1>
      <address>
        <time datetime="2019-11-13T10:55:05+00:00">13 Nov 2019, 10:55</time>
      </address>
      <p><b>Ambasadori zemalja članica Upravnog odbora Saveta za provodjenje mira (PIK) odbacili su zaključke usvojene na posebnoj sednici Narodne skupštine Republike Srpske, navodeći da se ti zaključci zasnivaju na pogrešnom tumačenju Dejtonskog mirovnog sporazuma, saopšteno je iz Kancelarije visokog predstavnika (OHR).</b><br/><br/>U izjavi ambasadora, sa kojom se nije složio ambasador Rusije, navedeno je da suverenitet ima samo država BiH i da Ustav BiH ne ostavlja prostor za "suverenitet" entiteta.<br/><br/>Entiteti pravno postoje samo na osnovu Ustava BiH, što je u više navrata potvrdio Ustavni sud BiH, navodi se u izjavi.<br/><br/>Upravni odbor PIK naveo je da je BiH priznata kao suverena država 1992. godine, a da je potpisivanjem Dejtonskog sporazuma transformisana "u državu koja se sastoji od dva entiteta" i da su zaključci Narodne skupštine Republike Srpske su u suprotnosti sa ovim činjenicama.<br/><br/>"Republika Srpska nema pravo na otcepljenje i treba da deluje u skladu sa Dejtonskim mirovnim sporazumom koji priznaje teritorijalni integritet, političku nezavisnost i suverenitet BiH", navodi se u izjavi ambasadora zemalja članica PIK.<br/><br/>Upravni odbor PIK je dodao da je Ustavni sud BiH svojim odlukama uspostavio sveobuhvatnu sudsku praksu o BiH, njenim nadležnostima i statusu konstitutivnih naroda, saopšteno je iz OHR-a.<br/><br/>"Odluke Ustavnog suda BiH su konačne i obavezujuće i Narodna skupština Republike Srpske nije u poziciji da bira koje odluke će sprovoditi, a koje neće", navodi se u izjavi.<br/><br/>Dodaje se da je prisustvo stranih sudija (njih troje) u Ustavnom sudu utvrdjeno Ustavom BiH i nadležnost za odlučivanje o njihovom prisustvu pripada Parlamentarnoj skupštini BiH.<br/><br/>U izjavi ambasadora PIK se dalje kaže da Republika Srpska, na osnovu Dejtonskog mirovnog sporazuma, ima obavezu da deluje u skladu s odlukama institucija BiH i da "pruža svu neophodnu pomoć vlastima BiH kako bi im se omogućilo da poštuju medjunarodne obaveze BiH".<br/><br/>Ambasadori zemalja članica Upravnog odbora PIK u potpunosti "podržavaju institucije na nivou BiH koje su potrebne za uspešno funkcionisanje oba entiteta" i pozivaju organe Republike Srpske da se uzdrže od, kako je upozoreno, podrivanja tih institucija.<br/><br/>U izjavi se ističe da ambasadori u potpunosti podržavaju visokog predstavnika i njegov mandat, kao i da pružaju podršku svim agencijama koje su uključene u sprovodjenje.<br/><br/>Medjunarodna zajednica zadržava neophodne instrumente u svrhu očuvanja provodjenja Dejtonskog sporazuma, saopšteno je iz OHR-a.<br/><br/>Narodna skupština RS je na posebnoj sednici usvojila dvadeset zaključaka kojima se, izmedju ostalog, promoviše pravo na samoopredeljenje RS, traži ukidanje OHR-a i ukidanje "bonskih ovlašćenja" visokog predstavnika, donošenje novog Ustava RS, kao i izbacivanje stranih sudija iz Ustavnog suda BiH.<br/><br/>U zaključcima se od nadležnih organa RS traži pokretanje radnji kako bi se entitetima vratile nadležnosti prenete od 1995. godine na nivo BiH, odnosno nadležnosti koji se odnose na oružane snage, prikupljanje indirektnih poreza i pravosudja.<br/><br/>Zaključci Narodne skupštine su usvojeni glasovima poslanika vladajuće većine, predvodjenih SNSD-om.<br/><br/>Opozicione stranke SDS i PDP kao i predstavnici bošnjačkih stranaka u parlamentu RS nisu uopšte glasali o tim zaključcima.<br/><br/><b>Dodik: Zaključci parlamenta RS nisu usvojeni da bi ih PIK odbacivao ili prihvatao</b> Srpski član Predsedništva BiH Milorad Dodik izjavio je da Narodna skupština Republike Srpske nije usvojila zaključke da bi ih Upravni odbor Saveta za sprovodjenje mira (PIK) odbacivao ili prihvatao. <br/>Ambasadori zemalja članica PIK-a odbacili su danas zaključke s posebne sednice Narodne skupštine Republike Srpske, navodeći da se ti zaključci zasnivaju na pogrešnom tumačenju Dejtonskog mirovnog sporazuma, saopšteno je iz Kancelarije visokog predstavnika (OHR).<br/><br/>U izjavi ambasadora, sa kojom se nije složio ambasador Rusije, istaknuto je da suverenitet ima samo država BiH i da Ustav BiH ne ostavlja prostor za "suverenitet" entiteta.<br/><br/>Posle potpisivanja Dejtonskog mirovnog sporazuma, u Londonu je u decembru 1995. godine održana Konferencija o sprovodjenju mira u BiH, na kojoj je uspostavljen Savet za sprovodjenje mira (PIK).<br/><br/>Članice Upravnog odbora PIK-a su Francuska, Italija, Japan, Kanada, Nemačka, Rusija, Sjedinjene Američke Države, Velika Britanija, Predsedništvo Evropske unije, Evropska komisija i Organizacija islamske konferencije (OIC), koju predstavlja Turska. Upravni odbor PIK-a visokom predstavniku daje političke smernice.<br/><br/>Medjutim, Dodik je za Novinski agenciju RS Srna naveo da ni Dejtonskim mirovnim sporazumom niti Ustavom BiH uopšte nije predvidjeno telo kakav je PIK.<br/><br/>"Zaključke je usvojila Narodna skupština RS koja iz svih važećih propisa crpi mogućnost i pravo da ih usvoji. PIK je samoorganizovano telo odredjenog broja zemalja i organizacija, koje nema ni akt o osnivanju, ni akt o funkcionisanju, što govori da je reč o telu koje nije utemeljeno u medjunarodnom pravu i aktima", naveo je Dodik.<br/><br/>Ocenio je da "forum ambasadora u okviru PIK-a, koji se u Sarajevu sastaje s vremena na vreme, niti ima pravno utemeljenje, niti ikakav smisao, posebno ako se uzme u obzir da se bez ikakvog pravnog osnova konastantno upliću u unutrašnja pitanja u BiH, a pozivaju se na očuvanje suvereniteta te iste BiH".<br/><br/>"Јasno nam je da je sila na njihovoj strani, ali sila i pravo nisu jedno te isto", rekao je Dodik.<br/><br/>Po njegovim rečima, da bi se tumačili Dejtonski sporazum i Ustav BiH nije potreban niko iz medjunarodne zajednice, jer RS, kao je naveo, ima sposobnih ljudi koji kompetentno mogu da tumače sve sporazume i odluke.</p>
    </article>
  </body>
</html>