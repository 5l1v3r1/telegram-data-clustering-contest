<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1989726/%E2%80%8Bsudan%E2%80%99daki-1989-ihvan-darbesinin-sorumlular%C4%B1-i%C3%A7in-tutuklama-emri-%C3%A7%C4%B1kar%C4%B1ld%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T10:00:00+00:00"/>
    <meta property="og:title" content="​Sudan’daki 1989 İhvan darbesinin sorumluları için tutuklama emri çıkarıldı"/>
    <meta property="og:description" content="Sudan Başsavcılığı, Haziran 1989’da “Kurtuluş Devrimi” darbesinin sorumlularına karşı tutuklama emri çıkardı ve seyahat yasağı getirdi. Kurtuluş Devrimi failleri, aralarında anayasal düzeni ve demokratik hükümeti ortadan kaldırmanın da bulunduğu bir"/>
  </head>
  <body>
    <article>
      <h1>​Sudan’daki 1989 İhvan darbesinin sorumluları için tutuklama emri çıkarıldı</h1>
      <address>
        <time datetime="2019-11-13T10:00:00+00:00">13 Nov 2019, 10:00</time>
      </address>
      <p>Sudan Başsavcılığı, Haziran 1989’da “Kurtuluş Devrimi” darbesinin sorumlularına karşı tutuklama emri çıkardı ve seyahat yasağı getirdi. Kurtuluş Devrimi failleri, aralarında anayasal düzeni ve demokratik hükümeti ortadan kaldırmanın da bulunduğu bir dizi suçlardan dolayı idama kadar varan cezalarla yargılanacak.<br/><br/>Başsavcılık, Sudan Hapishaneler İdaresi’ne, Kobar Cezaevi’nde bulunan devrik lider Ömer el-Beşir’in ve rejiminin üst düzey liderlerinin teslim edilmesi için çağrıda bulundu. Savcılık ayrıca, hem askeri hem de sivil olmak üzere darbe liderleri için tutuklama emri çıkardı ve İslamcı siyasi hareketin üst düzey liderlerinin de aralarında bulunduğu bu kişilerin yurtdışına seyahat etmelerini yasakladı.<br/><br/>Eski rejim liderleri, 30 Haziran 1989'da seçilen demokratik hükümete karşı darbe gerçekleştirmek ve anayasal düzeni ortadan kaldırmak da dâhil olmak üzere bir dizi suçlamayla karşı karşıya. Bu kişiler arasında, devrik Devlet Başkanı Ömer el-Beşir, Sudan’ın ilk başkan yardımcısı Ali Osman Taha, el-Beşir’in yardımcılarından Nafi Ali Nafi, nüfuz sahibi eski liderlerden Avad Ahmed el-Caz, Hasan el-Turabi'nin kurduğu Halk Kongresi Partisi’nden Ali el-Hac ve İbrahim Senusi gibi üst düzey isimler bulunuyor.<br/><br/>Özgürlük ve Değişim Bildirgesi Güçleri’nin (ÖDBG) koordinasyonuna ilişkin kurulan hukuk komitesi tarafından yapılan açıklamada, savcılık tarafından hapishaneler idaresine gönderilen bildiride, belirtilen isimlerin teslim edilmesinin talep edildiği kaydedildi. Açıklamaya göre tutuklama emirleri, Devrim Komutanlığı Konseyi'nin hem sivil hem de askeri tüm üyelerinin yanı sıra tutuklanıp Kobar Cezaevi’ne konulan devrim liderlerinden Tuğgeneral Yusuf Abdulfettah’ı içeriyor. Abdulfettah, darbenin ilk günlerinde önemli görevlerde bulundu ve “Kurtuluş Rejimi” muhaliflerine karşı sertliğiyle ün saldı. İslamcıların iktidardaki varlığını güçlendirme operasyonlarında oynadığı rolden ötürü vatandaşlar kendisini ‘Rambo’ diye nitelendirdi.<br/><br/>İddianamenin heyetinin sözcüsü el-Muaz Hazra, dün Şarku’l Avsat’a verdiği demeçte, anayasal düzeni ortadan kaldırma hakkındaki bildirinin, demokratik yönetime karşı yapılan darbeye katılan tüm İslami Cephe liderlerini kapsadığını açıkladı. Tutuklama emirlerinin adı geçen sanıklara ve henüz tutuklanmayanlara karşı çıkarıldığını ifade eden sözcü, istisnasız bir şekilde darbeye katılan herkes için seyahat yasağının çıkarıldığını kaydetti.<br/><br/>Başsavcılık, geçtiğimiz Haziran ayında, meşru otoriteye karşı askeri darbe gerçekleştirmekle suçlanan devrik devlet başkanının ve diğer sanıkların soruşturmalarında, eski Başbakan Sadık el-Mehdi’yi ve eski Savunma Bakanı Fadl Barma Nasır'ı dinlemişti. Ancak yeni atanan başsavcı Tac es-Sır el-Habr, yaptığı açıklamada polisin tutuklama emirlerini uygulamada ağır hareket ettiğine işaret etti.<br/><br/>Öte yandan Sudan'daki durumun tartışılacağı Avrupa Birliği Dışişleri Bakanları Toplantısı’nın ardından Başbakan Abdullah Hamduk’un Brüksel’den dönmesi bekleniyor. Basında çıkan haberlere göre, Avrupa Parlamentosu üyeleri Sudan'daki geçici hükümetin çabalarını desteklemeye hazır olduklarını açıkladı. Hamduk ise hükümetinin, ülkenin çıkarlarını gözeten dengeli bir dış politikaya olan bağlılığını teyit etti. Ayrıca Hamduk, AB üyelerine, Sudan’ın terörü finanse eden devletler listesinden çıkarılması çağrısında bulundu.<br/><br/>Avrupa Komisyonu Başkan Yardımcısı ve Dış İşleri ve Güvenlik Politikasından Sorumlu Yüksek Temsilci Federica Mogherini, AB Dışişleri Bakanları Toplantısı’nın ardından Sudan Başbakanı Hamduk ile birlikte gerçekleştirdiği basın toplantısında, Sudan'a sunulacak insani yardımın 55 milyon euro tutarında olduğunu açıkladı. Mogherini ayrıca, AB'nin Sudan'ın siyasi ve ekonomik geçişine destek olacağına dair söz verirken, Hamduk ise ülkesinin AB ile stratejik bir ortaklık yapmayı dört gözle beklediğini söyledi.</p>
    </article>
  </body>
</html>