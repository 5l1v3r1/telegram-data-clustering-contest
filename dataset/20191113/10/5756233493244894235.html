<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621302/%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%AD%D9%82-%D9%BE%D8%AE%D8%B4-%D8%B1%D8%A7-%D8%A8%D9%87-%D9%85%D8%B2%D8%A7%DB%8C%D8%AF%D9%87-%D9%85%DB%8C%E2%80%8C%DA%AF%D8%B0%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:27:00+00:00"/>
    <meta property="og:title" content="فدراسیون فوتبال حق پخش را به مزایده می‌گذارد"/>
    <meta property="og:description" content="فدراسیون فوتبال در یک حرکت جالب قصد دارد در روزهای آینده حق پخش بازی‌های لیگ برتر را به مزایده بگذارد."/>
  </head>
  <body>
    <article>
      <h1>فدراسیون فوتبال حق پخش را به مزایده می‌گذارد</h1>
      <address>
        <time datetime="2019-11-13T10:27:00+00:00">13 Nov 2019, 10:27</time>
      </address>
      <p>
        <i>فدراسیون فوتبال در یک حرکت جالب قصد دارد در روزهای آینده حق پخش بازی‌های لیگ برتر را به مزایده بگذارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دیگر بر همگان واضح و مبرهن است که سازمان صدا و سیما تمایلی برای پول دادن به فدراسیون فوتبال به عنوان حق پخش ندارد و دوست دارد مثل همیشه بازی‌های فوتبال را رایگان پخش کند و درآمد میلیاردی اش بابت تبلیغات محیطی را هم‌چنان داشته باشد.</p>
      <p>ژاله فرامرزیان، معاون وزیر ورزش و جوانان به تازگی در این‌باره گفته است: «از سازمان برنامه و بودجه خواسته‌ایم برای احیای حق پخش ورزش ایران از سرفصل اعتبارات سالانه صدا و سیما کسر و به سرفصل‌های وزارت ورزش و جوانان اضافه شود. مذاکرات ما با صداوسیما در حد به رسمیت شناختن حق پخش ورزش هم نتیجه نداشته است و در آن سازمان اراده و تمایلی برای حل این مشکل وجود ندارد و زیر بار آن نمی‌روند. این کار بهترین و قانونی‌ترین راه‌حل برای احیای حق پخش تلویزیونی و ورزش است و امیدوارم صداوسیما تمکین کند و قطعاً با این حرکت به زودی بخش مهمی از نیازهای ورزش کشور به خصوص در بخش فوتبال ملی و باشگاه‌های پرطرفدار استقلال و پرسپولیس در آستانه ورود به فرابورس حل می‌شود.»</p>
      <p>واقعیت این است که فدراسیون فوتبال خیلی امید به حل این مشکل از سوی وزارت ورزش و جوانان و حتی مجلس شورای اسلامی ندارد چراکه سال‌های سال است کار به این دو ارگان واگذار شده و هنوز اتفاقی در این زمینه رخ نداده است. از ساختمان سئول خبر می‌رسد اعضای هیئت‌رئیسه برآنند به‌زودی حق پخش بازی‌های لیگ برتر را به مزایده بگذارند. اگر چه در گذشته برخی از شبکه‌های خارجی برای خرید بازی‌های لیگ برتر ابراز تمایل کرده‌اند، اما اولویت فدراسیون فوتبال با شبکه‌های داخلی است. جز صدا و سیما شبکه‌های تلویزیونی اینترنتی می‌توانند حق پخش بازی‌های لیگ برتر را خریداری کنند. در این صورت تماشای بازی‌های لیگ برتر برای تماشاگران همانند خارج از کشور پولی خواهد شد. اینکه سازمان صداوسیما هم وارد این مزایده خواهد شد یا نه اتفاقی است که در ماه‌های آینده مشخص خواهد شد. طبیعتاً اگر سازمان صدا و سیما بتواند مردم را برای خرید بازی‌های لیگ برتر متقاعد کند شاید با این اتفاق کنار بیاید و در نهایت به‌خاطر حق پخش بازی‌های لیگ برتر به فدراسیون فوتبال پول بدهد.</p>
      <p>فدراسیون فوتبال می‌گوید برای حل بحران مالی باشگاه‌ها چاره‌ای جز تلاش جدی برای احیای حق پخش بازی‌های لیگ برتر ندارد. ضمن اینکه فدراسیون فوتبال خود با مشکلات مالی عدیده‌ای روبه‌روست و اکنون ماه هاست که بدهی خود را نتوانسته پرداخت کند.</p>
      <p>خبرورزشی</p>
    </article>
  </body>
</html>