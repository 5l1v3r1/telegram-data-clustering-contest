<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/13/venezia-in-ginocchio-%c3%a8-arrivata-unaltra-marea-top10_20191113_115404/"/>
    <meta property="og:site_name" content="Askanews"/>
    <meta property="article:published_time" content="2019-11-13T10:54:04+00:00"/>
    <meta property="og:title" content="Venezia in ginocchio, è arrivata un’altra marea"/>
    <meta property="og:description" content="Venezia, 13 nov. (askanews) – Paura a Venezia, dove nella notte un’alta marea da record di 187 cm ha colpito la città causando ingenti danni, tra hotel allagati e la Basilica di San Marco invasa dall’acqua, e facendo almeno 2 vittime in laguna. E in mattinata un’altra marea ha raggiunto la città, toccando quota 160 […]"/>
  </head>
  <body>
    <article>
      <h1>Venezia in ginocchio, è arrivata un’altra marea</h1>
      <h2>Zaia: "Devastazione apocalittica". Chiesto lo stato di crisi. Danni alla basilica di San Marco</h2>
      <address>
        <time datetime="2019-11-13T10:54:04+00:00">13 Nov 2019, 10:54</time>
      </address>
      <figure>
        <img src="http://www.askanews.it/wp-content/uploads/2019/11/20191113_115356_F7984595.jpg"/>
      </figure>
      <p>Venezia, 13 nov. (askanews) – Paura a Venezia, dove nella notte un’alta marea da record di 187 cm ha colpito la città causando ingenti danni, tra hotel allagati e la Basilica di San Marco invasa dall’acqua, e facendo almeno 2 vittime in laguna. E in mattinata un’altra marea ha raggiunto la città, toccando quota 160 cm. “E’ lo scenario di una devastazione apocalittica, c’è l’80% della città sott’acqua e danni inimmaginabili. Più di un metro di acqua, forse un metro e mezzo, è nella basilica di San Marco. Il 100% dell’isola di Pellestrina è sott’acqua, c’è un morto, è devastata la spiaggia di Caorle” ha detto il governatore del Veneto, Luca Zaia, in collegamento telefonico con Mattino 5.</p>
      <p>“Quantificare i danni è difficile. Il danno che ha fatto quest’acqua è pauroso”, ha aggiunto. “Chiederemo lo stato di crisi. Cittadini e imprese raccolgano materiale utile a dimostrare i danni subiti: foto, video, documenti o altro” è stato l’invito del sindaco di Venezia, Luigi Brugnaro, ai concittadini colpiti dalle ripetute acque alte.</p>
      <p>“Venezia è in ginocchio. La Basilica di San Marco ha subito gravi danni come l’intera città e le isole. Siamo qui con il Patriarca Moraglia per portare il nostro sostegno ma c’è bisogno dell’aiuto di tutti per superare queste giornate che ci stanno mettendo a dura prova”. Lo scrive su Facebook il sindaco di Venezia, Luigi Brugnaro.</p>
      <p>Int5</p>
    </article>
  </body>
</html>