<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slar-alarm-om-innkjopspriser/71813791"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T10:21:09+00:00"/>
    <meta property="og:title" content="Slår alarm om innkjøpspriser"/>
    <meta property="og:description" content="Onsdag slår Konkurransetilsynet alarm om forskjeller i dagligvarekjedenes innkjøpspriser. Slike forskjeller kan skade konkurransen, ifølge direktør Lars Sørgard."/>
  </head>
  <body>
    <article>
      <h1>Slår alarm om innkjøpspriser</h1>
      <h2>Onsdag slår Konkurransetilsynet alarm om forskjeller i dagligvarekjedenes innkjøpspriser. Slike forskjeller kan skade konkurransen, ifølge direktør Lars Sørgard.</h2>
      <address><time datetime="2019-11-13T10:21:09+00:00">13 Nov 2019, 10:21</time> by <a rel="author">Frode Andresen</a></address>
      <p>Onsdag opplyser Konkurransetilsynet på en pressekonferanse at de har avdekket store forskjeller i dagligvarekjedenes innkjøpspriser.</p>
      <p>- Vi er overrasket over de store forskjellene vi har avdekket, sier direktør Lars Sørgard.</p>
      <p>Sørgard forteller at de blant annet har avdekket store forskjeller i innkjøpspriser fra leverandører. Noen leverandører gir opptil 15 prosent forskjell i innkjøpspriser hos én av dagligvarekjedene, ifølge Sørgard.</p>
      <h3>Omfattende kartlegging</h3>
      <p>Konkurransetilsynet igangsatte den omfattende kartleggingen våren 2018 etter dialog med Næringsdepartementet.</p>
      <p>- Forskjeller i innkjøpspriser kan skade konkurransen. Samtidig kan det også være et helt naturlig resultat av forhandlinger, sier Sørgard.</p>
      <p>Konkurransetilsynet leser av sin kartlegging at Norgesgruppen gjennomgående får bedre priser enn konkurrentene Coop og Rema 1000, ifølge prosjektleder Sigurd Birkeland.</p>
      <h3>Razzia</h3>
      <p>Tirsdag bekreftet Orkla i en <a href="https://www.nordnet.no/fullscreen/news/1001330398-orkla-asa-lilleborg-as-gjenstand-for-undersokelser-fra-konkurransetilsynet?instrumentId=16105674">børsmelding </a>at Konkurransetilsynet gjennomførte en razzia hos datterselskapet Lilleborg AS etter mistanker om brudd på konkurranseloven.</p>
      <p>Samme dag gjennomførte de også uanmeldte kontroller hos Freia-eier Mondolez Norge og Norgesgruppen, ifølge <a href="https://www.dn.no/handel/mondelez-norge/freia/konkurransetilsynet/konkurransetilsynet-aksjonerte-hos-mondelez-norge/2-1-705345">Dagens Næringsliv</a>.</p>
      <p>Mistanken mot Lilleborg dreier seg om brudd på konkurranselovens bestemmelser om innkjøpsbetingelser mellom leverandør og dagligvarekjedene i det norske markedet, ifølge Orklas børsmelding.</p>
      <h3>Mistanke</h3>
      <p>Konkurransetilsynet bekreftet i en <a href="https://konkurransetilsynet.no/bevissikring-i-dagligvarebransjen-2/">pressemelding</a> at de gjennomførte kontrollene og foretok beslag på bakgrunn av funn som de har gjort i forbindelse med kartlegging av innkjøpsbetingelser i dagligvaremarkedet.</p>
      <p>Lilleborg står bak en rekke kjente merkevarer innen blant annet hygiene og rengjøring. Norgesgruppen er landets største dagligvarekjede og eier blant annet Kiwi, Meny og Spar.</p>
    </article>
  </body>
</html>