<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/jakov-fak-bo-odstrelil-dvome-248014"/>
    <meta property="og:site_name" content="Slovenske novice"/>
    <meta property="article:published_time" content="2019-11-13T10:49:00+00:00"/>
    <meta property="og:title" content="Jakov Fak bo odstrelil dvome"/>
    <meta property="og:description" content="￼LJUBLJANA – Svetovni politiki bi v spregi z velikimi korporacijami izrabljali zemeljsko oblo, globalno segrevanje pa jih prav malo briga. Ob okoljevarstvenikih se koža ježi tudi zimskim šport..."/>
  </head>
  <body>
    <article>
      <h1>Jakov Fak bo odstrelil dvome</h1>
      <h2>Slovenski biatlonski vrsti odštevata dneve do uvoda svetovnega pokala. Rusinja Olga Podčufarova v pridobitev slovenskega državljanstva.</h2>
      <address><time datetime="2019-11-13T10:49:00+00:00">13 Nov 2019, 10:49</time> by <a rel="author">Marko Uršič</a></address>
      <p>￼LJUBLJANA – Svetovni politiki bi v spregi z velikimi korporacijami izrabljali zemeljsko oblo, globalno segrevanje pa jih prav malo briga. Ob okoljevarstvenikih se koža ježi tudi zimskim športnikom. V Östersundu se bo 30. novembra začela nova sezona svetovnega pokala v biatlonu, ker pa na Pokljuki ni snega, se bo slovenska reprezentanca za švedski uvod s treningi in tudi tekmami pilila na Norveškem v Sjusjøenu.<br/><br/>Glavna trenerja moških <b>Uroš Velepec</b> in ženskega dela <b>Andreja Mali</b> sta sicer že določila bojevnike za biatlonsko prebitje ledu svetovnega pokala, v njegovem programu je tudi Pokljuka. <b>Jakov Fak</b>, <b>Klemen Bauer</b>, <b>Miha Dovžan</b>, <b>Rok Tršan</b> in s tremi odličji na mladinskem svetovnem prvenstvu okinčani <b>Alex Cisar</b> bodo moške moči, <b>Polona Klemenčič</b>, <b>Lea Einfalt</b>, <b>Nina Zadravec</b> in <b>Nika Vindišar</b>, ni bolne <b>Urške Poje</b>, pa dekliške. Bo pa moralo v tej zimi že biti rezultatsko bolje, lani namreč v sezoni ni bilo prav nobene slovenske uvrstitve na tri zmagovalne stopničke. Nekaj samozavesti bo namreč potrebno za SP od 9. do 21. februarja 2021 na domači Pokljuki.<br/><br/>»Opravili smo ogromno dela, trdo trenirali. Kazalniki pripravljenosti so odlični,« se boljše sezone, kot je bila lanska, po videnem in izmerjenem nadeja Velepec. Malijeva je dodala: »Mlade tekmovalke so storile korak naprej, punce pridno napredujejo.« Prvi adut bo razvidno Jakov Fak, zdravje mu služi, o občutkih pred sezono pa je navrgel: »Motivi so zelo veliki, visoki, želim tekmovati na najvišji ravni. Je pa tako, da imaš pred vsako sezono določene dvome, vsak dan nimaš najboljših občutkov. A je tu trener, da pomiri zadevo.«<br/> </p>
      <h3>Zbiranje dokumentov</h3>
      <p>Pa še nekaj detajlov o ruski biatlonki <b>Olgi Podčufarovi</b>, 27-letnica naj bi namreč okrepila našo vrsto. Slovenski biatlonski vrh za Moskovčanko še zbira nekaj dokumentov za naturalizacijo, če je to v športnem interesu druge domovine, in pridobitev slovenskega državljanstva. Dobitnica kolajne v mešani štafeti s svetovnega prvenstva leta 2017 in zmagovalka sprinta za svetovni pokal v Anterselvi (2016) že ima zeleno luč z ruske strani, po pridobitvi potnega lista mora pečat udariti tudi mednarodna zveza.<br/><br/>Podčufarova, ki je pred sezono vadila s slovensko ekipo na Pokljuki in tudi doma, je v protidopinškem sistemu svetovne agencije WADA, sicer je že končala kariero, od julija, mora pa preteči šest mesecev za nastopanje, kar pomeni, da bi lahko spet tekmovala od 15. januarja. </p>
    </article>
  </body>
</html>