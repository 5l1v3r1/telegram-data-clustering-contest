<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621293/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%85%D8%A7-%D8%A8%D8%A7%DB%8C%D8%AF-%D8%A7%D8%B4%D8%AA%DB%8C%D8%A7%D9%82-%D8%B1%D8%A7-%D8%A8%D9%87-%D9%85%D8%B1%D8%AF%D9%85-%D8%A7%D9%86%D8%AA%D9%82%D8%A7%D9%84-%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:07:00+00:00"/>
    <meta property="og:title" content="استراماچونی: ما باید اشتیاق را به مردم انتقال دهیم"/>
    <meta property="og:description" content="سرمربی استقلال در حاشیه همایش بین‌المللی فوتبال کلینیک به سوالات خبرنگاران پاسخ داد."/>
  </head>
  <body>
    <article>
      <h1>استراماچونی: ما باید اشتیاق را به مردم انتقال دهیم</h1>
      <address>
        <time datetime="2019-11-13T10:07:00+00:00">13 Nov 2019, 10:07</time>
      </address>
      <p>
        <i>سرمربی استقلال در حاشیه همایش بین‌المللی فوتبال کلینیک به سوالات خبرنگاران پاسخ داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آندره‌آ استراماچونی، سرمربی استقلال در حاشیه همایش بین‌المللی فوتبال کلینیک اظهار کرد: این کنگره‌ها به صورت کلی اهمیت زیادی برای ورزش دارد. به خصوص برای ایران چون در ایران، اشتیاق فوق‌العاده‌ای برای فوتبال وجود دارد. ما مسئول این هستیم که اشتیاق را به مردم انتقال دهیم. این برای تمام طرفداران فوتبال به خصوص طرفداران میلیونی استقلال است.</p>
      <figure>
        <img src="https://aftabnews.ir/files/fa/news/1398/8/22/358776_156.jpg"/>
      </figure>
      <p>او در ادامه در پاسخ به این سوال که آیا پس از اعتراض‌هایش در بازی صنعت نفت آبادان، فتحی با او صحبت کرده است، گفت: نه، من هنوز فرصت این را پیدا نکردم که با آقای فتحی صحبت کنم ولی قطعا با او دیدار خواهم داشت. این‌ها نکات کلی هستند. ما استقلال، یکی از برترین تیم‌های آسیا با طرفداران میلیونی هستیم. باید توقعاتی که از ماست، بر مبنای امکانات و حمایتی که از ما می‌شود، باشد. ما نمی‌توانیم توقع ۱۰۰ داشته باشیم در حالی که حمایت از ما ۲۰ است. هدف من این است که باشگاه را به صورت کلی ارتقا دهیم و پیشرفت کنیم. اعتراضی که من می‌کنم، اعتراض منفی نیست، بلکه اعتراض مثبت است در جهت بهبود شرایط باشگاه. من فکر می‌کنم، هر که استقلال را دوست دارد، مانند من فکر می‌کند.</p>
      <p>سرمربی استقلال درباره نقش فوتبال در ایران بیان کرد: من از این موضوع خوشحالم. من که از مدرسه مربیان ایتالیا به ایران آمدم، از این موضوع خوشحالم. الان که در ایران کار می‌کنم، فهمیدم که فوتبال در ایران ارزش بالایی دارد. ایران فوتبالیست‌های خوبی دارد اما خیلی خوب راجع‌ به آن‌ها در دنیا تبلیغ نشده است. امیدوارم وسیله‌ای شوم که فوتبالیست‌های ایران در دنیا بیشتر شناخته شوند.</p>
    </article>
  </body>
</html>