<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/9-godishno-dete-vzima-diploma-za-visshe-obrazovanie-913450"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T10:06:00+00:00"/>
    <meta property="og:title" content="9-годишно дете взима диплома за висше образование"/>
    <meta property="og:description" content="Най-младият притежател на диплома за висше образование ще стане Лоран Саймънс от Холандия. След няко..."/>
  </head>
  <body>
    <article>
      <h1>9-годишно дете взима диплома за висше образование</h1>
      <address>
        <time datetime="2019-11-13T10:06:00+00:00">13 Nov 2019, 10:06</time>
      </address>
      <p>Най-младият притежател на диплома за висше образование ще стане Лоран Саймънс от Холандия. След няколко месеца той ще завърши Техническия университет в Айндховен, съобщава БГНЕС.</p>
      <p>Лоран учи във Факултета по електротехника. В университета постъпва преди една година, след като взима сертификата си за завършено средно образование. 6-годишната гимназиална програма за обучение детето чудо завършва само за година и половина. </p>
      <p>След лятната ваканция постъпил в университета, чиято програма преминал много по-бързо от своите връстници.</p>
      <p>Момчето има IQ 145 и притежава фотографска памет. 9-годишният Лоран споделя, че математиката е любимият му предмет.</p>
      <p>Желанието му е да стане кардиохурург. Още докато учи в училище, момчето изкарва курс в Медицинския факултет на Университета в Амстердам. Мечтата му е да открие средство за удължаване живота на хората.</p>
      <p>Майката на Лоран е от Холандия, а баща му е белгиец. Момчето е родено в Белгия, след което семейството се мести да живее в Холандия.</p>
      <p>Родителите му разбрали много рано, че в семейството им расте дете чудо. Бащата разказва, че от съвсем малък синът му не се интересувал особено от играчки, за разлика от другите деца.</p>
      <p>"Ако утре реши да стане дърводелец, за нас няма да бъде проблем. Стига това да го прави щастлив", споделя бащата, когато момчето постъпва в университета.</p>
    </article>
  </body>
</html>