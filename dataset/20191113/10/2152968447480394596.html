<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/13/greta-tunberg-otnovo-shte-preplava-atlantika-s-iahta.429461"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T10:31:00+00:00"/>
    <meta property="og:title" content="Грета Тунберг отново ще преплава Атлантика с яхта"/>
    <meta property="og:description" content="Целта й е срещата на ООН в Испания | Dnes.bg"/>
  </head>
  <body>
    <article>
      <h1>Грета Тунберг отново ще преплава Атлантика с яхта</h1>
      <h2>Целта й е срещата на ООН в Испания</h2>
      <address><time datetime="2019-11-13T10:31:00+00:00">13 Nov 2019, 10:31</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Грета Тунберг отново тръгва на пътешествие с яхта, за да стигне до конференцията за климатичните промени на ООН в Мадрид.</p>
      <p>“Оказа се, че съм обиколила света в грешната посока“, написа 16-годишната активистка, след като мястото на срещата бе променено в последния момент от Чили в Испания. От тогава тя търси транспорт, с който да стигне до европейската държава без да оставя вредни емисии след себе си.</p>
      <p>Тунберг пропътува от Швеция до САЩ с яхта през август, а досега обикаляше из Америка с влак и електрическата Tesla, взета назаем от актьора Арнолд Шварцененегр.</p>
      <p>Преди две седмици тя публикува своя снимка с молба за помощ.</p>
      <p>"Трябва ми нещо, с което да прекося Атлантика през ноември“, написа тя. Вчера активистката обяви, че е намерила решение на проблема.</p>
      <p>Тя отново ще тръгне през бурните вълни с 48-футов катамаран, заедно с австралийските влогъри Райли Уайтлум и Еланя Караусу, както и с капитана Ники Хендерсън.</p>
      <p>"Толкова съм щастлива, че ще успея да стигна до COP25“, написа Тунберг в Instagram профила си.</p>
      <p>Катамаранът, също като предишната яхта, на която се вози Грета, се задвижва само от силата на вятъра и соларни панели.</p>
      <p>Активистката тръгва към Европа днес.</p>
    </article>
  </body>
</html>