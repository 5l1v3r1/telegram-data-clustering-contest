<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/deficitul-de-cont-curent-s-a-majorat-in-primele-noua-luni-la-8-1-miliarde-euro-investitiile-straine-s-au-redus-la-4-23-miliarde-euro-18577241"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T10:56:00+00:00"/>
    <meta property="og:title" content="Deficitul de cont curent s-a majorat în primele nouă luni la 8,1 miliarde euro; investiţiile străine s-au redus la 4,23 miliarde euro"/>
    <meta property="og:description" content="Deficitul de cont curent s-a majorat în primele nouă luni ale anului la 8,1 miliarde euro, de la 6,79 miliarde euro în ianuarie-septembrie 2018, arată datele publicate astăzi de BNR, estimările analiştilor indicând că el va depăşi 10 miliarde de euro până la finele anului, cel mai înalt nivel înregistrat din 2008 încoace, echivalentul a peste 5% din PIB."/>
  </head>
  <body>
    <article>
      <h1>Deficitul de cont curent s-a majorat în primele nouă luni la 8,1 miliarde euro; investiţiile străine s-au redus la 4,23 miliarde euro</h1>
      <address><time datetime="2019-11-13T10:56:00+00:00">13 Nov 2019, 10:56</time> by <a rel="author" href="https://www.zf.ro/autor/roxana-rosu" target="_blank">Roxana Rosu</a></address>
      <p>Deficitul de cont curent s-a majorat în primele nouă luni ale anului la 8,1 miliarde euro, de la 6,79 miliarde euro în ianuarie-septembrie 2018, arată datele publicate astăzi de BNR, estimările analiştilor indicând că el va depăşi 10 miliarde de euro până la finele anului, cel mai înalt nivel înregistrat din 2008 încoace, echivalentul a peste 5% din PIB.</p>
      <p>Majorarea deficitului de cont curent (diferenţa dintre in­tră­rile şi ieşirile de valută) a fost influenţată de creşterea deficitului din zona balanţei bunurilor, cu 2,3 miliarde euro, la un total de 12,1 miliarde euro.</p>
      <p>Practic, deficitul de cont curent este determinat în primul rând de deficitul comercial, care a ajuns la valoarea de circa 12 miliarde de euro în primele 9 luni din an, în creştere cu 17% faţă de perioada similară din 2018 (adică cu mai mult de 2 mld. euro).</p>
      <p>În acelaşi timp, balanţa  serviciilor a înregistrat un excedent de 6,5 miliarde euro, mai mare cu 343 milioane euro, iar balanţa veniturilor primare a înregistrat un deficit de 4 miliarde euro, mai mic cu 747 milioane euro. Balanţa veniturilor secundare a încheiat primele nouă luni cu un excedent de 1,4 miliarde euro,în scădere cu 53 milioane euro.  </p>
      <p>Potrivit BNR, investiţiile directe ale nerezidenţilor în România au însumat 4,23 miliarde euro (comparativ cu 4,52 miliarde euro în perioada ianuarie - septembrie 2018), din care participaţiile la capital (inclusiv profitul reinvestit net estimat) au însumat 3,47 miliarde euro, iar creditele intragrup au înregistrat valoarea netă de 764 milioane euro.</p>
      <p>Guvernatorul BNR, Mugur Isărescu, a declarat recent că deficitul bugetar, deficitul de cont curent, creşterea nesustenabilă a consumului şi piaţa ten­sio­nată a muncii sunt vulnerabilităţile eco­nomice actuale, dar situaţia nu este scăpată de sub control şi, prin măsuri de corecţie, se poate re­veni la un echilibru macro.</p>
      <p>”Economia României nu este nici în prăpastie, nici la marginea prăpastiei. Într-adevăr, suntem într-o situaţie mai di­ficilă, prociclică, dar, cred eu, con­tro­labilă dacă avem înţelepciunea să găsim formule adecvate de control”.</p>
    </article>
  </body>
</html>