<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119242-sberbank-srbija-sponzor-66-ninove-nagrade?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T10:55:03+00:00"/>
    <meta property="og:title" content="Sberbank Srbija sponzor 66. NIN–ove nagrade"/>
    <meta property="og:description" content="Sberbanka Srbija će ponovo biti sponzor NIN-ove nagrade, koja će u januaru 2020. godine biti dodeljena 66. put, saopšteno je danas.Ugovor o nastavku saradnje potpisali su glavni i odgovorni urednik NIN-a Milan Ćulibrk i član Izvršnog odbora Sberbanke Vladimir Pajović.&quot;Veliko mi je zadovoljstvo što smo i ove godine sponzor najprestižnije književne nagrade u Srbiji. Kao što NIN–ova nagrada više od šest decenija nastoji da održi kvalitet, tako se i mi u Sberbanci Srbija trudimo da radimo i poslujemo u skladu s našim ciljem da pružamo odlične usluge i da dugo trajemo&quot;, rekao je Pejović.Dodao je da je Sberbanka ponosna što ima priliku da da svoj doprinos razvitku kulture u Srbiji.&quot;Bez društveno odgovornih kompanija, koje shvataju značaj kulture, NIN-ove nagrade možda više ne bi ni bilo, uprkos šest i po decenija dugoj tradiciji. Zbog toga se u ime redakcije najstarijeg nedeljnika na Balkanu i u ime svih kandidata za ovogodišnju NIN-ovu nagradu zahvaljujem što je Sberbanka Srbija drugu godinu zaredom prepoznala značaj…"/>
  </head>
  <body>
    <article>
      <h1>Sberbank Srbija sponzor 66. NIN–ove nagrade</h1>
      <address>
        <time datetime="2019-11-13T10:55:03+00:00">13 Nov 2019, 10:55</time>
      </address>
      <p>Sberbanka Srbija će ponovo biti sponzor NIN-ove nagrade, koja će u januaru 2020. godine biti dodeljena 66. put, saopšteno je danas.<br/><br/><br/>Ugovor o nastavku saradnje potpisali su glavni i odgovorni urednik NIN-a Milan Ćulibrk i član Izvršnog odbora Sberbanke Vladimir Pajović.<br/><br/><br/>"Veliko mi je zadovoljstvo što smo i ove godine sponzor najprestižnije književne nagrade u Srbiji. Kao što NIN–ova nagrada više od šest decenija nastoji da održi kvalitet, tako se i mi u Sberbanci Srbija trudimo da radimo i poslujemo u skladu s našim ciljem da pružamo odlične usluge i da dugo trajemo", rekao je Pejović.<br/><br/><br/>Dodao je da je Sberbanka ponosna što ima priliku da da svoj doprinos razvitku kulture u Srbiji.<br/><br/><br/>"Bez društveno odgovornih kompanija, koje shvataju značaj kulture, NIN-ove nagrade možda više ne bi ni bilo, uprkos šest i po decenija dugoj tradiciji. Zbog toga se u ime redakcije najstarijeg nedeljnika na Balkanu i u ime svih kandidata za ovogodišnju NIN-ovu nagradu zahvaljujem što je Sberbanka Srbija drugu godinu zaredom prepoznala značaj jednog od najprestižnijih kniževnih priznanja na prostoru bivše Jugoslavije. Nadam se da je ovo početak dugogodišnje saradnje i da će još neke kompanije krenuti stopama Sberbank Srbija", rekao je Ćulibrk.<br/><br/><br/>Vladimir Tabašević, kome je u januaru ove godine uručena NIN-ova nagrada za knjigu "Zabluda Svetog Sebastijana", rekao je da je ta nagrada bila i ostala najznačajnije književno priznanje na ovim prostorima.<br/><br/><br/>"Početkom svake godine, čitava kulturna javnost pomno prati proglašenje 'pobednika'. Pisca čiji roman bude proglašen za 'najbolji', sleduju brojne kontroverze. Osporavanja, podrške, aplauzi i podozrivi pogledi. Ipak, kad sve prodje piscu ostaje njegova književnost, kao jedino pribežište, a samoj nagradi simbolička vrednost neumoljivo raste. Iako snagu književnosti ne možemo uvek tačno izmeriti, pokušaj da jednu silu pisanja istaknemo, da na nju ukažemo, što ova nagrada nedvosmisleno čini, važan je, kako za samo pisanje, tako i za kulturni život uopšte", kazao je Tabašević.<br/><br/><br/>NIN-ova nagrada za najbolji književni roman ustanovljena je 1954. godine i dodeljivana je piscima sa prostora bivše Jugoslavije. Prvi dobitnik te prestižne nagrade bio je Dobrica Ćosić za roman "Koreni", njen trostruki laureat bio je Oskar Davičo dok su dvostruki dobitnici bili Dobrica Ćosić, Živojin Pavlović i Dragan Velikić.<br/><br/> </p>
    </article>
  </body>
</html>