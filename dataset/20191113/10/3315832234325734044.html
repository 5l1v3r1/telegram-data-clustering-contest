<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/60ea1e83a04858a4/in-contextul-avertizarii-emise-de-meteorologi-igsu-vine-cu-recomandari-pentru-populatie-nu-aprindeti-vegetatia-uscata.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T10:19:18+00:00"/>
    <meta property="og:title" content="În contextul avertizării emise de meteorologi, IGSU vine cu recomandări pentru populație: „Nu aprindeți vegetația uscată!”"/>
    <meta property="og:description" content="În contextul avertizării emise de Serviciul Hidrometeorologic de stat privind Codul Galben de vânt pentru perioada 13-14 noiembrie, Inspectoratul General pentru Situații de Urgență atenționează populația despre respectarea normelor antiincendiare, în scopul evitării pericolului incendiilor de caracter natural."/>
  </head>
  <body>
    <article>
      <h1>În contextul avertizării emise de meteorologi, IGSU vine cu recomandări pentru populație: „Nu aprindeți vegetația uscată!”</h1>
      <address><time datetime="2019-11-13T10:19:18+00:00">13 Nov 2019, 10:19</time> by <a rel="author">Jurnal.md</a></address>
      <p>
        <b>În contextul avertizării <a href="http://www.jurnal.md/ro/news/fc94ce84f87cf9b5/a-fost-emis-cod-galben-de-vant-pe-intreg-teritoriul-tarii.html">emise de Serviciul Hidrometeorologic de stat privind Codul Galben de vânt pentru perioada 13-14 noiembrie, </a>Inspectoratul General pentru Situații de Urgență atenționează populația despre respectarea normelor antiincendiare, în scopul evitării pericolului incendiilor de caracter natural.</b>
      </p>
      <p>Toamna majoritatea persoanelor fac ordine pe lângă case și pe câmpuri, iar frunzele și vegetația uscată sunt lichidate prin metoda arderii, ceea ce poate provoca incendii de proporții pe arii extinse.</p>
      <p>Pentru prevenirea situațiilor excepționale, pompierii îndeamnă oamenii să respecte regulile de apărare împotriva incendiilor în condiții de vânt și umiditate redusă.</p>
      <p>Pompierii recomandă cetățenilor să nu aprindă frunzele, vegetația uscată, dar și resturile menajere în curți sau în preajma acestora pentru a evita declanșarea focarelor cu extindere către sectorul locativ.</p>
      <p>Mai mult, în păduri și parcuri este contraindicat aprinderea rugurilor și grătarelor, în scopul evitării focarelor forestiere. Aprinderea focului în timpul odihnei la aer liber se recomandă doar în locuri special amenajate.</p>
      <p>La plecare, focul de rug urmează a fi stins minuțios și acoperit cu pământ. Părinții sunt rugați să monitorizeze strict minorii pentru a evita jocul acestora cu focul și respectiv aprinderea vegetației uscate. În caz de incendii cetățenii sunt rugați să apeleze numărul 112. </p>
    </article>
  </body>
</html>