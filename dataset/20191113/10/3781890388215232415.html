<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741489"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:53:00+00:00"/>
    <meta property="og:title" content="พาณิชย์แถลงจัดระเบียบตัวแทนลิขสิทธิ์พรุ่งนี้"/>
    <meta property="og:description" content="สภาทนายความนำเหยื่อคดีล่อซื้อสินค้าละเมิดลิขสิทธิ์กว่า 20 คน ยื่นหนังสือให้กระทรวงพาณิชย์แก้ปัญหาตัวแทนกรรโชกทรัพย์จากประชาชน ด้านพาณิชย์เตรียมแถลงข่าวจัดระเบียบตัวแทนในวันที่ 14 พ.ย. นี้"/>
  </head>
  <body>
    <article>
      <h1>พาณิชย์แถลงจัดระเบียบตัวแทนลิขสิทธิ์พรุ่งนี้</h1>
      <address>
        <time datetime="2019-11-13T10:53:00+00:00">13 Nov 2019, 10:53</time>
      </address>
      <p>
        <b>สภาทนายความนำเหยื่อคดีล่อซื้อสินค้าละเมิดลิขสิทธิ์กว่า 20 คน ยื่นหนังสือให้กระทรวงพาณิชย์แก้ปัญหาตัวแทนกรรโชกทรัพย์จากประชาชน ด้านพาณิชย์เตรียมแถลงข่าวจัดระเบียบตัวแทนในวันที่ 14 พ.ย. นี้</b>
      </p>
      <p>ผู้สื่อข่าวรายงานจากกระทรวงพาณิชย์ว่า ในวันที่ 13 พ.ย. 62   นายวรกร พงศ์ธนากุล กรรมการสมาพันธ์ทนายความแห่งประเทศไทย เป็นตัวแทนนำกลุ่มผู้ที่ตกเป็นเหยื่อในคดีล่อซื้อสินค้าละเมิดลิขสิทธิ์ในเขต กทม. และปริมณฑลประมาณ 20 ราย เข้ายื่นหนังสือขอให้นายวีรศักดิ์ หวังศุภกิจโกศล  รมช.พาณิชย์ ในฐานะกำกับดูแลกรมทรัพย์สินทางปัญญา ออกตรวจสอบความถูกต้องของลิขสิทธิ์ต่าง ๆ ให้มีความชัดเจนในระบบมากขึ้น  หลังจากก่อนหน้าที่มีกลุ่มบุคคลแอบอ้างการเป็นตัวแทนลิขสิทธิ์ในสินค้าต่าง ๆ หลอกเรียกเก็บเงินต่อผู้เสียหลายรายและอยู่ระหว่างฟ้องร้องดำเนินคดีทางกฎหมายในขณะนี้<br/> <br/>พร้อมกันนี้เหยื่อในคดีล่อซื้อสินค้าละเมิดลิขสิทธิ์ ต้องการให้กระทรวงพาณิชย์วางมาตรฐานหรือจัดระเบียบคุณสมบัติตัวแทนเจ้าของลิขสิทธิ์และออกใบอนุญาตให้แก่ตัวแทนเจ้าของลิขสิทธิ์ พร้อมทั้งประกาศรายชื่อตัวแทนเจ้าของลิขสิทธิ์ผานทางเว็ปไซต์กระทรวงพาณิชย์ เพื่อป้องกันไม่ให้มีบุคคลแอบอ้างตนว่าเป็นผู้รับมอบอำนาจจากเจ้าของลิขสิทธิ์มาทำการล่อซื้อในงานอันมีลิขสิทธิ์ และกรรโชกทรัพย์จากประชาชนทั่วไป</p>
      <figure>
        <img src="https://www.dailynews.co.th/admin/upload/20191113/news_fFDvKxHAvz180824_533.jpg?v=20191114032?v=3289"/>
      </figure>
      <p> <br/>ด้านนายทรงศักดิ์ ส่งเสริมอุดมชัย ผู้ช่วยเลขานุการรัฐมนตรีช่วยว่าการกระทรวงพาณิชย์ ได้เป็นตัวแทนมารับหนังสือร้องเรียนดังกล่าว และกล่าวย้ำว่า กระทรวงพาณิชย์ไม่ได้นิ่งนอนใจต่อปัญหาที่เกิดขึ้น โดยที่ผ่านมารมช.พาณิชย์ได้กำชับและสั่งการให้กรมทรัพย์สินทางปัญญาไปติดตามและตรวจสอบทั้งทางตรงและทางอ้อม ซึ่งก่อนหน้านี้ได้มีการประชุมร่วมกับเจ้าของลิขสิทธิ์ไปบ้างแล้ว และอยู่ระหว่างการปรับแนวทางปฎิบัติการกำกับดูแลผู้ที่ได้รับเป็นตัวแทนลิขสิทธิ์ต่าง ๆ ไว้แล้ว ซึ่งจะเป็นแนวทางป้องกันปัญหาแอบอ้างเป็นตัวแทนลิขสิทธิ์<br/> <br/>ทั้งนี้ ในวันที่ 14 พ.ย. 62   นายวีรศักดิ์  หวังศุภกิจโกศล  รมช.พาณิชย์ จะแถลงข่าวการจัดระเบียบตัวแทนลิขสิทธิ์ทั้งระบบและที่สำคัญทางกระทรวงพาณิชย์เน้นย้ำเจ้าของลิขสิทธิ์ต่าง ๆ ไปแล้ว หากยังพบตัวแทนไปแอบอ้างหลอกลวงอีกเจ้าของสิทธิ์จะต้องมีส่วนรับผิดชอบการกระทำของตัวแทนด้วย พร้อมกันนี้ยังให้กรมทรัพย์สินทางปัญญาประชาสัมพันธ์ให้ประชาชนทั้งประเทศเรียนรู้แนวทางป้องกันการละเมิดทรัพย์สินทางปัญญารูปแบบต่าง ๆ ด้วย เพื่อให้รู้ทันไม่ถูกโดนหลอกกันต่อไป<br/> </p>
    </article>
  </body>
</html>