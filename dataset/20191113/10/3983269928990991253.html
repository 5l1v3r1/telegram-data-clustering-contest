<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/tv3-es-guardonada-amb-el-premi-solidari-once-catalunya-2019/nota-de-premsa/2963056/"/>
    <meta property="og:site_name" content="CCMA"/>
    <meta property="article:published_time" content="2019-11-13T10:43:01+00:00"/>
    <meta property="og:title" content="TV3 és guardonada amb el Premi Solidari ONCE Catalunya 2019"/>
    <meta property="og:description" content="Els Premis Solidaris ONCE Catalunya han premiat TV3 en la categoria de mitjà o projecte de comunicació pel reportatge d'Agustí Forné, Andreas Kierulf i Miquel Àngel Garcia emès el 6 de juliol al &quot;TN cap de setmana&quot;. La peça informativa titulada &quot;Viure la sordceguesa amb 12 anys&quot; tracta sobre la vida de la Júlia, una nena de 12 anys sordcega. L'acte de lliurament serà el 28 de novembre a l'Auditori ONCE Catalunya."/>
  </head>
  <body>
    <article>
      <h1>TV3 és guardonada amb el Premi Solidari ONCE Catalunya 2019</h1>
      <h2>Els Premis Solidaris ONCE Catalunya han premiat TV3 en la categoria de mitjà o projecte de comunicació pel reportatge d'Agustí Forné, Andreas Kierulf i Miquel Àngel Garcia emès el 6 de juliol al "TN cap de setmana". La peça informativa titulada "Viure la sordceguesa amb 12 anys" tracta sobre la vida de la Júlia, una nena de 12 anys sordcega. L'acte de lliurament serà el 28 de novembre a l'Auditori ONCE Catalunya.</h2>
      <address><time datetime="2019-11-13T10:43:01+00:00">13 Nov 2019, 10:43</time> by <a rel="author">CCMA</a></address>
      <p>Els Premis Solidaris ONCE Catalunya han premiat TV3 en categoria de mitjà o projecte de comunicació pel reportatge d'Agustí Forné, Andreas Kierulf i Miquel Àngel Garcia, emès al "TN cap de setmana" el 6 de juliol. Els Premis Solidaris ONCE Catalunya tenen la finalitat de reconèixer i premiar aquelles persones, entitats, institucions, projectes i mitjans de comunicació i administracions que realitzen una labor solidària en el seu entorn d'influència i procuren la inclusió social de tots els ciutadans, la normalització i l'autonomia personal i l'accessibilitat universal, la vida independent.</p>
      <p>Els altres guanyadors dels premis d'aquest any són: l'Associació AREMI, Enric Morist, coordinador de Creu Roja Catalunya, Saura Cooperativa i l'Ajuntament de Castellfollit de la Roca. Els guardonats rebran l'obra escultòrica SOLIDARIS, en un acte el dijous 28 de novembre, a les 18.30, a l'Auditori ONCE Catalunya.</p>
      <p>El reportatge d'Agustí Forné, Andreas Kierulf i Miquel Àngel Garcia titulat "Viure la sordceguesa amb 12 anys" explica la vida de la Júlia Prat, que té 12 anys i és sordcega. Quan era un nadó li van diagnosticar la síndrome de Charge, una malaltia rara que, entre altres afectacions, provoca la pèrdua de visió i audició. La Júlia no hi veu més enllà d'un metre i necessita els audiòfons per sentir-hi. La seva mare, Montse Ruiz, explica que "vam tenir un dia de dol, de plorar molt, però la família treballa cada dia perquè ella sigui tan independent com sigui possible."</p>
      <p>La sordceguesa provoca greus problemes de comunicació i afecta les habilitats necessàries per a una vida mínimament autònoma. A Catalunya, hi ha censades 380 persones amb sordceguesa. Tenen un 10% de visió i un camp visual de 10 de graus, com a màxim. La seva pèrdua d'audició és binaural, és a dir, de les dues orelles, i superior als 25 decibels. La relació amb les altres persones i amb l'entorn és molt complexa, és per aquest motiu que la figura del mediador és clau perquè aprenguin a comunicar-se i a ser autònoms.</p>
      <p>Enllaç al reportatge "Viure la sordceguesa amb 12 anys":</p>
      <p>
        <a href="https://www.ccma.cat/tv3/alacarta/telenoticies-migdia/viure-la-sordoceguesa-amb-12-anys/video/5883470/">https://www.ccma.cat/tv3/alacarta/telenoticies-migdia/viure-la-sordoceguesa-amb-12-anys/video/5883470/</a>
      </p>
      <p>
        <a href="https://www.ccma.cat/tv3/telenoticies/">tv3.cat/telenoticies</a>
      </p>
    </article>
  </body>
</html>