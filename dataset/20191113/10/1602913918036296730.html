<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-valuri-pe-scena-politica-psd-o-noua-sedinta-dupa-scandalul-din-cex-liderii-filialelor-judetene-convocati-de-dancila-18577210"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-13T10:46:25+00:00"/>
    <meta property="og:title" content="Urmează valuri pe scena politică. PSD, o nouă şedinţă după scandalul din CEx. Liderii filialelor judeţene, convocaţi de Dăncilă"/>
    <meta property="og:description" content="Social-democraţii se reunesc, miercuri, începând cu ora 17:00, într-o nouă şedinţă, pentru a stabili strategia partidului în cel de-al doilea tur al alegerilor prezidenţiale, au afirmat surse social-democrate pentru MEDIAFAX. Preşedinţii filialelor judeţene vor participa prin videoconferinţă."/>
  </head>
  <body>
    <article>
      <h1>Urmează valuri pe scena politică. PSD, o nouă şedinţă după scandalul din CEx. Liderii filialelor judeţene, convocaţi de Dăncilă</h1>
      <address>
        <time datetime="2019-11-13T10:46:25+00:00">13 Nov 2019, 10:46</time>
      </address>
      <p>Social-democraţii se reunesc, miercuri, începând cu ora 17:00, într-o nouă şedinţă, pentru a stabili strategia partidului în cel de-al doilea tur al alegerilor prezidenţiale, au afirmat surse social-democrate pentru MEDIAFAX. Preşedinţii filialelor judeţene vor participa prin videoconferinţă.</p>
      <p>Surse din PSD au precizat pentru MEDIAFAX că şedinţa urmează să aibă loc la ora 17:00, între Viorica Dăncilă şi liderii filialelor judeţene, iar principalul subiect de discuţie vizează strategia partidului la al doilea tur al alegerilor prezidenţiale.</p>
      <p>Social-democraţii aveau pe ordinea de zi a Comitetului Executiv de marţi subiectul alegerilor prezidenţiale, însă discuţia nu a mai avut loc, după ce Viorica Dăncilă i-a reproşat Liei Olguţa Vasilescu ceea ce ar fi spus soţul acesteia, eurodeputatul Claudiu Manda, că nu vrea să facă campanie electorală pentru „o proastă”, au declarat surse din partid pentru MEDIAFAX.</p>
      <p>Urmare a scandalului, Olguţa Vasilescu a ameninţat că pleacă din funcţia de şef de campanie. Discuţia a pornit după ce, spun sursele politice, Viorica Dăncilă ar fi auzit că europarlamentarul Claudiu Manda a vorbit urât despre persoana sa.</p>
      <p>Dăncilă i-ar fi replicat: „Nu vă face cinste”.</p>
    </article>
  </body>
</html>