<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/italia-prima-in-europa-per-lavoratori-autonomi-lidentikit-dei-freelance/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-13T10:11:37+00:00"/>
    <meta property="og:title" content="Italia prima in Europa per lavoratori autonomi, l’identikit dei freelance"/>
    <meta property="og:description" content="Con oltre 5 milioni di lavoratori autonomi, l’Italia si classifica al primo posto in Europa per numero di occupati in proprio. L’incidenza sul totale degli occupati è la più alta anche fra i giovani: su poco più di 4 milioni di occupati tra i 25 e i 34 anni, il 16,3% svolge un lavoro autonomo contro una media Ue del 9,4%. È quanto emerge dall’analisi della Fondazione Studi Consulenti del Lavoro dal titolo “Il lavoro autonomo in Italia, un confronto con l’Europa”, presentata in occasione della Giornata delle Professioni Liberali. Identikit del freelance Dal rapporto emerge che si tratta di una platea di lavoratori, mediamente più istruita dei dipendenti, specie tra i più giovani (il 37,2% degli autonomi è laureato rispetto al 27,9% dei dipendenti), e molto presente nel settore terziario, da sempre motore dell’economia del Paese. Ma non solo. Dallo studio emerge inoltre che circa la metà degli occupati indipendenti in Italia sono collocati al vertice della piramide professionale: il 12,3% sono manager o titolari…"/>
  </head>
  <body>
    <article>
      <h1>Italia prima in Europa per lavoratori autonomi, l’identikit dei freelance</h1>
      <address><time datetime="2019-11-13T10:11:37+00:00">13 Nov 2019, 10:11</time> by <a rel="author">Mariangela Tessa</a></address>
      <p>Con oltre 5 milioni di lavoratori autonomi, l’Italia si classifica al primo posto in Europa per numero di occupati in proprio. L’incidenza sul totale degli occupati è la più alta anche fra i giovani: su poco più di 4 milioni di occupati tra i 25 e i 34 anni, il 16,3% svolge un lavoro autonomo contro una media <b><a href="https://www.wallstreetitalia.com/search/unione+europea/">Ue</a> </b>del 9,4%.</p>
      <p>È quanto emerge dall’analisi della <b>Fondazione Studi Consulenti del Lavoro dal titolo</b> “Il lavoro autonomo in Italia, un confronto con l’Europa”, presentata in occasione della <b>Giornata delle Professioni Liberali.</b></p>
      <figure>
        <img src="https://www.wallstreetitalia.com/app/uploads/2019/11/tab.png"/>
      </figure>
      <h3>Identikit del freelance</h3>
      <p>Dal rapporto emerge che si tratta di una platea di lavoratori, <b>mediamente più istruita dei dipendenti</b>, specie tra i più giovani (il 37,2% degli autonomi è laureato rispetto al 27,9% dei dipendenti), e molto presente nel settore terziario, da sempre motore dell’economia del Paese.</p>
      <p>Ma non solo. Dallo studio emerge inoltre che<b> circa la metà degli occupati indipendenti in Italia</b> sono collocati al<b> vertice della piramide professionale</b>: il 12,3% sono manager o titolari di aziende, il 20,4% professionisti ad alta qualificazione e il 17,1% figure tecniche.</p>
      <p>Eppure la<b> propensione a mettersi in proprio si riduce sempre di più</b>. Fra il 2009 e il 2018, complici il<a href="https://www.wallstreetitalia.com/trend/demografia/"> <b>calo demografico</b></a> e le <b>maggiori difficoltà di accesso al mercato del lavoro</b>, gli autonomi sono diminuiti del 5,14%.</p>
      <blockquote>“Le conseguenze sulla tenuta del sistema economico – sottolinea il rapporto sono facilmente prevedibili se si considera che ad oggi professionisti, imprenditori, artigiani, ma anche consulenti e freelance, riders e lavoratori della gig economy costituiscono un universo ampio e estremamente articolato che contribuisce al 21,7% dell’occupazione del nostro Paese (a fronte di una media europea del 14,3%). Eppure continuano a mancare interventi sufficienti a sostegno dei tanti lavoratori autonomi italiani.<br/>Da ultimo il disegno di legge di Bilancio 2020 che sembra dimenticare l’apporto che il lavoro autonomo fornisce allo sviluppo del Paese”.</blockquote>
      <h3>Perché mettersi in proprio?</h3>
      <p>Alla base di questa decisione, nel 39% dei casi, c’è l’”opportunità di fare business”, mentre nel 24,2% c’è la volontà di mantenere “in vita” l’attività di famiglia.<br/>Ma essere lavoratori autonomi è <b>un’impresa non priva di ostacoli,</b> nel Bel Paese più che altrove: 9 autonomi su 10 (89,9%) lamentano la presenza di notevoli difficoltà nello svolgimento del proprio lavoro: una condizione che in Europa interessa il 71,7% della platea.</p>
      <h3>Le difficoltà non mancano…</h3>
      <p>In testa alle criticità degli italiani spicca il<b> carico burocratico</b> (il 25,8% degli autonomi contro il 13,1% della media europea), seguito dall’<b>instabilità degli incarichi e dei committenti</b> (il 21,6% contro il 12,3% della media europea dichiara di dover affrontare periodi di non lavoro, perché senza progetti o clienti) e dal ritardo dei pagamenti (il 20,2% contro l’11,7%).<br/>Pesano, infine, anche la difficoltà di accesso ai finanziamenti, l’impossibilità di incidere sui prezzi di servizi e prodotti e la mancanza di coperture in caso di malattia o infortunio.</p>
      <blockquote>“A differenza dei luoghi comuni, lo studio sul lavoro autonomo dimostra che gli italiani hanno una grande voglia di mettersi in gioco e di contribuire a costruire la ricchezza del Paese avviando un’attività autonoma” ha detto il<b> Presidente della Fondazione Studi Consulenti del Lavoro, Rosario De Luca.</b> “Nella maggior parte dei casi, però – sottolinea – chi vuole mettersi in proprio è frenato da difficoltà oggettive tipiche del mercato del lavoro italiano, fra cui spiccano i costi burocratici per avviare un’attività produttiva e il mancato sostegno da parte dello Stato ai tanti”.</blockquote>
      <figure>
        <img src="https://www.wallstreetitalia.com/app/uploads/2019/11/schermata-2019-11-13-alle-105047.png"/>
      </figure>
    </article>
  </body>
</html>