<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/vavrish-otrimav-dozvil-na-budivnictvo-visotki-na-pechersku-novini-kiyeva-50053241.html"/>
    <meta property="og:site_name" content="НВ"/>
    <meta property="article:published_time" content="2019-11-13T10:15:00+00:00"/>
    <meta property="og:title" content="Там, де не зміг навіть Микитась. «Улюбленцю Банкової» Вавришу дозволили будувати висотку на Печерську — Bihus.Info"/>
    <meta property="og:description" content="Компанія з орбіти наближеного до Банкової Андрія Вавриша, попри порушення та відсутність головних документів, отримала дозвіл будувати висотний будинок на вулиці Вільшанській, 2−6 на Печерську, говориться в матеріалі Bihus.Info."/>
  </head>
  <body>
    <article>
      <h1>Там, де не зміг навіть Микитась. «Улюбленцю Банкової» Вавришу дозволили будувати висотку на Печерську — Bihus.Info</h1>
      <h2>Компанія з орбіти наближеного до Банкової Андрія Вавриша, попри порушення та відсутність головних документів, отримала дозвіл будувати висотний будинок на вулиці Вільшанській, 2−6 на Печерську, говориться в матеріалі Bihus.Info.</h2>
      <address>
        <time datetime="2019-11-13T10:15:00+00:00">13 Nov 2019, 10:15</time>
      </address>
      <p>Ділянка площею в 2,3 гектари розташована на Вільшанській, 2−6. На цьому печерському зсувонебезпечному схилі раніше будувати збиралися компанії сумновідомого <a href="https://nv.ua/ukr/tags/anatolij-vojtsekhovskij.html">Анатолія Войцеховського </a>та компанія Укрбуд, керівником якої був екснардеп, а нині фігурант кримінального провадження за підозрою у корупції <a href="https://nv.ua/ukr/ukraine/events/maksim-mikitas-viyshov-z-sizo-novini-ukrajini-50049921.html">Максим Микитась.</a></p>
      <p>Тоді через суд, рішення Київради та протести місцевих мешканців — звести тут житловий комплекс ніхто з них не зміг.</p>
      <p>У серпні компанія МК 8 взяла її в суборенду, а вже на початку вересня Державна архітектурно-будівельній інспекція видала їй дозвіл для початку будівництва першої черги житлового комплексу з офісами, торговими, спортивно-оздоровчими комплексами та паркінгом.</p>
      <p>За словами експерта Георгія Могильного, серед поданих до ДАБІ матеріалів, відсутні ключові - основний проект будівництва, який пояснив би що, де і як будуватимуть.</p>
      <p>В частині документів збільшена реальна площа орендованої ділянки вдесятеро — з 2,3 гектара до 23-х. Також порушено Генеральний план, де ця ділянка значиться зоною середньої забудови, тобто призначена для будинків максимум на 8 поверхів.</p>
      <p>Натомість у першій черзі будівництва запланований будинок на дві секції. Перша на 16, друга — 24 поверхи.</p>
      <p>Нинішній керівник компанії МК 8 Сергій Софієв — працівник Андрія Вавриша. Керівник компанії, яка значиться засновником МК 8, Дмитро Овсій — юрист і партнер Вавриша.</p>
      <p>У липні керівником фірми МК 8 був Вадим Струневич, який став нардепом від Слуги народу, а тому залишив посаду керівника компанії-забудовника.</p>
      <p>Сам Вавриш у розмові з журналістами Bihus.Info підтвердив, що забудова Вільшанської - його проект і він має на нього «неабиякі плани».</p>
      <p>Генеральний директор девелоперської компанії SAGA Development<a href="https://nv.ua/ukr/biz/consmarket/andriy-vavrish-zaperechuye-spilniy-biznes-z-andriyem-bogdanom-50035797.html"> Вавриш є другом голови Офісу президента Андрія Богдана.</a></p>
      <p>У серпні <a href="https://nv.ua/ukr/ukraine/politics/hto-buv-na-vesilli-dovbenka-v-sen-trope-video-novini-ukrajini-50041823.html">Богдан і Вавриш провели День Незалежності у Франції, на весіллі Андрія Довбенка</a>, якого ЗМІ називали «смотрящим» по лінії Мін'юсту.</p>
      <p>Також, за даними ЗМІ, <a href="https://nv.ua/ukr/ukraine/politics/bogdan-na-vesilli-kijivskogo-zabudovnika-vavrisha-koshkina-novini-ukrajini-50046481.html">Богдан був присутній на святкуванні річниці весілля Вавриша.</a></p>
      <p>Раніше Вавриш став фігурантом публічного конфлікту між мером Києва Віталієм Кличком і главою Офісу президента Андрієм Богданом.</p>
      <p>В кінці липня на прес-конференції київський градоначальник заявив, що <a href="https://nv.ua/ukr/ukraine/politics/klichku-nakazali-pogodzhuvati-diji-z-lyudmi-zelenskogo-50034277.html">Богдан попросив його «коригувати свої дії щодо процесів в місті» з Андрієм Вавришем або Олександром Ткаченком</a> (нардепом, колишнім гендиректором телеканалу 1 + 1).</p>
    </article>
  </body>
</html>