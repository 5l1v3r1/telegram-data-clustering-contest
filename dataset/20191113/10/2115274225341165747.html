<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/zingaretti_usa_pelosi-6538209/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T10:07:00+00:00"/>
    <meta property="og:title" content="Cosa si sono detti Zingaretti e Nancy Pelosi a Washington"/>
    <meta property="og:description" content="Il leader dem, a colloquio con la speaker della Camera dei Rappresentanti Usa, ha criticato Trump sui dazi"/>
  </head>
  <body>
    <article>
      <h1>Cosa si sono detti Zingaretti e Nancy Pelosi a Washington</h1>
      <h2>Il leader dem, a colloquio con la speaker della Camera dei Rappresentanti Usa, ha criticato Trump sui dazi</h2>
      <address><time datetime="2019-11-13T10:07:00+00:00">13 Nov 2019, 10:07</time> by <a rel="author">AGI - Agenzia Giornalistica Italia</a></address>
      <p>(dall'inviato Rita Lofano)</p>
      <p>E' stato con la Speaker della Camera dei Rappresentanti Usa <b>Nancy Pelosi</b>, il primo degli incontri istituzionali a Washington del segretario del Pd, <b>Nicola Zingaretti</b>. "Abbiamo concordato sull'importanza dell'<b>alleanza euro-atlantica</b> e sulla necessità di rilanciarla", ha riferito il leader dem dopo il bilaterale a Capitol Hill dove oggi prenderanno il via le prime audizioni pubbliche nell'ambito della procedura di impeachment contro il presidente Donald Trump.</p>
      <p>Commentando poi la minaccia del tycoon su nuovi dazi contro il Vecchio Continente e in particolare sulle auto, Zingaretti ha osservato che sarebbe "l'ennesimo grave errore" e ha citato il messaggio "puntale" del presidente Sergio Mattarella "sulla necessità di aprire una stagione diversa, soprattutto nei rapporti tra Usa e Europa".</p>
      <p>Dopo una visita al memoriale di Martin Luther King, "per ricordare un grande uomo", Zingaretti è stato ricevuto alla Casa Bianca dalla vice consigliera per la sicurezza nazionale, Victoria Coates. Tra i temi in agenda, anche la questione dei <b>dazi commerciali</b>. Mentre lui era in riunione, alcuni uomini del suo staff hanno raccontato di essersi intrattenuti al bar della Casa Bianca con la figlia e advisor di Trump, Ivanka, che ordinava un gelato per i suoi figli. "Abbiamo percepito il timore per tutto ciò che è frammentazione e messa in discussione di alleanze strategiche", ha affermato Zingaretti riferendo dei suoi incontri.</p>
      <p>"Il viaggio è stato importante per i democratici italiani. Abbiamo condiviso una strategia con i dem americani: l'impegno a sradicare le paure attraverso grandi battaglie per un nuovo sviluppo, per un '<b>green new deal</b>', perché si guardi di più alle ingiustizie sociali e soprattutto perché si riaccenda la speranza nelle persone", ha rimarcato Zingaretti facendo un consuntivo della due giorni americana.</p>
      <p>E' stata una missione importante "anche per il nostro Paese - ha aggiunto - perché i democratici italiani sono una delle forze principali dentro questo governo. E sentire ribadire la volontà di un nuovo protagonismo italiano dentro questa alleanza è fondamentale". </p>
    </article>
  </body>
</html>