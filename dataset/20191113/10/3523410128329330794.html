<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639729/%D8%A2%D9%85%D8%B1%DB%8C%DA%A9%D8%A7-%D9%88%D8%B6%D8%B9%DB%8C%D8%AA-%D8%A7%D8%B6%D8%B7%D8%B1%D8%A7%D8%B1-%D9%85%D9%84%DB%8C-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D9%85%D8%AF%DB%8C%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T10:18:00+00:00"/>
    <meta property="og:title" content="آمریکا «وضعیت اضطرار ملی» در قبال ایران را تمدید کرد"/>
    <meta property="og:description" content="دولت آمریکا بامداد چهارشنبه اعلام کرد وضعیت اضطراری در قبال ایران را برای یک سال دیگر تمدید کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/639729/%D8%A2%D9%85%D8%B1%DB%8C%DA%A9%D8%A7-%D9%88%D8%B6%D8%B9%DB%8C%D8%AA-%D8%A7%D8%B6%D8%B7%D8%B1%D8%A7%D8%B1-%D9%85%D9%84%DB%8C-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D9%85%D8%AF%DB%8C%D8%AF-%DA%A9%D8%B1%D8%AF">آمریکا «وضعیت اضطرار ملی» در قبال ایران را تمدید کرد</a>
      </h1>
      <h2>دولت آمریکا بامداد چهارشنبه اعلام کرد وضعیت اضطراری در قبال ایران را برای یک سال دیگر تمدید کرده است.</h2>
      <address><time datetime="2019-11-13T10:18:00+00:00">13 Nov 2019, 10:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «دونالد ترامپ»، رئیس‌جمهور آمریکا با صدور بیانیه‌ای بامداد چهارشنبه (به وقت تهران) اعلام کرده <b>وضعیت اضطرار ملی </b>در قبال ایران را برای یک سال دیگر تمدید کرده است.</p>
      <p>این بیانیه یادآوری کرده رئیس‌جمهور وقت آمریکا در تاریخ ۱۴ نوامبر ۱۹۷۹ با صدور فرمان اجرایی شماره ۱۲۱۷۰ در قبال ایران وضعیت اضطراری اعلام کرده است.</p>
      <p>در ادامه این بیانیه آمده است: «روابط ما با ایران هنوز عادی نشده و روند اجرای توافقات مورخ ۱۹ ژانویه ۱۹۸۱ با این کشور ادامه دارند. به این دلیل، وضعیت اضطرار ملی اعلام‌شده در تاریخ ۱۴ نوامبر ۱۹۷۹ و تدابیر اتخاذشده در آن روز برای رسیدگی به آن وضعیت اضطراری باید تا بعد از ۱۴ نوامبر ۲۰۱۹ ادامه پیدا کند.»</p>
      <p>کاخ سفید در این بیانیه تأکید کرده وضعیت اضطراری فعلی که به موجب فرمان اجرایی شماره ۱۲۱۷۰ علیه ایران اعمال شده با وضعیت اضطراری دیگری که ذیل فرمان شماره ۱۲۹۵۷ و از تاریخ ۱۵ مارس ۱۹۹۵ اعمال شده تفاوت دارد. بنابراین، اقدام جدید کاخ سفید با تمدید وضعیت اضطراری که ۱۲ مارس ۲۰۱۹ (۲۱ اسفندماه ۱۳۹۷) انجام شد (اینجا) متفاوت است.</p>
      <p>«جیمی کارتر»، رئیس‌جمهور اسبق آمریکا فرمان اجرایی شماره ۱۲۱۷۰ را روز ۱۴ نوامبر ۱۹۷۹، ده روز بعد از تسخیر لانه جاسوسی آمریکا در تهران صادر کرد. این فرمان خواستار توقیف دارایی‌های حکومت ایران در خاک آمریکا است.</p>
      <p>دیگر فرمان اجرایی (شماره ۱۲۹۵۷) از ۱۵ مارس ۱۹۹۵ توسط دولت «بیل کلینتون» برای منع برخی معاملات مربوط به توسعه نفتی ایران صادر شد.</p>
    </article>
  </body>
</html>