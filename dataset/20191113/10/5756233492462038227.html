<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621305/%DA%86%D9%87-%DA%A9%D8%B3%D8%A7%D9%86%DB%8C-%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D8%AF%D9%88%D9%84%D8%AA-%D8%B1%D9%88%D8%AD%D8%A7%D9%86%DB%8C-%D8%B1%D8%A7-%D8%B2%D9%85%DB%8C%D9%86%E2%80%8C%DA%AF%DB%8C%D8%B1-%DA%A9%D9%86%D9%86%D8%AF%D9%85%D9%81%D8%A7%D8%B3%D8%AF-%D8%A7%D8%B9%D9%84%D8%A7%D9%85-%D8%B4%D8%AF%D9%87-%D8%AF%D8%B1-%D9%85%D9%82%D8%A7%D8%A8%D9%84-%D8%AF%D9%84%D8%A7%D8%B1%D9%87%D8%A7%DB%8C-%D8%AE%D8%A7%D8%B1%D8%AC-%D8%B4%D8%AF%D9%87-%D8%A7%D8%B2-%DA%A9%D8%B4%D9%88%D8%B1-%D8%A2%D9%81%D8%AA%D8%A7%D8%A8%D9%87-%D8%AF%D8%B2%D8%AF%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:39:00+00:00"/>
    <meta property="og:title" content="چه کسانی می‌خواهند دولت روحانی را زمین‌گیر کنند؟/مفاسد اعلام شده در مقابل دلارهای خارج شده از کشور، آفتابه دزدی است"/>
    <meta property="og:description" content="عضو شورای مرکزی حزب اعتماد ملی با بیان اینکه جناحی و جریانی با فساد مبارزه می‌کنند، تاکید کرد که کار قوه قضائیه نظارت نیست بلکه رسیدگی شکایات و قضاوت است، نظارت کار مجلس است."/>
  </head>
  <body>
    <article>
      <h1>چه کسانی می‌خواهند دولت روحانی را زمین‌گیر کنند؟/مفاسد اعلام شده در مقابل دلارهای خارج شده از کشور، آفتابه دزدی است</h1>
      <address>
        <time datetime="2019-11-13T10:39:00+00:00">13 Nov 2019, 10:39</time>
      </address>
      <p>
        <i>عضو شورای مرکزی حزب اعتماد ملی با بیان اینکه جناحی و جریانی با فساد مبارزه می‌کنند، تاکید کرد که کار قوه قضائیه نظارت نیست بلکه رسیدگی شکایات و قضاوت است، نظارت کار مجلس است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد صادق جوادی حصار، عضو حزب اعتماد ملی درباره فایده مطرح شدن مباحث کلی درباره فساد از زبان رئیس جمهور، گفت: تصور می‌کنم یکی از چیزهایی که آقای روحانی در ذهن دارند این است که جریان مقابل ایشان با استفاده از انتخاباب پیش رو در پی زمین‌گیر کردن دولت و فایده بردن از این زمین‌گیری در انتخابات مجلس و سپس انتخابات ریاست جمهوری بعد است.</p>
      <p>
        <b>می‌خواهند پیش از انتخابات دولت را زمین‌گیر کنند</b>
      </p>
      <p>وی افزود: یعنی رقیب آقای روحانی از شرایط عمومی که در اختیارش قرار گرفته تحت عنوان مبارز با فساد استفاده می‌کند. از دیدگاه آقای روحانی این نوع مبارزه با فساد می‌تواند در ذات خودش یک حرکت انتخاباتی و تبلیغاتی باشد.</p>
      <figure>
        <img src="https://aftabnews.ir/files/fa/news/1398/8/22/358802_277.jpg"/>
      </figure>
      <p>این تحلیل‌گر مسائل سیاسی افزود: از فواید مترتب بر این رفتار این است که این اتفاق‌ها در آستانه انتخابات مجلس در حال رخ دادن است و جریان مخالف دولت از این موضوع، برای همسو کردن مجلس آینده با خودش_در جهت مبارزه با فساد ترسیمی از جانب دستگاه قضایی -بهره‌برداری سیاسی می‌کند.</p>
      <p>
        <b>روحانی تلاش می‌کند که مجلس آینده مطابق با شعارهای پوپولیستی شکل نگیرد</b>
      </p>
      <p>وی با بیان اینکه اگر آن مجلس مطابق با آن روش‌ها و شعارها شکل بگیرد معنی و مفهومش این است که، می‌تواند طی دو سال آینده دولت دائم دچار چالش‌های بودجه‌ای و قانونی و نیز مخالفت‌های متوقف کننده بشود، تاکید کرد: آقای رئیس‌جمهور در عمل برای دو سال آینده خودش مبارزه می‌کند؛ او تلاش دارد که مجلس آینده مطابق با این شعارهای پوپولیستی شکل نگیرد و کاری می‌کند که نشان دهد شعارهایی که برای مبارزه با فساد مطرح می‌شود ریشه‌ای و بنیادی نیست بلکه پوپولیستی است و برای شکل دادن مجلسی از این دست مطرح می‌شود.</p>
      <p>
        <b>این مجلس بسترساز دوره آینده ریاست جمهوری است</b>
      </p>
      <p>عضو شورای مرکزی حزب اعتماد ملی تصریح کرد: آقای روحانی می‌خواهد در جهت خنثی‌سازی این برنامه حرکت کرده و از تحقق مجلسی که از آن وحشت دارد جلوگیری کند؛ چون اگر مجلسی منطبق با این راه و روش و شیوه مبارزاتی که در پیش گرفته شده، شکل بگیرد، دو فایده برای رئیس دستگاه قضا خواهد داشت، نخست اینکه بستر را برای آینده آقای رئیسی یا کاندیدای مورد حمایت ایشان فراهم می‌کند، یعنی او می‌تواند خودش و یا یکی شبیه خودش را در آنتخابات آینده ریاست جمهوری کاندیدا کند بنابراین این مجلس بسترساز دوره آینده ریاست جمهوری است. دیگر اینکه در دوسال آینده اهرم فشار مخالفان روحانی علیه دولت است.</p>
      <p>
        <b>بخش زیادی از امکانات دولت را محاصره کرده و از دست آن درآورده‌اند</b>
      </p>
      <p>این تحلیل‌گر مسائل سیاسی با بیان اینکه در حال حاضر مبارزه با فساد که امرعقلانی و پسنده و منطقی است، برای دولت امکان پذیر نیست، گفت: کار دولت در حال حاضر مشابه کسی است که دندانش درد می‌کند و به او می‌گویند باید دندانت عصب‌کشی و ترمیم اساسی شود، اما او می‌گوید پول و امکان آن را ندارم، حالا یک مسکن بدهید عفونتش خشک بشود تا بتوانم با آن کنار بیایم؛ ‌اما کسی که در قوه قضاییه نشسته و گرا می‌دهد که این دندان باید عصب‌کشی شود و می‌گوید که من عصب دندان خودم را کشیده‌ام، باید بداند که دولت پول، سرمایه و امکان این کار را ندارد چرا که بخش زیادی از امکانات دولت را محاصره کرده و از دست آن درآورده‌اند.</p>
      <p>
        <b>دولت را در حصر گذاشته‌اند</b>
      </p>
      <p>وی تصریح کرد: دولت را در حصر گذاشته‌اند، اگر آقای روحانی حرفی هم می‌زند و مقابل به مثل می‌کند همه به او می‌تازند که چرا شعار می‌دهی؟! در مملکتی که ۷۰ درصد آن با شعار پیش می‌رود، آقای روحانی شعار هم ندهد باید چه کار کند؟</p>
      <p>این فعال سیاسی گفت: اینکه آقای روحانی می‌گوید مبارزه با فساد کار خیلی خوبی است، اما اگر می‌خواهید با فساد مبارزه کنید با همه اشکال آن مبارزه کنید نه یک گونه آن، چه اشکالی دارد؟</p>
      <p>
        <b>روحانی در همین دستگاه بزرگ شده و می‌فهمد که برخورد سیاسی با فساد چیست</b>
      </p>
      <p>وی درباره نبود شفافیت و برگزاری علنی دادگاه‌هایی نظیر معاون قالیباف یا قضاتی که مجرم شناخته شده‌اند، گفت: برای اینکه گاهی برخورد با فساد جریانی است، آقای روحانی هم در همین دستگاه بزرگ شده و می‌فهمد که آنها برخورد سیاسی می‌کنند وگرنه چه کسی است که بگوید مبارزه با فساد بد است؟ اما آیا فساد همین‌هایی است که دیده می‌شود؟ چرا ریشه فسادهایی که دیده نمی‌شود را نمی‌سوزانند؟!</p>
      <p>
        <b>روحانی می‌گوید با این نقل و نبات‌ها سر مردم شیره نمالید</b>
      </p>
      <p>این فعال سیاسی اصلاح‌طلب با بیان اینکه روحانی می‌گوید کار خوبی کردید که جلوی این بخش از مفاسد را گرفتید، اما با این نقل و نبات‌ها سر مردم شیره نمالید، اظهار کرد: بروید آن پول‌های اصلی که از کشور برده شده است، را ردگیری کرده و بازگردانید؛ با برگشت هر کدام از آن پول‌ها کلی از مشکلات کشور حل می‌شود.</p>
      <p>مفاسدی که اعلام می‌شود در برابر دلارهایی که از کشور خارج شده دله دزدی و آفتابه دزدی است</p>
      <p>وی افزود: فقط همین دله دزدهای دور و بر را که می‌توانند، می‌گیرند؛ ۱۰۰۰یا ۲۰۰۰ میلیارد در برابر پول‌های دلاری که از کشور خارج شده و ردی از آنها نیست دله دزدی و آفتابه دزدی است. منتها این موارد را گرفته و در بوق و کرنا می‌کنند و آنها را رها کرده‌اند.</p>
    </article>
  </body>
</html>