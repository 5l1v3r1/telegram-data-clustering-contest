<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741471"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:35:00+00:00"/>
    <meta property="og:title" content="'14คู่บ่าวสาว'โร่แจ้งความ 'ออแกไนซ์'แสบเชิดเงินหนี"/>
    <meta property="og:description" content="เจ้าบ่าวเจ้าสาวป้ายแดง 14 คู่ แห่แจ้งความเอาผิอออแกไนซ์แสบหลอกรับจัดงานแต่ง แต่เมื่อถึงเวลากลับเบี้ยวเชิดเงินมัดจำหนี แม้แต่เจ้าบ่าวเป็นตำรวจก็ตกเป็นเหยื่อ"/>
  </head>
  <body>
    <article>
      <h1>'14คู่บ่าวสาว'โร่แจ้งความ 'ออแกไนซ์'แสบเชิดเงินหนี</h1>
      <address>
        <time datetime="2019-11-13T10:35:00+00:00">13 Nov 2019, 10:35</time>
      </address>
      <figure>
        <img src="https://www.dailynews.co.th/admin/upload/20191113/news_kFgpfOzoDW165030_533.jpg?v=201911131911"/>
      </figure>
      <p>
        <b>เจ้าบ่าวเจ้าสาวป้ายแดง 14 คู่ แห่แจ้งความเอาผิอออแกไนซ์แสบหลอกรับจัดงานแต่ง แต่เมื่อถึงเวลากลับเบี้ยวเชิดเงินมัดจำหนี แม้แต่เจ้าบ่าวเป็นตำรวจก็ตกเป็นเหยื่อ</b>
      </p>
      <p>เมื่อวันที่ 13 พ.ย. ที่กองบังคับการตำรวจภูธรจังหวัดเชียงใหม่ กลุ่มเจ้าบ่าวและเจ้าสาวป้ายแดง จำนวนกว่า 14 คู่ หอบเอกสารต่าง ๆ เข้าแจ้งความต่อพ.ต.อ.ปิยะพันธ์ ภัทรพงษ์สินธุ์ รองผบก.ภ.จว.เชียงใหม่ หลังว่าจ้างออแกไนซ์จัดงาน แต่ปรากฏว่าเมื่อถึงเวลาจัดงานกลับทิ้งงานปล่อยคู่บ่าวแก้ไขปัญหาเฉพาะหน้ากันเอง จากนั้นจึงติดต่อกลับไปก็ไม่สามารถติดต่อใดได้ และปิดบริษัทหนีไปอย่างไร้ร่องรอย รวมมูลค่าความเสียหายกว่า 4 แสนบาท อีกทั้งยังเสียความรู้สึกด้านจิตใจอย่างมาก</p>
      <figure>
        <img src="https://www.dailynews.co.th/admin/upload/20191113/news_lVcUXpAFrI165031_533.jpg?v=201911131911?v=1216"/>
      </figure>
      <p>ส.ต.ท.พงษ์สวัสดิ์ ศิลป์ฐิติยานนท์ อายุ 29 ปี ชาวอ.หางดง จ.เชียงใหม่ หนึ่งในเจ้าบ่าวป้ายแดง ระบุว่า ตนและภรรยาตัดสินใจสร้างชีวิตคู่ โดยฤกษ์งามยามดีของปีนี้คือวันที่ 9 พ.ย.ที่ผ่านมา ซึ่งก่อนหน้ารู้จักออแกไนซ์ดังกล่าว เป็นบริษัทตั้งอยู่ที่ ต.ช้างเผือก อ.เมือง จ.เชียงใหม่ มีนายเอ (นามสมมุติ) เป็นเจ้าของ ได้โพสต์โปรโมชั่นลดกระหน่ำสำหรับคู่บ่าวสาว ตนจึงเข้าไปติดต่อซื้อแพ็กเกจ ราคา 29,999 บาท จ่ายด้วยการโอนเงิน แต่เมื่อถึงวันงานจริง ปรากฏว่าเช้าวันงานมีแต่โครงเหล็กรวมถึงดอกไม้จำลองมาวางไม่กี่ดอก จึงโทรศัพท์สอบถามไปยังทีมงานแต่ติดต่อไม่ได้เลย จึงเชื่อว่าโดนเบี้ยว งานแน่ ๆ แต่อย่างไรก็ตาม ยังดีที่ได้ความช่วยเหลือจากเพื่อน ๆ จัดหาข้าวของมาแก้ขัด ทำให้งานผ่านไปได้ ดังนั้นการมาแจ้งความวันนี้ เพราะต้องการให้มีการดำเนินคดีกับออแกไนซ์รายนี้ ไม่ให้ไปทำกับคนอื่นอีก</p>
      <figure>
        <img src="https://www.dailynews.co.th/admin/upload/20191113/news_BtpgNelMni165031_533.jpg?v=201911131911?v=9241"/>
      </figure>
      <p> <br/>ด้านน.ส.สุภิญญา ทองคำ อายุ 25 ปี ชาวอ.หางดง จ.เชียงใหม่ เจ้าสาวป้ายแดงอีกราย เปิดเผยด้วยน้ำตาว่า งานแต่งงานของผู้หญิงคนหนึ่งมีเพียงครั้งเดียวในชีวิต และอยากให้ทุกอย่างออกมาดีที่สุดในชีวิตเท่าที่จะทำได้ ตนรู้จักกับบริษัทแห่งนี้ รู้จักกับนายเอทางเฟซบุ๊ก มีโปรไฟล์ที่ดี จึงติดต่อเข้าไปเพื่อว่าจ้างให้จัดงานแต่ง โดยเลือกซื้อแพ็กเกจ 49,999 บาท และจ่ายล่วงหน้า 25,000 บาท ทั้งนี้ในบริษัทฯ อ้างจะดำเนินการจัดสถานที่ทั้งหมด ชุดบ่าวสาว ภาพคู่หน้างาน ฉากพิธี ฉากภาพถ่าย มาลัย เครื่องขันหมาก บายศรี ไฟในงาน นักดนตรี ช่างภาพ ดอกไม้สดทั้งงาน ซึ่งต้องจัดขึ้นช่วง 09.00 น. ในวันที่ 9 พ.ย.ที่ผ่านมา กระทั่งเช้าวันงาน บ่าวสาวแต่งหน้าเตรียมชุดรอออแกไนซ์ดังกล่าว มาจัดสถานที่ตั้งแต่เช้าตู่ แต่เมื่อเวลาล่วงเลยฤกษ์งามยามดี ก็ยังไม่มาจัดตกแต่งสถานที่ ทำให้ทุกคนที่มาร่วมงานสงสัยมาก ว่าที่เจ้าบ่าวและเจ้าสาวต้องไปตัดต้นกล้วยข้างวัด และยืมของภายในวัด มาประกอบขบวนและจัดงานแต่งแบบไม่มีอะไรเลย สร้างความช้ำใจให้กับเรื่องที่เกิดขึ้นมาก<br/> <br/>พ.ต.อ.ปิยะพันธ์ ภัทรพงษ์สินธุ์ รองผบก.ภ.จว.เชียงใหม่ กล่าวว่า กรณีที่เกิดขึ้น ในวันที่ 9 พ.ย.ที่ผ่านมา ออแกไนซ์ดังกล่าวรับงานจัดงานแต่งจำนวน 10 คู่ทั้งเช้าและบ่าย และเบี้ยวงานทั้งหมด ก่อนหน้านั้นก็เบี้ยวไปแล้ว 4 คู่ ซึ่งคดีนี้ล่าสุดมีผู้เสียหายจำนวน 14 คู่ที่นำหลักฐานพยานเข้าแจ้งความ ตนจึงได้กำชับพนักงานสอบสวนสภ.ช้างเผือก รับเป็นคดีในข้อหาฉ้อโกงประชาชน ซึ่งเป็นคดีอาญายอมความกันไม่ได้ และให้สอบปากคำผู้เสียหายทั้งหมด และเชิญเจ้าของออแกไนซ์ดังกล่าว มาสอบปากคำก่อนแจ้งข้อหา และให้ดำเนินการฟ้องทางแพ่ง เรียกค่าเสียหายที่เกิดขึ้นได้.</p>
    </article>
  </body>
</html>