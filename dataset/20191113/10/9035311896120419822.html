<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/13/abd-senatosundan-yasa-tasarisi-hazirligi-turkiyede-insan-haklari-ihlali-var"/>
    <meta property="og:site_name" content="euronews"/>
    <meta property="article:published_time" content="2019-11-13T10:38:45+00:00"/>
    <meta property="og:title" content="ABD'li 2 senatörden Türkiye'de 'insan hakları ihlalleri' yasa tasarısı"/>
    <meta property="og:description" content="ABD'de Demokrat Partili Senatörler Edward J. Markey ve Ron Wyden Türkiye'de hükümetin muhalif gazeteci, siyasetçi ve azınlıklara yönelik uyguladığı insan hakları ihlalleriyle ilgili bir yasa tasarısı açıkladı. Basın toplantısına NBA'de forma giyen Türk basketbolcu Enes Kanter de katıldı."/>
  </head>
  <body>
    <article>
      <h1>ABD'li 2 senatörden Türkiye'de 'insan hakları ihlalleri' yasa tasarısı</h1>
      <address><time datetime="2019-11-13T10:38:45+00:00">13 Nov 2019, 10:38</time> by <a rel="author">Kerem Congar</a></address>
      <p>Amerika Birleşik Devletleri'nde (ABD) Demokrat Partili Massachusetts Senatörü Edward J. Markey ve Oregon Senatörü Ron Wyden Türkiye'de hükümetin muhalif gazeteci, siyasetçi ve azınlıklara yönelik uyguladığı insan hakları ihlalleriyle ilgili bir yasa tasarısını Senato'ya sundu.</p>
      <p>Tasarıda, Türkiye'de ve dünyanın diğer ülkelerinde hükümetlerin insan hakları, özgürlük kısıtlamaları ve hukukun üstünlüğüne vurgu yapılırken, ABD'nin bu ülkelerin yanında yer alamayacağına değinildi.</p>
      <p>Senatör Ron Wyden, Türkiye Cumhurbaşkanı Recep Tayyip Erdoğan'ın Washington'a gelerek ABD Başkanı Donald Trump ile görüşeceğine dikkat çekerek, "ABD özgürlükleri kısıtlayan hükümetlerin yanında yer alamaz. Trump, <a href="https://tr.euronews.com/2019/11/12/rusya-golgesi-altinda-trump-erdogan-zirvesi-iki-lider-icin-riskler-neler">Erdoğan</a>'ın insan hakları ihlallerine sessiz kalmanın yanında, onu kucaklıyor. Liderliğin olmadığı bir yerde kongre özgürlük için ayağa kalkmalı ve <a href="https://tr.euronews.com/2019/11/12/aksener-den-erdogan-a-trump-mesaji-o-hadsiz-mektubu-suratlarina-carp">Erdoğan</a>'ın Türk demokrasisine saldırıları sebebiyle hesap sormalıdır. Türkiye'nin Suriye'deki askeri operasyonu tüm dünyada dikkat çekerken, Türk vatandaşlarının haklarının ihlali yeteri kadar dikkat çekmiyor" açıklamasında bulundu.</p>
      <figure>
        <iframe data-src="https://twitter.com/euronewses/status/1194368221157240833" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Senatör Markey ise Trump'ın otoriter siyasileri Beyaz saray'da ağırlamaya devam ettiğini belirterek, "<a href="https://tr.euronews.com/2019/11/12/trump-bagdadinin-yerine-gelen-isid-liderinin-nerede-oldugunu-biliyoruz">Trump</a>, Erdoğan'a yaptığı daveti iptal etmeli ve Türkiye'nin yaptığı insan hakları ihlallerinin kabul edilemez olduğunu açık bir dille belirtmelidir." diye konuştu.</p>
      <h3>Enes Kanter: Türkiye'de demokrasi ve özgürlük yok</h3>
      <p>İki senatörün düzenlediği basın toplantısına katılan Enis Kanter de söz aldı. 2017’de Türk pasaportu iptal edilen Kanter, 2021 yılında ABD pasaportu alacağını ve çok heyecanlı olduğunu belirterek, "Senatörlere gösterdikleri ilgiden dolayı çok teşekkür ediyorum. Oregon ve Boston'da oynarken kendimi evimde gibi hissediyordum. İnsanlar bu ülkede (ABD'de) olduklarından dolayı kendilerini şanslı ve minnettar hissetmeliler. Çünkü burada demokrasi, özgürlük ve insan hakları var. Ancak tüm bu söylediklerim ülkemde (Türkiye'de) yok" ifadelerini kullandı.</p>
      <figure>
        <iframe data-src="https://twitter.com/euronewses/status/1194427493366804481" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>NBA'de oynadığı için birçok insanın kendi hikayesini bildiğini söyleyen Kanter, "Siz benim hikayemi biliyorsunuz çünkü NBA'de oynuyorum. Ancak benden çok daha kötü hikayeleri olan ve bilinmeyen binlerce insan var. Bu sebeple sahip olduğun platformu kullanarak bu masum insanların sesi olmaya çalışıyorum. Umarım bu günler geride kalacak ve bu masum insanların sesini duyurabileceğiz. Ülkemde yapılan hak ihlallerine vurgu yaptığınız için sizlere ne kadar teşekkür etsem azdır" dedi.</p>
      <p>Senatör Markey Senatör Wyden ile birlikte hakkında kırmızı bültenle uluslararası arama emri çıkarılan Enis Kanter’e destek vermeyi sürdüreceklerini de sözlerine ekledi.</p>
      <p>Cumhurbaşkanı Recep Tayyip Erdoğan ile ABD Başkanı Donald Trump'ın Türkiye saatiyle 20.00'da Beyaz Saray'da görüşmesi bekleniyor.</p>
      <ul>
        <li>
          <b>
            <a href="https://tr.euronews.com/2019/05/04/nba-turkiye-enes-kanter-e-uyguladigi-sansuru-kaldirdi-enes-kanter-hangi-takimda-oynuyor">NBA Türkiye, Enes Kanter'e uyguladığı sansürü kaldırdı</a>
          </b>
        </li>
        <li>
          <b>
            <a href="https://tr.euronews.com/2019/01/19/video-enes-kanter-trump-ile-turkiye-yi-gorusecegim-umarim-bir-adim-atar">Video | Enes Kanter: Trump ile Türkiye'yi görüşeceğim, umarım bir adım atar</a>
          </b>
        </li>
        <li>
          <a href="https://tr.euronews.com/2019/01/15/nba-oyuncusu-enes-kanter-hakkinda-kirmizi-bulten-talebi">
            <b>NBA oyuncusu Enes Kanter hakkında kırmızı bülten talebi</b>
          </a>
        </li>
      </ul>
    </article>
  </body>
</html>