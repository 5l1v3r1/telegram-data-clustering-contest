<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621292/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%A8%D8%A7%D8%B1%D8%B4-%D8%A8%D8%B1%D9%81-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:06:00+00:00"/>
    <meta property="og:title" content="پیش‌بینی بارش برف در مناطق زلزله‌زده"/>
    <meta property="og:description" content="مدیرکل پیش‌بینی و هشدار سریع سازمان هواشناسی ضمن اشاره به ورود سامانه بارشی جدید به کشور و کاهش محسوس دما در برخی مناطق گفت: در مناطق زلزله‌زده کشور طی هفته آینده بارش پراکنده باران و برف رخ خواهد داد."/>
  </head>
  <body>
    <article>
      <h1>پیش‌بینی بارش برف در مناطق زلزله‌زده</h1>
      <address>
        <time datetime="2019-11-13T10:06:00+00:00">13 Nov 2019, 10:06</time>
      </address>
      <p>
        <i>مدیرکل پیش‌بینی و هشدار سریع سازمان هواشناسی ضمن اشاره به ورود سامانه بارشی جدید به کشور و کاهش محسوس دما در برخی مناطق گفت: در مناطق زلزله‌زده کشور طی هفته آینده بارش پراکنده باران و برف رخ خواهد داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیاییان در گفت‌وگو با ایسنا، با بیان این‌که طی امروز (۲۲ آبان‌ماه) و صبح فردا (۲۳ آبان‌ماه) در اکثر مناطق کشور جوی آرام و پایدار حاکم است، اظهار کرد: در شهرهای صنعتی و پرجمعیت افزایش غلظت آلاینده‌های جوی و کاهش کیفیت هوا پیش‌بینی می‌شود.</p>
      <p>وی ادامه داد: از بعد از ظهر فردا تا اواخر روز شنبه (۲۵ آبان‌ماه) در سواحل دریای خزر و استان‌های اردبیل و خراسان شمالی ابرناکی، بارش متناوب باران، وزش باد شمالی و کاهش تدریجی هوا پیش‌بینی می‌شود که شدت بارش طی روز جمعه (۲۴ آبان‌ماه) خواهد بود.</p>
      <p>مدیرکل پیش‌بینی و هشدار سریع سازمان هواشناسی در ادامه اظهارکرد: از بعد از ظهر جمعه (۲۴ آبان‌ماه) با ورود سامانه بارشی به جنوب غرب کشور در استان‌های خوزستان، چهارمحال و بختیاری و کهکیلویه و بویراحمد و با تقویت سامانه بارشی شمال کشور در دامنه‌های جنوبی البرز مرکزی بارش آغاز می‌شود.</p>
      <p>به گفته ضیاییان از روز شنبه (۲۵ آبان‌ماه) سامانه بارشی جنوب غرب کشور تقویت می‌شود و در جنوب غرب، غرب و غرب استان‌های بوشهر، فارس و شمال خلیج فارس رگبار و رعد و برق و وزش باد شدید موقتی پیش‌بینی می‌شود.</p>
      <p>مدیرکل پیش‌بینی و هشدار سریع سازمان هواشناسی با اشاره به این‌که از روز شنبه (۲۵ آبان‌ماه) در برخی مناطق شمال غرب، دامنه‌های جنوبی البرز در استان‌های قزوین، البرز و تهران، بارش پراکنده پیش‌بینی می‌شود، اظهار کرد: طی روزهای یکشنبه و دوشنبه (۲۶ و ۲۷ آبان‌ماه) ضمن تشدید فعالیت این سامانه در نیمه غربی کشور گستره بارش به مناطقی از مرکز و دامنه‌های جنوبی البرز نیز کشیده می‌شود.</p>
      <p>وی با بیان این‌که شدت بارش طی روز جمعه (۲۴ آبان‌ماه) در گیلان و مازندران و روز شنبه (۲۵ آبان‌ماه) در جنوب خوزستان، شمال و غرب استان‌های فارس، بوشهر و کهکیلویه و بویراحمد پیش‌بینی می‌شود،گفت: به دلیل افت محسوس دما بین ۶ تا ۸ درجه سانتیگراد طی روزهای جمعه و شنبه در نیمه شمالی کشور و طی روزهای شنبه و یکشنبه در غرب و جنوب غرب کشور بارش در مناطق سردسیر و مرتفع به شکل برف خواهد بود.</p>
      <p>ضیاییان در ادامه درباره‌ وضعیت جوی مناطق زلزله‌زده کشور اظهار کرد: طی هفته جاری در نواحی زلزله زده شمال غرب کشور هوای سرد ماندگار است و دمای کمینه برای منطقه‌ میانه بین ۳- تا ۷- درجه سانتیگراد و ناحیه سراب حدود ۸- تا ۱۱- درجه سانتیگراد پیش‌بینی می‌شود.</p>
      <p>مدیرکل پیش‌بینی و هشدار سریع سازمان هواشناسی افزود: در دو روز آینده در این مناطق آسمان صاف تا قسمتی ابری خواهد بود و از بعد از ظهر روز جمعه تا روز دوشنبه (۲۷ آبان‌ماه) در این مناطق افزایش ابر، بارش پراکنده باران و برف همراه با کاهش دما رخ می‌دهد.</p>
      <p>ضیاییان در پایان درباره وضعیت جوی تهران طی دو روز آینده اظهار کرد: آسمان تهران فردا (۲۳ آبان‌ماه) کمی ابری تا نیمه‌ابری همراه با غبار صبحگاهی با حداقل دمای ۶ و حداکثر دمای ۱۸ درجه سانتیگراد و طی روز جمعه (۲۴ آبان‌ماه) قسمتی ابری همراه با غبار صبحگاهی در بعد از ظهر افزایش ابر و احتمال بارش پراکنده با حداقل دمای ۵ و حداکثر دمای ۱۶ درجه سانتیگراد پیش‌بینی می‌شود.</p>
    </article>
  </body>
</html>