<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621300/%DB%8C%DA%A9-%D8%B9%D8%B6%D9%88-%D8%AD%D8%B2%D8%A8-%D8%AC%D9%86%D8%A8%D9%84%D8%A7%D8%B7-%DA%A9%D8%B4%D8%AA%D9%87-%D8%B4%D8%AF%D8%AF%D8%B1%D8%AE%D9%88%D8%A7%D8%B3%D8%AA-%D8%AD%D8%B1%DB%8C%D8%B1%DB%8C-%D8%A7%D8%B2-%D8%B4%D9%87%D8%B1%D9%88%D9%86%D8%AF%D8%A7%D9%86%D8%A7%D8%B3%D8%AA%D9%82%D8%B1%D8%A7%D8%B1-%D8%A7%D8%B1%D8%AA%D8%B4-%D8%AF%D8%B1-%D9%85%D8%B3%DB%8C%D8%B1-%D8%A8%D8%B9%D8%A8%D8%AF%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T10:24:00+00:00"/>
    <meta property="og:title" content="یک عضو حزب جنبلاط کشته شد/درخواست حریری از شهروندان/استقرار ارتش در مسیر بعبدا"/>
    <meta property="og:description" content="در پی کشته شدن یک تظاهرکننده عضو حزب ولید جنبلاط در جنوب بیروت نخست وزیر مستعفی لبنان از تمام شهروندان کشورش خواست خیزش مسالمت‌آمیز خود را حفظ کنند."/>
  </head>
  <body>
    <article>
      <h1>یک عضو حزب جنبلاط کشته شد/درخواست حریری از شهروندان/استقرار ارتش در مسیر بعبدا</h1>
      <address>
        <time datetime="2019-11-13T10:24:00+00:00">13 Nov 2019, 10:24</time>
      </address>
      <p>
        <i>در پی کشته شدن یک تظاهرکننده عضو حزب ولید جنبلاط در جنوب بیروت نخست وزیر مستعفی لبنان از تمام شهروندان کشورش خواست خیزش مسالمت‌آمیز خود را حفظ کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش اسکای نیوز، سعد حریری، نخست وزیر مستعفی لبنان که در حال حاضر ریاست دولت موقت کشورش را هم برعهده دارد در پی کشته شدن یک تظاهرکننده در منطقه خلده در جنوب بیروت به دست یکی از عناصر نیروهای ارتش لبنان از تظاهرکنندگان خواست همچنان ماهیت مسالمت‌آمیز بودن تظاهرات‌هایشان را حفظ کنند.</p>
      <p>حریری تاکید کرد با فرمانده ارتش و فرمانده امنیت داخلی برای اتخاذ گام‌های ضروری جهت حمایت از شهروندان تماس برقرار کرده است.</p>
      <p>طبق بیانیه منتشر شده از سوی دفتر اطلاع‌رسانی سعد حریری، وی با ولید جنبلاط، رئیس حزب سوسیال پیشرو تماس گرفته و مرگ علاء ابو الفخر عضو شورای شهر در الشوفیات را که در جریان تظاهرات‌های مردمی در منطقه خلده کشته شده، تسلیت گفته است.</p>
      <p>براساس این بیانیه، حریری از موضع ملی و مسؤولانه جنبلاط و دعوتش به آرامش و اجتناب از کشیده شدن به سوی آشوب و در نظر گرفتن اعتبار و جایگاه کشور تقدیر کرد.</p>
      <p>این در حالی است که نیروهای ارتش لبنان و نیروهای گارد ریاست‌جمهوری حضور خود را در اطراف کاخ ریاست‌جمهوری (بعبدا) بعد از فراخوان‌ها برای تجمع در مسیرهای منتهی به کاخ ریاست‌جمهوری تقویت کرده‌اند.</p>
      <p>مسیر اصلی از بیروت تا کاخ بعبدا شاهد حضور گسترده نیروهای ارتش است. همزمان اینکه تعدادی از تظاهرکنندگان در نزدیکی مسیر کاخ تحصن کردند نیروهای ارتش نیز با تعداد بالا آنها را محاصره کردند تا نتوانند به سمت مسیر کاخ بروند و آنجا تحصن کنند البته هیچ گونه درگیری و تنش بین آنها گزارش نشده است.</p>
      <p>این تحولات در پی سخنرانی میشل عون، رئیس‌جمهوری لبنان بود که نسبت به "فاجعه" در صورت تدوام اعتراضات به شکل کنونی‌اش هشدار داد. عون از پیشرفت‌ها در طرح حل بحران کشورش خبر داد و گفت رایزنی‌های پارلمانی برای مکلف کردن نخست وزیر جدید احتمالا از پنج‌شنبه یا جمعه شروع شود اما حریری برای گرفتن پست نخست وزیری مردد است.</p>
    </article>
  </body>
</html>