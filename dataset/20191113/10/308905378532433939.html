<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/lanceert-apple-later-vandaag-de-16-macbook-pro-33115"/>
    <meta property="og:site_name" content="Apparata"/>
    <meta property="article:published_time" content="2019-11-13T10:43:00+00:00"/>
    <meta property="og:title" content="Lanceert Apple later vandaag de 16″ MacBook Pro?"/>
    <meta property="og:description" content="Dit zijn de geruchten en dit kunnen we verwachten."/>
  </head>
  <body>
    <article>
      <h1>Lanceert Apple later vandaag de 16″ MacBook Pro?</h1>
      <h2>Dit zijn de geruchten en dit kunnen we verwachten.</h2>
      <address><time datetime="2019-11-13T10:43:00+00:00">13 Nov 2019, 10:43</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>We konden eind oktober al melden dat de lancering van de 16″ MacBook Pro was vertraagd door problemen met het toetsenbord. Inmiddels lezen we her en der sterke geruchten dat de MacBook Pro op zeer korte termijn gelanceerd wordt. Bloomberg weet zelfs te melden dat dit vandaag (13 november) nog zou gebeuren.</p>
      <p>Volgens hen is dit bevestigd door anonieme betrokkenen. Hoewel Apple zelf commentaar weigert is Bloomberg meestal redelijk accuraat. Bovendien wordt elders gemeld dat Apple aan mensen van de pers mogelijkheden heeft geboden om het apparaat alvast te testen ten behoeve van reviews. Het lijkt dus een kwestie van uren of hooguit dagen.</p>
      <p>De fikse update van de MacBook Pro is de meest ingrijpende in drie jaar. We kunnen dan ook een iets groter beeldscherm (van 15 inch naar 16 inch) verwachten en heldere kleuren. Ook lijkt men eindelijk een oplossing gevonden te hebben voor het beruchte ‘butterfly’-toetsenbord. Volgens <a href="https://www.apparata.nl/nieuws/is-de-16-macbook-pro-weer-vertraagd-door-toetsenbordproblemen-32956">de laatste berichten</a> zou het een moderne variant van het schaarmechanisme betreffen, maar we zijn benieuwd. Ook lijkt er een fysieke escape-knop in de touch bar te zijn ingebouwd. De touch bar zelf zou ook een make-over gekregen hebben.</p>
      <p>Het blijft dus even spannend en is in zekere zin ook onverwacht. We zagen immers eerder deze week de, eveneens lang verwachte, <a href="https://www.apparata.nl/nieuws/de-apple-mac-pro-2019-is-per-ongeluk-gespot-33083">Apple Mac Pro</a> opduiken. Deze desktop wordt echter, volgens dezelfde insiders, ook nog dit jaar verwacht en wel in december. Kortom, genoeg om te volgen.</p>
      <p>Bron: <a href="https://9to5mac.com/2019/11/12/bloomberg-16-inch-macbook-pro-coming-as-soon-as-tomorrow-starting-at-2400/">9to5Mac</a> &amp; <a href="https://www.bloomberg.com/news/articles/2019-11-12/apple-to-update-macbook-pro-with-new-keyboard-after-complaints">Bloomberg</a></p>
    </article>
  </body>
</html>