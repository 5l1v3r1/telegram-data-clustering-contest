<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231830/"/>
    <meta property="og:site_name" content="Українська правда"/>
    <meta property="article:published_time" content="2019-11-13T10:19:39+00:00"/>
    <meta property="og:title" content="Поліція зачистила намет мітингувальників під Нацбанком"/>
    <meta property="og:description" content="Близько двох десятків правоохоронців у повній амуніції демонтували армійський намет під будівлею Нацбанку на вулиці Інститутській у Києві та поштовхалися з мітингарями."/>
  </head>
  <body>
    <article>
      <h1>Поліція зачистила намет мітингувальників під Нацбанком</h1>
      <address>
        <time datetime="2019-11-13T10:19:39+00:00">13 Nov 2019, 10:19</time>
      </address>
      <p>Близько двох десятків правоохоронців у повній амуніції демонтували армійський намет під будівлею Нацбанку на вулиці Інститутській у Києві та поштовхалися з мітингарями.</p>
      <p><b>Джерело:</b> <a href="https://www.facebook.com/stopcor.ua/videos/497319134458636/?__xts__[0]=68.ARBRilGFOPxHU4nbToSnbST0VaAKMF-CA4JZbXhSJh1ovfA-WgypH5maEzBWSnLFsL9SpWUTgWRSIp6tmRxZIoj4gNPPaesbytY0LxYXkjxIJl-6nSsGkEO7EcLIik10UNQKQOhhbP-vW-BqBk2TgNKduVaJhuZ7PC1IlgbwlO7eo6Q8dEZRtq_cZEyjS9nS4gWNCIgwtMT2nq9kqIBorQSi5vMfQRN4QxiFP8waiGZ77xcFZJIovDNv8BpfFZLkBNOesGpLfSNN_6ghNoneoSAzRDemMskfeHLI2Ju_FX6lbtvxs7Twmo5GKz7WWJ2ARudIl7lBnoipY9ezIVw5RhTZZL71h4-iVc_e5w&amp;__tn__=-R">відео</a> "Стоп корупції" у Facebook, <a href="https://kyiv.npu.gov.ua/news/novini/policzejski-vidnovili-bezpereshkodnij-dostup-do-budivli-i-projizd-bilya-naczionalnogo-banku-ukrajini/?fbclid=IwAR2edvdentxuW_zVdYHEs6hdUwCFUDBqeMgU5b462usprz4S4tJzu2FPGao">пресслужба</a> поліції Києва</p>
      <p><b>Дослівно поліція:</b> "Зранку представники громадської організації розпочали акцію під стінами Нацбанку. При цьому вони встановили військовий намет, який перешкоджав вільному руху пішоходів і зайняв частину дороги. </p>
      <figure>
        <img src="https://img.pravda.com/images/doc/1/9/19e850c-nacbank.jpg"/>
      </figure>
      <p>Правоохоронці звернулися до організаторів акції із проханням демонтувати намет. Учасники заходу відмовилися виконувати вимогу поліцейських.</p>
      <p>Тож правоохоронці демонтували намет самотужки, при цьому виникла штовханина".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fstopcor.ua%2Fvideos%2F497319134458636%2F&amp;show_text=0&amp;width=560" width="560" height="308" data-service="Facebook" scrolling="no"/>
      </figure>
      <p><b>Деталі:</b> Вранці під Нацбанком зібралися кілька десятків осіб, які вимагали відставки голови НБУ Якова Смолія після затримання працівників банку Національним антикорупційним бюро.</p>
      <p>Після демонтажу намета правоохоронцями, мітингарі звернулися до поліції із заявою про його пошкодження, тому на місце події прибула слідчо-оперативна група.</p>
      <p>Зібрані відомості за цим фактом зареєстровані в Печерському управлінні поліції.</p>
      <p>Наразі триває перевірка, за результатами якої події буде надана правова кваліфікація.</p>
      <p><b>Що було раніше:</b> 12 листопада голова Національного банку Яків <a href="https://www.pravda.com.ua/news/2019/11/12/7231713/">Смолій перервав службове </a>закордонне відрядження та повертається до України у зв’язку з затриманням НАБУ колишніх та чинних посадовців НБУ у рамках справи про заволодіння 1,2 мільярда гривень кредиту, наданого ПАТ "ВіЕйБі Банк".</p>
      <p>
        <b>Знати більше: </b>
        <i>
          <b><a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>11 листопада Національне антикорупційне бюро та Спеціалізована антикорупційна прокуратура 11 листопада <a href="https://www.pravda.com.ua/news/2019/11/11/7231667/">затримали 7 осіб</a>, яких підозрюють у заволодінні 1,2 мільярда гривень стабілізаційного кредиту, наданого у 2014 році Національним банком України ПАТ "ВіЕйБі Банк".</li>
        <li>Серед затриманих – <b>Олександр Писарук</b>, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/13/7231789/"/>
        <a href="https://www.pravda.com.ua/news/2019/11/12/7231745/"/>
        <a href="https://www.pravda.com.ua/news/2019/11/11/7231656/"/>
      </related>
    </article>
  </body>
</html>