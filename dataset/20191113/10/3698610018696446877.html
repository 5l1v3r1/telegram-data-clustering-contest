<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/minyoni-rosiyi-deputat-slugi-narodu-pro-protivnikiv-zemelnoyi-reformi-329457_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T10:25:00+00:00"/>
    <meta property="og:title" content="&quot;Міньйони Росії&quot; – депутат &quot;Слуги народу&quot; про противників земельної реформи"/>
    <meta property="og:description" content="Фракція &quot;Слуги народу&quot; на початку засідання парламенту у середу, коли мають розглядати законопроєкт про відкриття ринку землі, оточила трибуну Верховної Ради. У свою чергу представники інших фракцій-противників закону вивісили плакати з відповідними лозунками."/>
  </head>
  <body>
    <article>
      <h1>"Міньйони Росії" – депутат "Слуги народу" про противників земельної реформи</h1>
      <address>
        <time datetime="2019-11-13T10:25:00+00:00">13 Nov 2019, 10:25</time>
      </address>
      <p>Фракція "Слуги народу" на початку засідання парламенту у середу, коли мають розглядати законопроєкт про відкриття ринку землі, оточила трибуну Верховної Ради. У свою чергу представники інших фракцій-противників закону вивісили плакати з відповідними лозунками.</p>
      <p>"Відкривши ринок землі ми нарешті покінчимо з комунізмом, покінчимо з Леніном і Сталіном, які вбивали українців. … А вони (Потураєв вказав на противників закону, - ред.) міньйони Росії, яка вбила мільйони українців", - заявив під час виступу із трибуни депутат із фракції "Слуга народу" Микита Потураєв.</p>
      <p>Разом із колегами він вигукував "Землю - українцям!", та додав, що сьогодні з цим буде покінчено раз і назавжди.</p>
      <p>"Сьогодні ми повернемо українцям землю", - додав він.</p>
      <p>Водночас противниками ухвалення законопроекту №2178 виступили усі інші парламентські фракції. Зокрема голова фракції "Голос" Сергій Рахманін зазначив, що прийняття цього законопроект сьогодні лише розбурхає суспільне напруження, та запропонував відкласти його до напрацювання спільного консенсусу між фракціями. </p>
      <p>Нагадаємо, що Верховна <a href="https://dt.ua/POLITICS/rada-sogodni-rozglyane-odinadcyat-zakonoproyekiv-pro-rinok-zemli-329455_.html"><b>Рада сьогодні розгляне в першому читанні законопроекти про ринок землі</b></a>, яким передбачається відкриття ринку сельхосземель з 1 жовтня 2020 року. Напередодні президент Володимир Зеленський запевнив, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>