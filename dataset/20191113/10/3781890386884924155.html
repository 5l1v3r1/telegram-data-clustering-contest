<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741482"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T10:25:00+00:00"/>
    <meta property="og:title" content="ทัพซีเกมส์ไทยประเมินหน6แตะ100ทอง"/>
    <meta property="og:description" content="มีทเดอะเพรสซีเกมส์ ทะยานแตะ 100 ทอง หลังผ่านประเมินยก 6 อีก 7 สมาคมกีฬามั่นใจคว้าเพิ่ม 10 ทองช่วยทัพไทย โดย ยิมนาสติก, ฮอกกี้เเละฟลอร์บอล, ปันจักสีลัต เเละคูราช โวต้องมี 2 ทอง ขณะที่แฮนด์บอลเเละโบว์ลิ่ง เชื่อมี 1 ทอง"/>
  </head>
  <body>
    <article>
      <h1>ทัพซีเกมส์ไทยประเมินหน6แตะ100ทอง</h1>
      <address>
        <time datetime="2019-11-13T10:25:00+00:00">13 Nov 2019, 10:25</time>
      </address>
      <p>
        <b>มีทเดอะเพรสซีเกมส์ ทะยานแตะ 100 ทอง หลังผ่านประเมินยก 6 อีก 7 สมาคมกีฬามั่นใจคว้าเพิ่ม 10 ทองช่วยทัพไทย โดย ยิมนาสติก, ฮอกกี้เเละฟลอร์บอล, ปันจักสีลัต เเละคูราช โวต้องมี 2 ทอง ขณะที่แฮนด์บอลเเละโบว์ลิ่ง เชื่อมี 1 ทอง</b>
      </p>
      <p>นายศิริ สาระผล อุปนายกสมาคมนักข่าวช่างภาพกีฬาเเห่งประเทศไทย เป็นประธานในงานเเถลงข่าว มีทเดอะเพรสกีฬาซีเกมส์ 2019 ซึ่งจัดขึ้นเพื่อประเมินความหวังของทัพนักกีฬาไทยในการเข้าร่วมการเเข่งขันกีฬาซีเกมส์ ครั้งที่ 30 ซึ่งจะมีขึ้นระหว่าง 30 พ.ย. - 11 ธ.ค. 62 ล่าสุดเมื่อ 13 พ.ย.ที่ผ่านมา ที่ห้องประชุม 222 โซนอี ราชมังคลากีฬาสถาน จัดขึ้นเป็นครั้งที่ 6 มี 7 สมาคมกีฬาร่วมเเถลงความพร้อม โดยมี ดร.ก้องศักด ยอดมณี ผู้ว่าการการกีฬาเเห่งประเทศไทย (กกท.) เข้าร่วม<br/><br/> เริ่มด้วย สมาคมกีฬายิมนาสติกเเห่งประเทศไทย ดร.กุสุมาลย์ ประเสริฐศรี อุปนายกสมาคมฯ เผยว่ายิมนาสติก ตั้งเป้า 2 ทอง เเต่ต้องยอมรับว่าคู่เเข่งในอาเซียนหลายชาติพัฒนาขึ้น โดย ฟิลิปปินส์ มีเเชมป์โลกฟลอร์เอ็กเซอร์ไซส์ ส่วนมาเลเซีย เเละสิงคโปร์ก็ยังรักษามาตรฐานได้ดี ความหวังของไทย ก็คือ ยิมนาสติกศิลป์ชาย ในประเภทม้าหู จาก จามร พรหมณี เช่นเดียวกับยิมนาสศิลป์หญิง หวังไว้ที่ "ลูกน้ำ" ธารา แอนน์ เบิร์ค ประยูรสุข เเละ คริสตัล วัตต์ทั้งคู่เป็นลูกครึ่งไทย-อเมริกัน นอกจากนี้ยังมีหวังจากยิมนาสติกลีลา ประเภทกรุ๊ป<br/><br/>ขณะที่ พลเรือตรีหญิง ดร.ประอร สุนทรวิภาต รองเลขาธิการสมาคมกีฬาฮอกกี้เเห่งประเทศไทย เผยว่า ซีเกมส์หนนี้ สมาคมส่งชิง 4 ประเภท เเบ่งเป็นฮอกกี้ในร่มชายเเละหญิง ซึ่งประเภทหญิง เป็นเเชมป์เก่าที่มาเลเซีย นอกจากนี้ เรายังส่งฟลอร์บอลทั้งประเภทชายเเละหญิง ซึ่งผลงานเมื่อปี 2015 เข้าชิงทั้งชายเเละหญิง จัดว่ามีฝีมืออยู่ในระดับโลก เพราะเคยไปเวิล์ดคัพมาเเล้ว ภาพรวมหนนี้ ตนเชื่อว่าจะมี 2 ทองอย่างต่ำ จากฮอกกี้หญิง เเละฟลอร์บอล ด้านนายนักรบ ทองเเดง ผู้ช่วยผู้จัดการทีมปันจักสีลัตไทย เผยว่า ทีมนักกีฬาปันจักสีลัตไทยมีความพร้อมร้อยเปอร์เซ็นต์ ปัจจุบันเก็บตัวอยู่ที่จ.ยะลา  ซีเกมส์ 3 ครั้งที่ผ่านมา นักกีฬาไทยคว้ารวม 9 ทอง หนนี้ตั้งเป้า 2 ทอง จากทั้งหมด 9 ทอง หวังเอาไว้ที่ประเภทต่อสู้ รุ่นดีชาย อดิลัน เจ๊ะเเมง เจ้าของเเชมป์โลกชายหาด 2019 ที่ภูเก็ต กับ ปันจักลีลา ประเภททีม 3 คน ซึ่งมีกรีเป็นเเชมป์โลกเมื่อปี 2018<br/><br/>ส่วน พล.ต.ต.นรศักดิ์ เหมนิธิ เลขาธิการสมาคมกีฬาแฮนด์บอลแห่งประเทศไทย เผยว่า แฮนด์บอลในซีเกมส์หนนี้ จัดชิงชัยในประเภทชายหาดทีมชาย ซึ่งไทยจะส่งนักกีฬาชุดที่ดีสุดที่สุดเข้าร่วมเเข่งขัน ส่วนความหวังตั้งเป้าไว้ที่ 1 ทอง ด้าน พันโท อมร พงษ์สุพรรณ เลขาธิการกีฬาเนตบอลเเห่งประเทศไทย เผยว่า เนตบอลซีเกมส์ มีชิงชัยเฉพาะประเภททีมหญิงอย่างเดียว  ทีมไทยได้มีการเดินทางไปฝึกซ้อมที่ออสเตรเลีย ได้เก็บเกี่ยวประสบการณ์กับโค้ชระดับโลกที่นั่น ที่สำคัญหลายคนในทีมชุดนี้มีประสบการณ์ผ่านซีเกมส์ เเละเวทีชิงเเชมป์เอเชียมาเเล้ว ส่วนคู่เเข่งสำคัญ คือ มาเลเซีย  เบื้องต้นสมาคมวางเป้าหวังเหรียญใดเหรียญหนึ่ง เเละขอเข้าชิงเป็นอย่างน้อย<br/><br/>จักรพันธ์ นาคลดา เลขาธิการสมาคมกีฬาคูราชแห่งประเทศไทย เผยว่า คูราช เป็นกีฬาต่อสู้อีกชนิดหนึ่ง ที่มาจากอุซเบกิสถาน มีเเข่งขันเป็นครั้งเเรกในซีเกมส์หนนี้ โดยรอบนี้ทีมส่งเเข่ง 8 รุ่น เป็นชาย 4 รุ่น เเละหญิง 4 รุ่น ที่ผ่านมาสมาคมนำเข้าใช้โค้ชต้นตำรับจากอุซเบกิสถานมาช่วยทีมถึง 2 คน ซึ่งก็ทำให้นักกีฬาไทยพัฒนาตัวเองขึ้นมามาก ความหวัง ขอเข้าชิงสัก 3 รุ่น เเละอาจะได้ 2 ทอง จากประเภทหญิงเเละชาย อย่างละ 1 ทอง ปิดท้ายที่ นายวิวัฒน์ชัย รัตนะรัต อุปนายกสมาคมกีฬาโบว์ลิ่งแห่งประเทศไทย เผยว่า ในซีเกมส์ 2017 โบว์ลิ่ง ทำผลงานคว้า 1 ทอง 2 เงิน 2 ทองเเดง จาก 11 รายการที่มีชิงชัยหนนี้  ส่งชาย 4 คน หญิง 4 คน ลงลุ้น 9 รายการ คาดหวังไม่น้อยกว่า 1 ทอง โดยมองว่าประเภททีมมีโอกาสเก็บเหรียญทองให้เรา<br/><br/>สรุปมีทเดอะเพรสกีฬาซีเกมส์ รอบที่ 6 ทั้ง 7 สมาคมกีฬา ตั้งเป้าความหวังคว้ารวมทั้งสิ้น 10 ทอง เเบ่งเป็น ยิมนาสติก 2 ทอง, แฮนด์บอล 1 ทอง, ฮอกกี้เเละฟลอร์บอล 2 ทอง, โบว์ลิ่ง 1 ทอง, เนตบอล หวังเข้ารอบชิงชนะเลิศ, ปันจักสีลัต 2 ทอง เเละคูราช 2 ทอง ทำให้ยอดรวม หลังผ่านงานเเถลงมีทเดอะเพรส ครั้งที่ 6 ทัพนักกีฬาไทยมีโอกาสคว้าเเล้ว 100 ทอง  โดย 15 พ.ย.นี้ มีทเดอะเพรสรอบสุดท้าย อีก 6 สมาคมเตรียมตบเท้าเเถลงส่งท้าย ก่อนได้บทสรุปความคาดหวังซีเกมส์ 2019</p>
    </article>
  </body>
</html>