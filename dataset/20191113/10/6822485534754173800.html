<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822046.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T10:31:00+00:00"/>
    <meta property="og:title" content="وزیر بهداشت: راه را برای قلدرها باز نمی‌کنم"/>
    <meta property="og:description" content="به گزارش فارس، سعید نمکی در آیین افتتاح بیمارستان سوانح و سوختگی گلستان کرمانشاه، اظهار داشت: مردم کرمانشاه، جوانمردی و قهرمانی شاهنامه را با عشق به اهل بیت آمیخته‌اند و معجون دلپذیری شدند که همین جذبه بنده را امسال 3 بار به این استان کشانده است. باید از برباد رفتگان در یاد مانده زلزله دو سال قبل یاد و از بازماندگان آنها دلجویی کنیم و امیدوارم که این سرزمین هرگز این روزهای تلخ را دیگر نبیند."/>
  </head>
  <body>
    <article>
      <h1>وزیر بهداشت: راه را برای قلدرها باز نمی‌کنم</h1>
      <address>
        <time datetime="2019-11-13T10:31:00+00:00">13 Nov 2019, 10:31</time>
      </address>
      <p>سعید نمکی وزیر بهداشت گفت: برای آرامش و راحتی نیامده‌ام و راه را برای قلدرها و لوکس‌نشین‌ها باز نمی‌کنم.</p>
      <p>به گزارش فارس، سعید نمکی در آیین افتتاح بیمارستان سوانح و سوختگی گلستان کرمانشاه، اظهار داشت: مردم کرمانشاه، جوانمردی و قهرمانی شاهنامه را با عشق به اهل بیت آمیخته‌اند و معجون دلپذیری شدند که همین جذبه بنده را امسال 3 بار به این استان کشانده است. باید از برباد رفتگان در یاد مانده زلزله دو سال قبل یاد و از بازماندگان آنها دلجویی کنیم و امیدوارم که این سرزمین هرگز این روزهای تلخ را دیگر نبیند.</p>
      <p>
        <b>*کوچک‌ترین اپیدمی یا بیماری واگیری در منطق سیل‌زده نداشتیم</b>
      </p>
      <p>وی خاطرنشان کرد: با تلاش فراوان، اتفاقات ایجاد شده در زلزله دو سال پیش در این استان با کمک سایر دستگاه‌ها مدیریت شد، در سیلاب‌های گسترده امسال که حدود 26 استان گرفتار و 6 استان را به شدت گرفتار کرد، بنده توفیق داشتم که 9 بار به مناطق سیل زده سفر کنم. در این سیلاب‌ها، ناگهان غافلگیر شدیم و بخش زیادی از کشور، زیر آب رفت، اما با لطف خدا و تلاش بی‌وقفه، یک افتخار بی‌نهایت مهم در تاریخ نظام سلامت ثبت شد، به گونه‌ای که در هیچ یک از استان‌های درگیر با سیل علیرغم حجم زیاد لاشه های حیوانات، با استفاده از همه امکانات، اجازه ندادیم، لحظه ای در خدمت رسانی به مردم در لحظات اولیه، درنگ شود و هیچ کدام از مردارها و گنداب‌ها، کوچکترین اپیدمی یا بیماری واگیری را ایجاد نکرد.</p>
      <p>وی افزود: زمانی که تدروس، دبیرکل سازمان جهانی بهداشت را در ژنو ملاقات کردم، گفت، اینجا همگی در حال رصد وضعیت ایران بودیم تا ببینیم اولین مورد اپیدمی در ایران را همانند سایر کشورهای دنیا، چه زمانی مشاهده می‌کنیم و خوشبختانه در ایران حتی یک مورد اپیدمی بدون کمک خارجی گزارش و ثبت نشد؛ که به او گفتم، شما هنوز این کشور و مردم را نشناخته‌اید.</p>
      <p>وی گفت: ما 8 سال جنگ را بدون کمک خارجی و با فشار همه نیروهای خارجی اداره کردیم و ایران تنها کشوری است که حتی یک میلیمتر از خاک خود را پس از جنگ و سر میز مذاکره پس نگرفت. نیروهای بهداشتی و درمانی ایران، دوره 8 ساله جنگ را سپری کردند و تجربه دوران بحران و سختی را دارند.</p>
      <p>وزیر بهداشت با اشاره به سفر خود در ایام تعطیلات نوروز به استان سیل زده گلستان، گفت: در منطقه قربان آباد آق قلا حضور یافتم و با وجود لاشه‌های فراوان طیور و احشام در آن منطقه و  در مناطق سیل زده به ویژه در استان‌های لرستان و خوزستان،  همکاران ما با کمک سایر دستگاه‌ها، تلاش کردند که هیچ اپیدمی رخ ندهد.</p>
      <p>
        <b>*عشق به اهل بیت محور پیوند اهل تسین و تشیع در کشور</b>
      </p>
      <p>نمکی ضمن تبریک به مناسبت فرارسیدن هفته وحدت و ولادت پیامبر اکرم(ص)، گفت: خاطرم هست که سال گذشته که در سازمان برنامه و بودجه مسؤولیت داشتم به کردستان سفر کردم و در مسجد جامع سنندج، گروه 1100 نفره دف نواز در مدح پیامبراکرم(ص) همنوازی بی نظیر کردند که در هیچ ارکستر سنگینی در هیچ کجای دنیا، مشابه آن را ندیده بودم و یک جوان اهل تسنن، در رثای اباعبدالله الحسین(ع) و روز عاشورا، شعری را با لهجه کردی خواند که توسط یکی از دوستان برای من ترجمه شد و سوزی که این جوانان با شعر و مصیبت عاشورا، به من منتقل کردند در تمام طول عمرم، از بهترین مداحان قوی، منتقل نشده بود. عشق به اهل بیت محور پیوند اهل تسین و تشیع در کشور به ویژه غرب کشور است.</p>
      <p>وی به دستاوردهای بزرگ نظام سلامت در طول سال‌های بعد از انقلاب اسلامی اشاره کرد و گفت: در طول خدمت دولت روحانی با طرح تحول نظام سلامت، به مناطق کمتر توسعه یافته توجه بیشتری شد و توسعه زیرساخت‌ها، کاهش پرداختی از جیب بیماران، گسیل نیروهای متخصص به مناطق محروم و کمتر توسعه یافته و رسیدگی به بیماران خاص و صعب العلاج از دستاوردهای دولت های یازدهم و دوازدهم بود.</p>
      <p>وزیر بهداشت یادآور شد: در اوج کسری منابع، 3 درصد از سهم GDP به حوزه سلامت، افزایش یافت که این اتفاق در تاریخ هیچ یک از کشورهای منطقه در سالهای گذشته، رخ نداده است که خوشبختانه این اتفاق رخ داد و امروز شاهد گسترش زیرساخت‌ها در مناطق کمتر برخوردار هستیم و در فاز دوم طرح تحول نظام سلامت، تلاش کردیم با تقدم پیشگیری بر درمان و درمان سرپایی بر بستری و رسیدگی به مناطق کمتر توسعه یافته، مسیر را دنبال کنیم.</p>
      <p>
        <b>*اعمال راهنماهای بالینی برای منطقی کردن اقتصاد سلامت است</b>
      </p>
      <p>نمکی با بیان اینکه طرح بسیج ملی کنترل فشارخون در استان کرمانشاه به خوبی اجرا شد، گفت: برنامه‌هایی برای کنترل دیابت و تقویت سلامت روان داریم و طرح برای جامعه محور کردن نظام سلامت با عنوان هر خانه یک پایگاه سلامت را دستور کار قرار داده‌ایم. پرونده الکترونیک سلامت به عنوان یکی از مهمترین زیرساخت ها و ریل گذاری‌های بسیار مهم، به سرانجام رسید و این ریل، محل عبور و ورود پزشکی خانواده، نظام ارجاع و اعمال راهنماهای بالینی برای منطقی کردن اقتصاد سلامت است.</p>
      <p>وی تاکید کرد: هر سال بیمه سلامت بین 30 تا 40 درصد افزایش هزینه داشت و علیرغم اینکه به طور متوسط، 16 رصد قیمت تمام شده افزایش یافته اما امسال خوشبختانه هزینه‌های این سازمان نسبت به سال قبل، 20 درصد کاهش داشته است.</p>
      <p>وزیر بهداشت ضمن ابراز خرسندی از افتتاح بیمارستان سوانح و سوختگی گلستان کرمانشاه به عنوان اولین و مجهز ترین بیمارستان سوانح سوختگی غرب کشور، گفت: این بیمارستان، هدیه بسیار زیبایی از سوی مقام معظم رهبری به مردم استان کرمانشاه است و تردید ندارم که دلخوشی ایشان، رایحه‌ای از عشق و محبت برای منطقه خواهد بود، وقتی خبر پیدا کنند که این حرکت و دلسوزی ایشان برای مردم به ثمر نشسته است.</p>
      <p>
        <b>*می‌خواهیم که کرمانشاه تبدیل به قطب پزشکی غرب کشور شود</b>
      </p>
      <p>نمکی تاکید کرد: قطعا می‌خواهیم که کرمانشاه تبدیل به قطب پزشکی غرب کشور شود و در این راستا حرکت می‌کنیم و بهترین امکاناتی که به کمتر منطقه‌ای داده می شود، به سمت کرمانشاه، گسیل می‌کنیم تا کرمانشاه را به یک قطب بزرگ بهداشتی و درمانی در کشور تبدیل کنیم، چون پتانسیل زیادی در این منطقه از جمله پزشکان فرهیخته، پرستاران حاذق و کادر پیراپزشکی بسیار مجربی وجود دارند که می‌توانیم به عنوان یک قطب قدرتمند تشخیصی، درمانی و بازتوانی بر روی کرمانشاه حساب کنیم که برای مردم کشور و کشورهای منطقه، خدمات موثری را ارائه کند.</p>
      <p>وی افزود: وقتی که به وزارت بهداشت آمدیم، بر روی سطح بندی کار کردیم و باید در بسیاری از موارد بازنگری کنیم. چه دلیلی دارد که ما در فاصله‌های کم، تخت بیمارستانی ایجاد کنیم و منابع ملی را هدر دهیم، در مناطقی از کشور، ضریب اشغال تخت بیمارستانی، کمتر از 20 درصد است که با فشار برخی مسؤولان و بی برنامگی‌های وزارت بهداشت، مجموعه‌های هزینه‌بر که دهان های باز برای جذب منابع ملی است را ایجاد کرده‌ایم، درحالیکه هیچ کجای دنیا، منابع را اینگونه هدر نمی‌دهند البته اگر چیزی را خارج از استاندارد و عرف به مردم بدهید، گرفتن آن سخت است.</p>
      <p>
        <b>*وزارت بهداشت را با 20 هزار میلیارد تومان کسری بودجه تحویل گرفتم</b>
      </p>
      <p>وزیر بهداشت خاطرنشان کرد: امسال وزارت بهداشت را با 20 هزار میلیارد تومان کسری بودجه تحویل گرفتم که 10 هزار میلیارد تومان آن مربوط به خدمات 18 ماه گذشته بود، 5 هزار میلیارد تومان مربوط به بیمه سلامت و 5 هزار میلیارد تومان نیز مربوط به سازمان برنامه و بودجه بود، در حالی که بودجه سالیانه وزارت بهداشت، 26 هزار میلیارد تومان است و هنر مدیریت و برنامه‌ریزی فردی که 5 سال کشور را با نفت کمتر از 30 دلار اداره کرده باید در همین زمان‌ها مشخص شود.</p>
      <p>نمکی گفت: ما در وزارت بهداشت مشکلات خاص خودمان را داریم. مثلا ساعت 4:20 دقیقه صبح که خیلی از همکاران ما در خواب هستند، به بنده تماس می‌گیرند که در نزدیکی زاهدان، قطار از ریل خارج شد و 157 نفر مجروح شدند و 28 نفر باید به اتاق عمل اعزام می‌شدند. من و اورژانس بیمارستان حق نداریم بپرسیم قطار به دلیل خرابکاری یا ریل فرسوده یا بی احتیاطی راننده لوکوموتیو از ریل خارج شد.</p>
      <p>وی تصریح کرد: به تمام روسای دانشگاه‌ها گفته‌ام که حق ندارید دانشگاه‌ها را به سیاست زدگی، آلوده و مبتلا کنید. حق ندارید اگر در منطقه‌ای که نماینده مردم آن به دولت حتی فحش می‌دهد، در مورد پذیرش مردم و یا تسریع در پروژه عمرانی کم کاری کنید، نباید مردم را در زیر چکمه‌های خشن سیاست له کنید، بنده، وزیر بهداشت همه مردمان این سرزمین اعم از اصولگرا، اصلاح طلب، شیعه، سنی، زرتشتی، کلیمی، مسیحی، بی مذهب و حتی زندانی محکوم به اعدام هستم.</p>
      <p>
        <b>* آلوده کردن خدمت به سیاست، کار ما نیست</b>
      </p>
      <p>وزیر بهداشت تاکید کرد: آلوده کردن خدمت به سیاست، کار ما نیست و نمی‌توانیم وقتی مجروحی در دعوا با چاقو زخمی شده بود، بگوییم اول تو به طرف مقابل حمله کردی یا او به تو حمله کرد؟ تو متهم هستی یا طرف مقابل؟ وقتی به خاطر خودرو و جاده غیراستاندارد و راننده بی‌تجربه و بی توجه، حادثه ای رخ داد، از اولین دقایق، باید در کنار مردم باشیم و هیچ وقت از مصدومان حوادث نمی‌پرسیم که آیا بی احتیاطی کردی؟ پیچ خطرناک بود؟ خودرو ات غیراستاندارد بود؟ هیچ گاه وقتی بیماری به درمانگاه، مراجعه کرد، نمی‌گویم که آیا به روحانی رای دادی یا شخص دیگری؟ بنده وزیر دولت روحانی هستم اما پرسنل بنده حق ندارند از کسی بپرسند که به روحانی رای داده‌ای یا خیر؟</p>
      <p>نمکی خاطرنشان کرد: وزارت بهداشت، یک وزارتخانه کاملا فنی، تخصصی، حرفه‌ای و در کنار مردم هست و خواهیم ماند. در اولین لحظات زلزله اخیر در آذربایجان، نیروهای بهداشتی و درمانی ما، در کنار مردم حضور پیدا کردند و همچنان به آنها خدمت رسانی می‌کنند، مردم باید ما را از نکبتی که با عنوان سیاست و حزب گریبان برخی افراد را گرفته، جدا بدانند، متاسفانه آنها به هر قیمتی می‌خواهند در صندلی بمانند و هر ذلتی را تحمل کنند و هر نامهربانی را به مردم روا دارند و هر دروغی را به مردم بگویند تا چند روزی بر مسند قدرت بمانند.</p>
      <p>وی اضافه کرد: سعی کردیم که در این مدت، بدون کوچک‌ترین سیاست زدگی و رانش و کشش و بی توجهی به بعضی کم لطفی‌ها، کار اصلی خودمان که خدمت به مردم است را انجام دهیم و دستاوردهای بسیار زیادی در حوزه سلامت داشته ایم. دیروز بنده در جنوب استان کرمان، دو روز قبل در یزد و ابرکوه و روز شنبه در استان خراسان رضوی حضور داشتم و فردا در استان آذربایجان هستم و پیشرفت های حوزه سلامت را به خوبی مشاهده می‌کنم.</p>
      <p>وزیر بهداشت خاطرنشان کرد: خدمات، پیشرفت‌ها، توسعه زیرساخت‌ها و نظام شبکه بهداشتی و درمانی امروز به هیچ عنوان با وضعیت حدود 30 سال پیش که معاون بهداشت وزارت بهداشت بودم، قابل مقایسه نیست. ممکن است یک محصول و کالا در بازار کشور با 30 سال پیش، تفاوت چندانی نکرده باشد، اما محصول نظام سلامت به هیچ عنوان با 30 سال پیش، قابل قیاس نیست که حاصل زحمت و خدمات نیروهای بهداشتی و درمانی به عنوان خط مقدم نظام سلامت است و دست یکایک آنها را می بوسم.</p>
      <p>
        <b>*وزیر باید رئیس دانشگاه علوم پزشکی را تغییر دهد</b>
      </p>
      <p>نمکی با بیان اینکه نیروهای بهداشتی و درمانی نباید به بی مهری‌های برخی افراد، توجه کنند، افزود: رئیس یک دانشگاه علوم پزشکی،پس از مدرک دیپلم، 17 سال تحصیل کرده و از نظر علمی، دانشمندترین و موثرترین فرد در آن استان است، اما برخی اوقات، فردی که یک مدرک لیسانس از یک دانشگاه گرفته، فشار می‌آورد که باید رییس دانشگاه علوم پزشکی را عوض کنیم؟ چرا باید عوض کنیم؟ این مسایل به جز وزیر به کسی ارتباط ندارد. وزیر باید رئیس دانشگاه علوم پزشکی را تغییر دهد.</p>
      <p>وزیر بهداشت افزود: یکی از دعاهای بنده این بود که خدایا بنده را اگر صلاح می‌دانی به این دام(قبول مسؤولیت وزارت بهداشت) گرفتار نکن، البته بنده خدمت به این نظام را سالهاست که پذیرفته ام و سرباز کوچک نظام جمهوری اسلامی هستم، اما از تو می‌خواهم که این آتش را از دامن من دور کنی، اما اگر در دامنم نهادی، خودت می دانی که بدون عزت، لحظه ای در جایی نمی مانم و امکان ندارد که به یک سرباز نظام سلامت در خط مقدم، اهانت شود و به عنوان ژنرال با فرد اهانت کننده، مماشات کنم.</p>
      <figure>
        <img src="https://media.farsnews.com/Uploaded/Files/Images/1398/05/02/13980502000454_Test_PhotoN.jpg"/>
      </figure>
      <p>نمکی گفت: اگر خطایی از نیروی بهداشتی و درمانی و یا کم مهری به مردم به عنوان ولی نعمتان خودمان ببینم، امکان ندارد که مماشات کنم، چون امیرالمومنین(ع) می فرمایند که بترس از نفرین کسی که به غیر از خدا، فریادرسی ندارد و فرد بیمار، عزیز و امانت الهی است که همه مکلف به خدمت به او هستیم و اگر همکار پزشک، پرستار و پیراپزشک ما، کوچکترین کم محبتی به مردم کنند، بدترین و شدیدترین برخوردها را خواهم کرد اما هرگز نخواهم گذاشت، خدمتگزار صدیقم در خط مقدم خدمت به مردم، مورد بی مهری قرار گیرد.</p>
      <p>
        <b>*راه را برای قلدرها و لوکس‌نشین‌ها باز نمی‌کنم​</b>
      </p>
      <p>وی افزود: بنده با این تن رنجور خسته از دهه‌های گذشته که همواره روز آرام و خواب نداشته‌ام، برای آرامش و راحتی نیامده ام و راه را برای قلدرها، مفت خورها، فساد در سازمان غذا و دارو یا همکار لوکس نشینم در فلان نقطه از شهر باز کنم و یا راه را برای دانشجوی خارج نرفته‌ای باز کنم که اسناد را جعل می‌کند و بر صندلی پزشکی کشور بنشیند در حالی‌که فرزند یک کشاورز کرمانشاهی، کارگر ایلامی و چادر نشین غرب کشور که کلاس کنکور نرفته و پول نداشته و در چادر، درس خوانده و رتبه دو و سه کسب کرده را کنار بگذارم و یک متقلب را به جای او پذیرش کنم.</p>
      <p>وزیر بهداشت تاکید کرد: برای این نیامده ام که تعرفه ای را بالا ببرم که یک رشته خاص از جیب مردم یا بیت المال، تقویت شود، بلکه آمده ام تا با توان وجود به ضعیف ترین مردمان این کشور خدمت کنم، آمده ام تا برای ماندن نظامی که بر خون شهدا، مبتنی است، خدمت کنم. وقتی به تنگه مرصاد می روم، بغض گلویم را می فشرد و وقتی از گلزار و قبور مطهر شهدا بر می گردم، می گویم اولین شرمساری من از این نازنینان پرپر شده، این است که شما پرپر شدید که این ممکلت را به ما تحویل دهید تا بشنویم که چند هزار میلیارد تومان، غارت کرده‌اند؟</p>
      <p>نمکی خاطرنشان کرد: سه درصد داروی وارداتی در کشور، دو و نیم برابر 97 درصد از داروهای تولید داخلی، ارزبری دارد. چه کسانی این ارزها را می خورند و کجا می برند؟ این سهم بازار را از کجا پیدا کرده اند؟ چرا دارویی که یک ماه طول عمر بیماران را هم نمی تواند افزایش دهد، با هزار ترفند در لیست دارویی کشور اضافه کرده اند و از جیب بیمه ها می پردازند؟ چرا فکر می کنید که بیمه ها، زمین خورده اند؟ چون برای عده ای که پول شان را روز به روز روی هم بگذارند، دکان باز کرده بودیم. وقتی کسی در مقابل این جریانات ایستادگی می کند، شبکه ای باهم شکل می گیرد که در همه جا هستند، اما یک چیزی را نمی دانند که این وزیر، دلش را به جای دیگر گره زده که خیلی قوی تر از این حرف ها است.</p>
      <p>وی افزود: بنده هیچ چیزی از دنیا نمی خواهم و این دعای من است که به خدای خودم گفته ام که " در پیش کبریای تو، گر کمترم ز نور/ بر من بزرگواری پیغمبران ببخش/ جز غم هر آنچه را که به من وام داده ای/ بستان و بیشتر کن و بر دیگران ببخش" من برای افزودن چیزی به مالم، مسئولیت وزارت بهداشت را قبول نکرده‌ام، بلکه آمده‌ام که جزیی از شرفم را کم نکنم و با دلم این پیمان را ببندم که خدایا مبادا من ذره‌ای از حق مظلومی را در کشور، پایمال کرده باشم و یا بگذارم که پایمال کنند و ببینم. در زیارتنامه می‌خوانیم که فردی که ظلمی در حق مظلومی را می‌شنود و سکوت می‌کند، با قاتل امام حسین(ع) و متجاوز به بیت‌المال، یکسان است.</p>
      <p>وزیر بهداشت گفت: اعتقادم بر این است که امروز بیش از مالک اشتر، به ابوذر نیاز داریم که فریاد بزند، ای معاویه اگر این کاخ را از پول خودت ساخته‌ای، اسراف است و اگر از پول بیت المال ساخته‌ای، خیانت است. برای ابوذر وار زیست باید مالیات و عوارض هم داد، اما مرحوم مادرم قالیباف بود و می‌گفت قالی که از نصفه رد شود، رو به پایین آمدن و تمام شدن است و من هم بقیه عمر خودم را برای خدمت به مردم گذاشته‌ام.</p>
    </article>
  </body>
</html>