<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683851/dekades-paidia-egklovismena-sta-nosokomeia-paidon-me-eisangelikes"/>
    <meta property="og:site_name" content="enikos.gr"/>
    <meta property="article:published_time" content="2019-11-13T05:30:00+00:00"/>
    <meta property="og:title" content="Δεκάδες παιδιά «εγκλωβισμένα» στα νοσοκομεία Παίδων με εισαγγελικές εντολές - «Καμπανάκι» από την Ελληνική Παιδοψυχιατρική Εταιρία"/>
    <meta property="og:description" content="Δραματική προειδοποίηση για την κατάσταση που επικρατεί στα δύο παιδιατρικά νοσοκομεία της Αθήνας..."/>
  </head>
  <body>
    <article>
      <h1>Δεκάδες παιδιά «εγκλωβισμένα» στα νοσοκομεία Παίδων με εισαγγελικές εντολές - «Καμπανάκι» από την Ελληνική Παιδοψυχιατρική Εταιρία</h1>
      <address>
        <time datetime="2019-11-13T05:30:00+00:00">13 Nov 2019, 05:30</time>
      </address>
      <p>Δραματική προειδοποίηση για την κατάσταση που επικρατεί στα δύο <a href="http://www.enikos.gr/society/681110/aisiodoxia-gia-ton-14chrono-pou-parasyrthike-apo-aftokinito-stin-">παιδιατρικά νοσοκομεία της Αθήνας</a>, με τα παιδιά που «φιλοξενούνται» σε αυτά με εισαγγελική εντολή, απευθύνει η Ελληνική Παιδοψυχιατρική Εταιρία.</p>
      <p>Όπως ανέφεραν σε συνέντευξη Τύπου οι εκπρόσωποι της Εταιρίας, τουλάχιστον 48 παιδιά βρίσκονται σήμερα στα νοσοκομεία Παίδων «Αγλαΐα Κυριακού» και «Η Αγία Σοφία» και ο αριθμός τους αυξάνεται. Πρόκειται για παιδιά, που προέρχονται από οικογένειες οι οποίες δεν μπορούν να καλύψουν τις βασικές σωματικές και συναισθηματικές ανάγκες τους, παιδιά που έχουν υποστεί παραμέληση ή/και κακοποίηση, όπως και <a href="http://www.enikos.gr/society/682806/bloko-se-poulman-me-asynodefta-prosfygopoula-apo-katoikous-tis-ka">ασυνόδευτα προσφυγόπουλα</a>.</p>
      <p>«Η κατάσταση είναι εκτός ελέγχου» και τα συμβάντα παραβατικότητας, βίας, επιθετικότητας σε βάρος εργαζομένων και ασθενών συχνά, είπαν οι παιδοψυχίατροι, ζητώντας συνάντηση με την ηγεσία του υπουργείου Υγείας.</p>
      <p>Οι εκπρόσωποι της Ελληνικής Παιδοψυχιατρικής Εταιρίας καταδικάζουν ως καταχρηστική και μη ενδεδειγμένη πρακτική τη φιλοξενία και μακροχρόνια παραμονή υγιών παιδιών στα δημόσια Νοσοκομεία, τονίζοντας τις σοβαρές συνέπειες τόσο για το ίδιο το παιδί όσο και για την εύρυθμη λειτουργία των Παιδοψυχιατρικών κλινικών, οι οποίες είναι ήδη υποστελεχωμένες και με περιορισμένο αριθμό κλινών που θα έπρεπε, όπως είπαν, να είναι διαθέσιμες για την κάλυψη των αυξημένων αναγκών νοσηλείας για παιδιά με ενεργή ψυχοπαθολογία.</p>
      <p>Εξήγησαν πως τα περισσότερα περιστατικά γίνονται γνωστά μέσω καταγγελιών που υποβάλλονται απευθείας από το συγγενικό ή και ευρύτερο κοινωνικό περιβάλλον του παιδιού ή από επαγγελματίες που έρχονται σε επαφή με το παιδί ή δια μέσω φορέων προς τις κατά τόπους Εισαγγελίες Πρωτοδικών. Με την έκδοση εισαγγελικών παραγγελιών προς τις Παιδοψυχιατρικές Κλινικές της χώρας οι εισαγγελικές αρχές ζητούν την κατεπείγουσα παιδοψυχιατρική εκτίμηση των παιδιών, προκειμένου αυτά στη συνέχεια να μεταφερθούν σε προνοιακές δομές φιλοξενίας, κάτι το οποίο δυστυχώς δεν γίνεται στην πλειονότητα των περιπτώσεων, όπως είπαν. «Έτσι παρατηρείται συχνά το φαινόμενο παιδιά, σωματικά και ψυχικά υγιή, να περιφέρονται στις κλινικές των Νοσοκομείων, αποκομμένα από τις καθημερινές εκπαιδευτικές ασχολίες και το οικογενειακό τους περιβάλλον, βιώνοντας τον θυμό, τον φόβο, την αγανάκτηση και τη θλίψη, χωρίς να αντιλαμβάνονται το λόγο για τον οποίο βρίσκονται σε αυτήν την κατάσταση", ανέφεραν οι επιστήμονες.</p>
      <p>Όπως εξήγησαν, «η σωστή και ασφαλής για το παιδί διαδικασία προβλέπει ότι ο εισαγγελέας επικουρείται από ομάδα ειδικών και διερευνά την κατάσταση του παιδιού. Αυτό που γίνεται στην χώρα μας είναι ο εισαγγελέας να ζητεί την απομάκρυνση του παιδιού από το πιθανά προβληματικό περιβάλλον του, θεωρώντας πως έτσι το προστατεύει, και να το στέλνει στο νοσοκομείο Παίδων για παιδοψυχιατρική και παιδιατρική εκτίμηση. Σαν να μην γνωρίζει πως στα παιδιατρικά νοσοκομεία τα παιδιά παραμένουν για μήνες. Ή σαν να μην γνωρίζουν πως από τα Νοσοκομεία τα παιδιά τοποθετούνται σε δομές τυχαία, µε αποκλειστικό γνώμονα τη διαθεσιμότητα που υπάρχει τη δεδομένη χρονική στιγμή, χωρίς να λαμβάνονται υπόψη οι ιδιαιτερότητες και οι εξατομικευμένες ανάγκες κάθε παιδιού».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683635/eisangeleas-gia-to-paichnidi-pnigmou-anilikoi-goneis-kai-ekpaidef%0A%20%20%20%20%0A"/>
        <a href="http://www.enikos.gr/society/683146/eisangeliki-paremvasi-gia-tin-parempodisi-tis-egkatastasis-prosfy%0A%20%20%20%20%0A"/>
        <a href="http://www.enikos.gr/society/682992/metanastis-afise-ta-paidia-tou-sto-proavlio-nosokomeiou-kai-pige-%0A%20%20%20%20%0A"/>
        <a href="http://www.enikos.gr/society/682862/stis-18-dekemvriou-tha-synechistei-i-diki-tis-chrysis-avgis-aname%0A%20%20%20%20%0A"/>
        <a href="http://www.enikos.gr/society/682526/epistrefoun-scholeio-oi-dyo-mathites-meta-to-machairoma-stin-amal%0A%20%20%20%20%0A"/>
        <a href="http://www.enikos.gr/society/682340/pateras-mathitrias-pou-travmatistike-sto-trochaio-me-to-scholiko-%0A%20%20%20%20%0A"/>
        <a href="http://www.enikos.gr/society/682302/eikones-apo-to-trochaio-me-scholiko-leoforeio-sti-voula-video%0A%20%20%20%20%0A"/>
        <a href="http://www.enikos.gr/society/682248/trochaio-me-scholiko-pente-paidia-travmatistikan-kai-metaferontai%0A%20%20%20%20%0A"/>
        <a href="http://www.enikos.gr/society/681472/enas-stous-epta-thanatous-paidion-ofeiletai-se-pnevmonia-kai-grip%0A%20%20%20%20%0A"/>
      </related>
    </article>
  </body>
</html>