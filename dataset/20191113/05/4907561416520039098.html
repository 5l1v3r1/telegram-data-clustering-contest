<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/emeklilik-yasinizi-54e-dusurebilirsiniz-2218883"/>
    <meta property="og:site_name" content="Posta"/>
    <meta property="article:published_time" content="2019-11-13T05:01:22+00:00"/>
    <meta property="og:title" content="Emeklilik yaşınızı 54'e düşürebilirsiniz"/>
    <meta property="og:description" content="Soru: 28 Ağustos 1972 dogumluyum. 30 Ekim 1995’te isteğe bağlı Bağkur’lu oldum. Hiç boşluğum olmadan 9 Mart 2016’ya kadar prim ödedim ve bu tarihte sigortalı olarak çalışmaya başladım."/>
  </head>
  <body>
    <article>
      <h1>Emeklilik yaşınızı 54'e düşürebilirsiniz</h1>
      <address><time datetime="2019-11-13T05:01:22+00:00">13 Nov 2019, 05:01</time> by <a rel="author">Ekrem Sarısu</a></address>
      <p><b>Soru: </b>28 Ağustos 1972 dogumluyum. 30 Ekim 1995’te isteğe bağlı Bağkur’lu oldum. Hiç boşluğum olmadan 9 Mart 2016’ya kadar prim ödedim ve bu tarihte sigortalı olarak çalışmaya başladım. Hâlâ boşluğum olmadan çalışmaya devam ediyorum. Normal şartlarda ne zaman emekli olabilirim? ● Salman ŞİMŞEK</p>
      <p><b>Cevap:</b> SSK’da emekli olmak için; 25 yıl sigortalılık süresi, 5750 gün prim ödeme ve 55 yaş şartlarına tabisiniz. Prim ödemeniz yeterli olduğundan bundan sonra prim ödemeseniz de 55 yaşı dolduracağınız tarihte emekli olabilirsiniz.</p>
      <p>Askerliğiniz hakkında bilgi vermemişsiniz. Başlangıçtan önce yaptığınız 520 gün askerliğiniz varsa borçlanarak 54 yaşı dolduracağınız tarihte emekli olmanız da mümkün.</p>
      <p>
        <b>BORÇLANMA İLE BAŞLANGICINIZ 1 TEMMUZ 1999’A ÇEKİLİR</b>
      </p>
      <p><b>Soru:</b> 20 Eylül 1973 doğumluyum. SSK girişim 1 Ocak 2001 olup 5500 gün prim ödemem var. 1995’te 18 ay askerlik yaptım. Askerliğimin tamamını borçlanırsam, sigorta girişim ne kadar geriye gider ve ne zaman emekli olabilirim? Ayrıca EYT çıkarsa yararlanabilir miyim? ● Alaattin ERTEM</p>
      <p><b>Cevap:</b> Askerliğinizi borçlanmanız halinde, sigorta başlangıç tarihiniz 18 ay geri giderek 1 Temmuz 1999 olur ve emekli olmak için; 25 yıl sigortalılık süresi, 5975 gün prim ödeme ve 58 yaş şartlarına tabi olursunuz.</p>
      <p>Askerlik borçlanmasıyla primi de tamamlamış olacağınızdan, borçlanmadan sonra prim ödemeseniz de, 58 yaşınızı dolduracağınız tarihte emekli olabilirsiniz. 1 Temmuz 2024’ten sonra bir EYT çıkarsa yararlanır, daha önce çıkarsa yararlanamazsınız.</p>
      <p>
        <b>10 ŞUBAT 2020’DE EMEKLİ OLABİLİR</b>
      </p>
      <p><b>Soru:</b> 10 Şubat 1965 doğumlu bir yakınım var. Bağkur giriş tarihi 1 Ocak 1996. 12 yıl prim ödedi. SSK girişi 15 Aralık 2007, toplam 8600 gün civarında primi var. Ne kadar askerlik borçlanması yapılması halinde emekli olur? ● Y.Batuhan EVRAN</p>
      <p><b>Cevap: </b>Yakınınız askerlik süresinin 40 gününü borçlanması halinde, emekli olmak için; 25 yıl sigortalılık süresi, 5750 gün prim ödeme ve 55 yaş şartlarına tabi olur. Primi yeterli olduğundan borçlanmadan sonra prim ödemese de, 55 yaşını dolduracağı 10 Şubat 2020’de emekli olabilir.</p>
      <p>
        <b>1800 GÜN DAHA PRİM ÖDEMELİSİNİZ</b>
      </p>
      <p><b>SORU:</b> 1969 doğumluyum. SSK girişim Ocak 1985. 1800 gün prim ödemem var. Sigorta başlangıcından sonra doğan iki çocuğum var. Çocukları borçlanıp ne zaman emekli olabilirim? ● Aysel ÜZÜNGEL</p>
      <p><b>CEVAP:</b> Yaş haddinden emekli olmak için; 15 yıl sigortalılık süresi, 3600 gün prim ödeme ve 58 yaş şartlarına tabisiniz. 1800 gün daha prim ödeyerek priminizi 3600 güne tamamlamanız şatıyla, 2027’de 58 yaşınızı dolduracağınız tarihte emekli olabilirsiniz.</p>
      <p>Doğumlarınız arasında iki yıllık süre varsa ve doğum sonrasındaki iki yıllık sürelerde prim ödemeniz yoksa iki doğumunuzu borçlanarak toplam 1440 gün kazanabilirsiniz. Doğum borçlanmasından sonra 360 gün daha prim ödeyerek priminizi 3600 güne tamamlayabilirsiniz.</p>
      <p>
        <b>BABANIZ ASKERLİĞİNİ BORÇLANIP 2310 GÜN DE PRİM ÖDEYECEK</b>
      </p>
      <p><b>Soru: </b>2 Şubat 1966 doğumlu babam 1986’da 18 ay askerlik yaptı. SSK başlangıç tarihi 4 Mayıs 1990. 750 gün prim ödemesi var. Nasıl ve ne zaman emekli olabilir? ● Çetin KARA</p>
      <p><b>Cevap:</b> Babanız yaş haddinden emekli olmak için 15 yıl sigortalılık süresi, 3600 gün prim ödeme ve 60 yaş şartlarına tabi. Askerlik süresini borçlanıp, 2310 gün de prim ödeyerek primini 3600 güne tamamlayacağı tarihte emekli olabilir.</p>
    </article>
  </body>
</html>