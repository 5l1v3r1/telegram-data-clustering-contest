<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/candas-tolga-isik/orgut-suriyeye-tasindi-2218888"/>
    <meta property="og:site_name" content="Posta"/>
    <meta property="article:published_time" content="2019-11-13T05:01:22+00:00"/>
    <meta property="og:title" content="'Örgüt Suriye'ye taşındı'"/>
    <meta property="og:description" content="Ankara’dan üst düzey bir güvenlik ve istihbarat kaynağıyla konuştum. Terörle mücadeleyle ilgili duyduklarımı aktarayım. PKK hem askeri hem de lojistik anlamda “kaynaklarını” büyük ölçüde YPG’ye aktarıyormuş."/>
  </head>
  <body>
    <article>
      <h1>'Örgüt Suriye'ye taşındı'</h1>
      <address><time datetime="2019-11-13T05:01:22+00:00">13 Nov 2019, 05:01</time> by <a rel="author">Candaş Tolga Işık</a></address>
      <p>Ankara’dan üst düzey bir güvenlik ve istihbarat kaynağıyla konuştum. Terörle mücadeleyle ilgili duyduklarımı aktarayım. PKK hem askeri hem de lojistik anlamda “kaynaklarını” büyük ölçüde YPG’ye aktarıyormuş.</p>
      <p>“Örgüt Suriye’ye taşındı” diye ifade etti bu durumu kaynağım. Uluslararası konjonktürün YPG’ye olan desteğinin yanı sıra PKK’nın Kuzey Irak’taki hareket kabiliyetinin neredeyse sıfıra inmesi de bu durumda etkili olmuş: “Eskiden PKK’lı yöneticilerin bulunduğu yerlerde Türk ordusunun karakolları var.</p>
      <p>Hakurk’ta mesela...” Burada kritik soru tabii şu: PKK’nın tası tarağı toplayıp tümden YPG’ye “geçişinin” altında ne var? Bu “tabela değişikliğiyle” birileri eli kanlı geçmişe sahip PKK terör örgütünü tasfiye edip aynı katiller ordusundan kurulu ama sicili sözde temiz, belirli odaklar tarafından IŞİD’le savaşan kahramanlar algısı oluşturulan YPG ile PKK’nın 40 yıllık cinayet ve terör tarihini kapatmaya mı çalışıyor?</p>
      <p>
        <b>MÜMTAZ SOYSAL</b>
      </p>
      <figure>
        <img src="https://i.pstimaj.com/img/75/640x0/5dcb2172ae298ba7b0691794"/>
      </figure>
      <p>Mümtaz Soysal çok değerli bir akademisyen, hukukçu ve siyasetçiydi. Mümtaz Hoca’nın dışişleri bakanlığı dönemi de son derece mühimdir. Bugün Türkiye’nin başındaki en büyük dertlerden biri 1915 olaylarıyla ilgili tezlerimizi uluslararası kamuoyuna anlatamamak.</p>
      <p>Türkiye’de mikrofonu eline alıp nutuk atan, içeride mangalda kül bırakmayan siyasetçilerimizin aksine Mümtaz Soysal, Türkiye’nin 1915 ile ilgili tezlerini Birleşmiş Milletler nezdinde en yüksek perdeden dile getirmiş ilk devlet adamıdır.</p>
      <p>Mümtaz Hoca gibi iki tane daha dışişleri bakanımız olsaydı bugün 1915 olaylarıyla ilgili dünyadaki algıyı Ermeni diasporasının yalanları değil tarih ve belgeler yönetiyor olurdu.</p>
      <p>
        <b>BÖYLE GİDERSE BİRKAÇ SENEYE KİTAP FUARI’NDA SİNEK AVLARLAR!</b>
      </p>
      <p>Ülkenin en büyük şehrinde kitap fuarı yapıyorsun, onu da götürüp Beylikdüzü’nde yapıyorsun. Neymiş efendim Beylikdüzü bana göre uzakmış, birkaç milyon insan yaşıyormuş.</p>
      <p>Sana göresi bana göresi yok kardeşim İstanbul Kitap Fuarı Beylikdüzü’nde olmaz. Gebze’de olmayacağı gibi. Taksim’de yaparsın, Beşiktaş’ta yaparsın, Kadıköy’de yaparsın. 1 milyon insan yaşıyorsa Beylikdüzü’nde ayrıca bir kitap fuarı yap, hiç itirazım yok.</p>
      <p>Aksine mutlu da olurum ama İstanbul Kitap Fuarı başka bir şey. Ayrıca fuar yapıyorsun girişi 10 TL! (Geçen sene 5 TL’ydi) İnternette 8 TL’ye sattığın kitap fuarda 12 TL. Basit bir sorum var: Bu insanlar neden fuara gelsin? TÜYAP’a önerim yayıncıları toplayıp şimdiden çalışmaya başlasınlar. Yoksa bu gidişle kitap fuarında sinek avlarlar.</p>
    </article>
  </body>
</html>