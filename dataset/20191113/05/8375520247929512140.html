<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/doba-na-donbasi-boyoviki-15-raziv-vidrivali-vogon-dvoh-viyskovih-poraneno-639546.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T05:17:16+00:00"/>
    <meta property="og:title" content="Доба на Донбасі: бойовики 15 разів відривали вогонь, двох військових поранено"/>
    <meta property="og:description" content="Окупанти гатили з гранатометів, кулеметів та іншої стрілецької зброї"/>
  </head>
  <body>
    <article>
      <h1>Доба на Донбасі: бойовики 15 разів відривали вогонь, двох військових поранено</h1>
      <address>
        <time datetime="2019-11-13T05:17:16+00:00">13 Nov 2019, 05:17</time>
      </address>
      <h4>Окупанти гатили з гранатометів, кулеметів та іншої стрілецької зброї</h4>
      <p>У вівторок, 12 листопада, бойовики на Донбасі 15 разів порушили режим припинення вогню.</p>
      <p>Противник обстрілював позиції підрозділів Об'єднаних сил з гранатометів різних систем, великокаліберних кулеметів та іншої стрілецької зброї.</p>
      <p>Про це йдеться у ранковому зведенні пресцентру операції Об'єднаних сил</p>
      <p>В районі відповідальності оперативно-тактичного угруповання «Схід» російські окупаційні війська здійснили дев’ять обстрілів:</p>
      <ul>
        <li>біля Пісків – з великокаліберних кулеметів та іншої стрілецької зброї;</li>
        <li>неподалік Верхньоторецького – зі станкових протитанкових і автоматичних гранатометів та стрілецької зброї;</li>
        <li>біля Славного, Березового і Красногорівки – з автоматичних гранатометів і великокаліберних кулеметів;</li>
        <li>двічі поблизу Мар'їнки – з автоматичних гранатометів та стрілецької зброї;</li>
        <li>біля Тарамчука – з СПГ і підствольних гранатометів;</li>
        <li>неподалік Пищевика – зі станкових протитанкових гранатометів та стрілецької зброї.</li>
      </ul>
      <p>В районі відповідальності оперативно-тактичного угруповання «Північ» зафіксовано шість ворожих обстрілів:</p>
      <ul>
        <li>біля Хутора Вільного – з підствольних гранатометів і стрілецької зброї;</li>
        <li>неподалік Південного – з ручних протитанкових гранатометів та великокаліберних кулеметів;</li>
        <li>двічі у районі Золотого (поза межами ділянки розведення) – з СПГ та автоматичних гранатометів;</li>
        <li>поблизу Луганського – з гранатометів різних систем та великокаліберних кулеметів;</li>
        <li>біля Троїцького – з автоматичних гранатометів і великокаліберних кулеметів.</li>
      </ul>
      <p>Вчора, 12 листопада, поранень <a href="https://glavcom.ua/news/boyoviki-pyat-raziv-porushili-rezhim-tishi-je-poraneni-639491.html">внаслідок підриву на невідомому вибуховому пристрої</a> зазнали два військовослужбовця Об'єднаних сил.</p>
      <p>З початку цієї доби російські окупаційні війська один раз обстрілювали наші позиції. Неподалік Новотошківського ворог вів вогонь з ручних протитанкових і автоматичних гранатометів та стрілецької зброї. Втрат немає.</p>
      <p>Нагадаємо, вчора одному з поранених під Новотроїцьким <a href="https://glavcom.ua/country/incidents/viyna-na-donbasi-odin-iz-poranenih-u-vivtorok-viyskoviy-u-tyazhkomu-stani-639523.html">відірвало стопу й перебило гомілку, в іншого - відкритий перелом колінного суглоба</a> й множинні вогнепальні осколкові поранення ноги.</p>
      <p>Також повідомлялося, що у вівторок внаслідок обстрілу було <a href="https://glavcom.ua/news/na-donbasi-poraneno-kombriga-128-ji-brigadi-639526.html">поранено комбрига 128-ї гірсько-штурмової бригади – полковника Євгена Коростельова</a>, він доставлений до шпиталю.</p>
      <related>
        <a href="https://glavcom.ua/news/na-donbasi-poraneno-kombriga-128-ji-brigadi-639526.html"/>
        <a href="https://glavcom.ua/country/incidents/viyna-na-donbasi-odin-iz-poranenih-u-vivtorok-viyskoviy-u-tyazhkomu-stani-639523.html"/>
        <a href="https://glavcom.ua/news/kreml-zaklikaje-ukrajinu-zakripiti-osobliviy-status-donbasu-u-konstituciji-639517.html"/>
      </related>
    </article>
  </body>
</html>