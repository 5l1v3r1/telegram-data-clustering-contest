<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tvunget-til-haaland-grep/71812672"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T05:00:49+00:00"/>
    <meta property="og:title" content="Tvunget til Haaland-grep"/>
    <meta property="og:description" content="Fotballandslaget har sagt nei til medier fra sju land. Verner om Erling Braut Haaland (19), sånn at han kan fokusere på å score mål."/>
  </head>
  <body>
    <article>
      <h1>Tvunget til Haaland-grep</h1>
      <h2>Fotballandslaget har sagt nei til medier fra sju land. Verner om Erling Braut Haaland (19), sånn at han kan fokusere på å score mål.</h2>
      <address><time datetime="2019-11-13T05:00:49+00:00">13 Nov 2019, 05:00</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene, kl. 18.00 fredag</b>
        </li>
      </ul>
      <p>ULLEVAAL (Dagbladet): Toppscorer i Østerrike. Toppscorer i Champions League. Koblinger til de største klubbene i Europa. Og feite overskrifter i norske og utenlandske aviser.</p>
      <p>Akkurat nå er det hyggelig å være Erling Braut Haaland (19) og Norges Fotballforbund. De færreste snakker om EM-kvaliken mot Færøyene fredag, som i virkeligheten betyr nesten ingenting. Alle spør seg hvor det skal ende for den målfarlige Red Bull Salzburg-spissen.</p>
      <p>
        <b>Havner både Haaland og Martin Ødegaard opp i Manchester United under Ole Gunnar Solskjær? Hva med Real Madrid? Eller blir han lagkamerat med Cristiano Ronaldo i Juventus?</b>
      </p>
      <p>Strengt tatt hyggelige spekulasjoner, men fotballforbundet har sett seg nødt til å ta grep denne uka: Medier fra sju land har fått nei på intervjuforespørsler om Haaland.</p>
      <p>
        <b>- Det er medier fra Sverige, Danmark, England, Tyskland, USA og et par til, sier mediesjef Svein Graff til Dagbladet.</b>
      </p>
      <p>- Klubben (Red Bull Salzburg) har hatt veldig pågang. Jeg har hatt litt dialog med pressesjefen deres. De har hatt interesse fra hele verden lenge. Det er hyggelig, det. Men samtidig må du ha et forhold til det, hvis vi skal sørge for at han fortsatt skal score mål.</p>
      <p>
        <i>- Hva sier Haaland selv?</i>
      </p>
      <p>- Han har et rolig forhold til det, så lenge vi har en klar plan. Han deltar på et pressetreff, så har vi sagt nei til de utenlandske mediene. De får klubben porsjonere ut til etter hvert.</p>
      <p>Dagbladet vet at Red Bull Salzburg er restriktiv med tanke på Haaland. Han har 26 mål på 18 kamper for klubben i høst. 15 av dem har kommet i serien og 7 i Champions League.</p>
      <p>Men med unggutter vet du aldri: Bekymringen til både klubben og landslaget er at pågangen på Erling skal bli så stor at han ikke håndterer presset - og at moroa skal være over før den i det hele tatt har kommet skikkelig i gang.</p>
      <p>Ingen har det minste imot hyggelig intervjuer. Men det kan bli kortsiktig gevinst hvis det oppleves som for massivt og resultatet er at Haalands form stuper i takt med aksjekursene i nedgangstider.</p>
      <p>
        <b>På pressetreffet i Oslo i går snakket han med korte og konsise setninger. Norge møter Færøyene på Ullevaal om to dager og Malta borte mandag. Håpet om EM-sluttspillet gjennom kvaliken er i praksis over.</b>
      </p>
      <p>
        <i>- Hvilke forventninger har du til de to kommende kampene?</i>
      </p>
      <p>- To seirer, svarer Haaland.</p>
      <p>
        <i>- Hva tenker du om antall scoringer?</i>
      </p>
      <p>- Det tenker jeg ikke på.</p>
      <p>
        <i>- Hva kan du bli bedre på?</i>
      </p>
      <p>- Det trenger jeg ikke å stå og snakke om her. Jeg jobber med treneren og klubben min.</p>
      <p>
        <i>- Hva ser du på som styrkene dine?</i>
      </p>
      <p>- Det ser du selv på banen, så det kan du bedømme selv.</p>
      <p>De to beste lagene i gruppa går til EM-sluttspillet i 2020. Norge har fortsatt muligheten til sluttspillet gjennom Nations League.</p>
      <p>
        <b>Trener Lars Lagerbäck ser på de to kommende kampene som generalprøver til det som skal skje i mars. Da møter Norge trolig Serbia hjemme først. Skottland er favoritt til å bli motstander nummer to.</b>
      </p>
      <p>EM-sluttspillet arrangeres i 12 europeiske land. Skulle Haaland, Martin Ødegaard, Sander Berge, Kristoffer Ajer og resten av laget havne der, blir det garantert mye spenning.</p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>8</td>
          <td>6</td>
          <td>2</td>
          <td>0</td>
          <td>19</td>
          <td>-</td>
          <td>5</td>
          <td>20</td>
        </tr>
        <tr>
          <td>Sverige</td>
          <td>8</td>
          <td>4</td>
          <td>3</td>
          <td>1</td>
          <td>18</td>
          <td>-</td>
          <td>9</td>
          <td>15</td>
        </tr>
        <tr>
          <td>Romania</td>
          <td>8</td>
          <td>4</td>
          <td>2</td>
          <td>2</td>
          <td>17</td>
          <td>-</td>
          <td>8</td>
          <td>14</td>
        </tr>
        <tr>
          <td>Norge</td>
          <td>8</td>
          <td>2</td>
          <td>5</td>
          <td>1</td>
          <td>13</td>
          <td>-</td>
          <td>10</td>
          <td>11</td>
        </tr>
        <tr>
          <td>Færøyene</td>
          <td>8</td>
          <td>1</td>
          <td>0</td>
          <td>7</td>
          <td>4</td>
          <td>-</td>
          <td>23</td>
          <td>3</td>
        </tr>
        <tr>
          <td>Malta</td>
          <td>8</td>
          <td>1</td>
          <td>0</td>
          <td>7</td>
          <td>2</td>
          <td>-</td>
          <td>18</td>
          <td>3</td>
        </tr>
      </table>
    </article>
  </body>
</html>