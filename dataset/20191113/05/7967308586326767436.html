<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elle.ua/ludi/novosty/u-mene-viyavili-zloyaksnu-puhlinu--ya-pochinayu-borotisya--alla-mazur/"/>
    <meta property="og:site_name" content="Elle"/>
    <meta property="article:published_time" content="2019-11-13T05:36:00+00:00"/>
    <meta property="og:title" content="«У мене виявили злоякісну пухлину, і я починаю боротися», — Алла Мазур"/>
    <meta property="og:description" content="Телеведуча зробила відверте зізнання"/>
  </head>
  <body>
    <article>
      <h1>«У мене виявили злоякісну пухлину, і я починаю боротися», — Алла Мазур</h1>
      <h2>Телеведуча зробила відверте зізнання</h2>
      <address>
        <time datetime="2019-11-13T05:36:00+00:00">13 Nov 2019, 05:36</time>
      </address>
      <p>Відома телеведуча телеканалу «1+1» Алла Мазур починає боротися з онкологічною хворобою. Про виявлення в неї злоякісної пухлини вона <a href="https://www.facebook.com/1plus1.AllaMazur/photos/a.1391695014193032/2984801871548997/?type=3&amp;theater">повідомила у своєму Facebook</a>.</p>
      <p>«Я знаю: про це у нас не люблять говорити публічно. Воліють залишити в колі близьких друзів і родини. І згадують в кращому разі тоді, коли вже все минулося. Бо надто великий виклик. Я теж піймала себе на бажанні закритися в собі і певний час так робила. Але згодом зрозуміла: не можна боятися. Ми мусимо змінити ставлення до онкохвороб у суспільстві. Навчитися говорити про них відкрито і спокійно. І з рівня трагедії переводити на рівень проблеми, яку можна вирішити. Бо це, звісно, не нежить. Але давно не вирок. Медицина навчилася справлятися з цим в багатьох випадках. Головне — виявити вчасно. Тому вирішила розказати вам.</p>
      <p>У мене виявили злоякісну пухлину. Вони, виявляється, є безсимптомні. І я починаю боротися», — написала ведуча «ТСН. Тиждень».</p>
      <figure>
        <img src="https://elle.ua/upload/image/%D0%B0%D0%BB%D0%BB%D0%B0-%D0%BC%D0%B0%D0%B7%D1%83%D1%80.jpg"/>
      </figure>
      <p>Вона закликала кожну українську жінку знайти час перевіритися на онкохвороби.</p>
      <p>«Це всі подробиці, які вважаю доречним повідомити зараз.</p>
      <blockquote>Боротьба почалася, і я вже відчула: шлях не буде легким. Але я планую працювати далі, не випадати з життя.</blockquote>
      <p>І вірю, що наступний пост на цю тему — нехай і через певний час — буде про перемогу. Тоді і розповім все докладніше», — наголосила Алла.</p>
      <p>Нагадаємо, у травні телеведуча та акторка <a href="https://elle.ua/ludi/novosty/sm-msyacv-tomu-ya-dznalasya-shcho-v-mene-rak-ya-vtratila-volossya-brovi--paru-organv--yanna-sokolova/">Яніна Соколова повідомила, що сім місяців тому лікарі діагностували в неї рак, який вона змогла подолати</a>.<br/> </p>
      <footer>Фото: Instagram/allamazurofficial</footer>
    </article>
  </body>
</html>