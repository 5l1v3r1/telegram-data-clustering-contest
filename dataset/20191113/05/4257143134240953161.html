<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/13/kiderult-mitol-gyogyul-meszoly-kalman"/>
    <meta property="og:site_name" content="infostart"/>
    <meta property="article:published_time" content="2019-11-13T05:53:59+00:00"/>
    <meta property="og:title" content="Kiderült, mitől gyógyul Mészöly Kálmán"/>
    <meta property="og:description" content="A magyar labdarúgó-válogatott korábbi szövetségi kapitánya remekül érzi magát. Szeretne ott lenni a Puskás Aréna avatómeccsén."/>
  </head>
  <body>
    <article>
      <h1>Kiderült, mitől gyógyul Mészöly Kálmán</h1>
      <address><time datetime="2019-11-13T05:53:59+00:00">13 Nov 2019, 05:53</time> by <a rel="author">Infostart</a></address>
      <h3>A magyar labdarúgó-válogatott korábbi szövetségi kapitánya remekül érzi magát. Szeretne ott lenni a Puskás Aréna avatómeccsén.</h3>
      <p>A nemzeti csapatot három ciklusban is irányító, a Vasast évtizedeken át szolgáló legenda orvosi leletei rendben vannak, a közérzete is jó. Sokat segít neki a gyógyulásában, hogy felesége, a volt válogatott röplabdázó, Bardi Gyöngyi remekül főz – <a href="https://www.blikk.hu/sport/magyar-foci/a-felesege-foztjebol-merit-erot-igy-erzi-most-magat-meszoly-kalman/xtf9608">írja a Blikk</a>. A lap azt is megtudta, hogy Mészöly Kálmán kedvence a lecsó, de ha más kerül az asztalra, akkor sincs gond, néha még repetázik is.</p>
      <p>A magyar foci ikonikus alakjának fia, Mészöly Géza a lapnak elmondta, hogy édesapja jó erőben van, otthon gyógyul, és sokszor látogatják a barátai, ami segíti a felépülésben. Arról is beszélt, hogy édesapját lázban tartja a Puskás Aréna megnyitója. Pénteken a magyar válogatott Uruguayt fogadja az új stadionban, ezzel a találkozóval avatják fel a létesítményt.</p>
      <blockquote>Mészöly Kálmán mindenképpen szeretne kimenni a meccsre, és a tervek szerint ez így is lesz.</blockquote>
      <p>Mészöly Kálmán nagyon nehéz időszakon van túl, több egészségi problémája volt. Tavaly januárban agyvérzés gyanújával került kórházba, kétoldali bakteriális tüdőgyulladással küszködött, kiderült, hogy koszorúér-szűkülete van, de végül nem műtötték meg. A térdízületében gyulladás alakult ki, húgyúti fertőzést is kapott, ráadásul a gyomrával és a bélrendszerével is volt problémája, most már azonban jól érzi magát.</p>
      <p>
        <i>Nyitókép: Koszticsák Szilárd</i>
      </p>
    </article>
  </body>
</html>