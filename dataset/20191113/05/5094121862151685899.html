<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/kde-konci-spadane-listi-na-kompost-ho-putuji-tuny-20191130.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T05:00:00+00:00"/>
    <meta property="og:title" content="Kde končí spadané listí? Na kompost ho putují tuny"/>
    <meta property="og:description" content="První část podzimu s sebou přináší scenérie v podobě zlatavě zbarvených stromů. Druhá část tohoto ročního období už však tak romantická nebývá, neboť mnohdy se musíme onou popadanou pestrou paletou barev brodit v trávě i na chodnících. Nabízí se tedy otázka, kam s tím? Zjišťovali jsme, jak se k likvidaci popadaného listí staví ve vybraných městech v kraji. Suma sumárum, společným ukazatelem je kompostárna."/>
  </head>
  <body>
    <article>
      <h1>Kde končí spadané listí? Na kompost ho putují tuny</h1>
      <address><time datetime="2019-11-13T05:00:00+00:00">13 Nov 2019, 05:00</time> by <a rel="author">Veronika Bernardová</a></address>
      <p>Zde končí například listí z Bruntálu. „Kompostárnu provozují naše technické služby (TS) a má dostatečnou kapacitu, takže veškeré sebrané listí směřuje tam,“ potvrzuje bruntálský mluvčí Jiří Ondrášek.</p>
      <p>Také v ostravské části Moravská Ostrava a Přívoz se nejen o sběr listí starají tamní TS. „Ročně se jedná zhruba o 800 tun biologického odpadu. Po sesbírání je zdarma ukládán ve společnosti OZO Ostrava,“ vysvětluje mluvčí obvodu David Račák. Na skládce OZO Ostrava v Hrušově končí i bioodpad z Ostravy-Jihu.</p>
      <figure>
        <img src="https://g.denik.cz/1/c6/630168-kasino-happy-day-na-vaclavskem-namesti-v-praze_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/sedmicka-je-cista-posledni-kasina-v-praze-4-zavrou-do-konce-letosniho-roku-20191113.html">Sedmička je "čistá", poslední kasina v Praze 4 zavřou do konce letošního roku Přečíst článek ›</a>
      </aside>
      <p>„Obvod je rozdělen na části, odstranění listí zajišťujeme prostřednictvím jednotlivých subjektů, jde o soukromé firmy, městské společnosti i naši příspěvkovou organizaci. V průběhu tohoto podzimu je zatím listí odstraňováno průběžně, právě probíhá první vlna sběru, koncem listopadu předpokládáme druhou,“ popisuje mluvčí radnice Ostrava-Jih Gabriela Gödelová. Jak již bylo řečeno, také listí je v Hrušově zapojováno do procesu kompostování. „Kompostovaná biomasa je následně prodávána jako substrát a mnohokrát se stává, že je znovu v této podobě dodána městskému obvodu jako substrát pro různé výkopové práce,“ dodává.</p>
      <p>V Hlučíně používají skládku, určenou pro bioodpad. Listí sbírají z městských ploch zaměstnanci TS traktorovými sekačkami a za pomocí ručních fukarů. „Současně odvážíme listí z komunikací, které shrabáváme a stejně jako ze zelených ploch nakládáme do kontejnerů. Tyto kontejnery pak odvážíme na místní skládku bioodpadu společně s dalším bioodpadem,“ popisuje jednatel hlučínských TS Roman Šťastný. Ročně posbírají v Hlučíně z městských pozemků asi 220 – 250 tun listí. „Váhu ovlivňují klimatické podmínky, například vlhkost, stejně, jako je tomu u travního odpadu,“ dodává.</p>
      <h3>Palte, ale s rozumem</h3>
      <p>A jak to chodí v Opavě? Listí, které spadá na silnici nebo chodníky, je odváženo do firmy RABIO, zabývající se zpracováním přírodního odpadu kompostováním. K letošnímu 8. listopadu takto místní TS zlikvidovaly více než 46 tun spadaného listí. Travnaté plochy či keře v parcích, obytných plochách nebo sídlištích pak ročně vydají asi 200 tun listí, které pro změnu míří na skládku Elio do Holasovic. Bioodpad, který končí v kontejnerech v opavských sběrných dvorech, pak rovněž cestuje na kompost do firmy RABIO.</p>
      <figure>
        <img src="https://g.denik.cz/54/59/v-usteckem-muzeu-objevili-zahadne-daguerrotypie-02_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/objevene-daguerrotypie-v-usteckem-muzeu-zahada-20191112.html">Objevené daguerrotypie v ústeckém muzeu? Unikátní fotografie obestírá záhada Přečíst článek ›</a>
      </aside>
      <p>Listí ale nesbírají ve městech ve velkém jen pracovníci TS. S jejich likvidací si musejí poradit i majitelé rodinných domků. Někdo zvolí způsob uložení odpadu do hnědé biopopelnice, avšak najdou se i tací, kteří dají přednost založení ohně. Pálení listí zákon nezakazuje, ale obce a města jej mohou regulovat vyhláškami. Pokud vyhláška neexistuje, i přesto se musí dodržovat určité podmínky. Například aby byl rostlinný materiál suchý a pro pálení byly zvoleno vhodné počasí, což rozhodně není třeba silný vítr. Pro úplnost dodejme, že podle hasičských statistik z loňského roku si pálení listí v ČR vyžádalo jeden lidský život a dalších 40 osob se zranilo.</p>
    </article>
  </body>
</html>