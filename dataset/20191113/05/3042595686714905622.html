<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/et-lite-host-fra-dagbladet-var-nok/71810959"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T05:00:00+00:00"/>
    <meta property="og:title" content="Et lite host fra Dagbladet var nok"/>
    <meta property="og:description" content="Ytringsfriheten står i fare hvis det bare er flertallets meninger som kan bringes til torgs."/>
  </head>
  <body>
    <article>
      <h1>Et lite host fra Dagbladet var nok</h1>
      <h2>Ytringsfriheten står i fare hvis det bare er flertallets meninger som kan bringes til torgs.</h2>
      <address><time datetime="2019-11-13T05:00:00+00:00">13 Nov 2019, 05:00</time> by <a rel="author">Thore K. Aalberg, cand.polit., og homøopat</a></address>
      <p><b>Hvis noen </b>for et par måneder siden hadde snakket om skjederens, ville de fleste tro at det var en ungdom som ikke behersket uttalen av kjede på samme måte som kino. Men så er det bare en kort passus i sjaman Dureks bok, som likevel ikke blir gitt ut på Norges største forlag, Cappelen Damm.</p>
      <p><b>Dagbladet ser på seg selv </b>som spydspissen når det gjelder ytringsfriheten i Norge. Forlaget snudde da det kom et lite host fra avisen om at sjaman Durek hadde noen få setninger om årsaker til kreft. Til og med Klassekampen, som neppe kan beskyldes for å gå religionens ærend, forsvarer Dureks rett til å uttrykke meninger som noen ikke liker.</p>
      <p><b>Både i </b><b>Bibelen og Koranen</b> står<b> </b>en masse regler for livsførsel, regler som langt ifra samsvarer med moderne medisins' syn. Jeg tipper det skulle bli et helvetes bråk, hvis noen mente at disse bøkene burde rammes av sensuren og ikke gis ut.</p>
      <p><b>Det er mye jeg ikke liker </b>av uttalelser fra kreftleger og andre som representerer dagens vestlige medisin. Ved Universitet i Tromsø har de forsket på ulike legers syn på alternativ medisin. Og konklusjonene er klare. Yngre kvinnelige allmennleger som har utdanningen sin fra utlandet, er de mest positive, mens eldre mannlige sykehusleger utdannet i Norge er det motsatte. Onkologer er de mest negative.</p>
      <p><b>Universitet har også</b> en databank med oversikt over såkalte uforklarlige sykdomforløp. Det har altså vist seg at til og med pasienter som har fått beskjed om at de vil dø av kreft i løpet av kort tid, likevel overlever. Skulle slike utsagn bli sensurert, ville det nok bli et ramaskrik. Ytringsfriheten står i fare hvis det bare er flertallets meninger som kan bringes til torgs.</p>
    </article>
  </body>
</html>