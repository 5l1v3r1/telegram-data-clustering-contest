<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/mange-tusen-far-nav-krav-i-november/71805706"/>
    <meta property="og:site_name" content="Dinside"/>
    <meta property="article:published_time" content="2019-11-13T05:00:00+00:00"/>
    <meta property="og:title" content="Mange tusen får Nav-krav i november"/>
    <meta property="og:description" content="I slutten av november blir det gjennomført etteroppgjør for uføre."/>
  </head>
  <body>
    <article>
      <h6 class="kicker">Etteroppgjør for uføre</h6>
      <h1>Mange tusen får Nav-krav i november</h1>
      <h2>I slutten av november blir det gjennomført etteroppgjør for uføre.</h2>
      <address><time datetime="2019-11-13T05:00:00+00:00">13 Nov 2019, 05:00</time> by <a rel="author">Berit B. Njarga</a></address>
      <p>Fra og med 2015 ble det innført nye regler som gjelder uføre:</p>
      <p>Det ble fastsatt en inntektsgrense for alle som mottar eller blir innvilget uføretrygd og jobber ved siden av.</p>
      <related>
        <a href="https://www.dinside.no/okonomi/regjeringen-vil-fjerne-tillegg-for-ufore-som-blir-alderspensjonister/71608198"/>
      </related>
      <p>Dette innebærer at Nav foretar et etteroppgjør der de som har fått utbetalt for mye i uføretrygd må betale tilbake pengene, mens de som har fått utbetalt for lite får en ekstra utbetaling.</p>
      <p>Nå står etteroppgjøret for 2018 for tur - og det kan være rundt 19.000 uføre som må betale Nav tilbake penger.</p>
      <h3>19.000 skyldte penger i 2018</h3>
      <p>Ifølge Navs pressevakt var det i fjor totalt 355.622 uføresaker behandlet i etteroppgjøret for inntektsåret 2017.</p>
      <p>Av disse ble 92 prosent uendret, mens 2,5 prosent førte til etterbetaling - altså nærmere 9.000 personer. I gjennomsnitt fikk de en ekstra utbetaling på 11.537 kroner.</p>
      <p>5,4 prosent førte til varsel om tilbakekreving, som utgjør rundt 19.000 personer.</p>
      <p>I snitt måtte de betale tilbake 23.104 kroner.</p>
      <p>Nav opplyser på e-post at det ikke er noen grunn til å tro at resultatene i år vil avvike drastisk fra i fjor, og at det sannsynligvis skal gjennomføres denne eller neste uke.</p>
      <h3>Slik foregår etteroppgjøret</h3>
      <p>Etteroppgjøret blir gjort om høsten etter at skatteoppgjøret for året før er klart.</p>
      <p>Nav skriver på sine nettsider at dersom skatteoppgjøret viser at du har hatt en annen inntekt enn den inntekten NAV brukte til å beregne utbetalingen av uføretrygden, barnetillegget og eventuelt gjenlevendetillegget ditt, vil du få et brev fra Nav med detaljer om etteroppgjøret.</p>
      <p>Fikk du for lite utbetalt i 2018, får du et vedtak om etterbetaling og du får beløpet utbetalt som en engangssum.</p>
      <p>Har du derimot fått for mye utbetalt, får du et kombinert varsel- og vedtaksbrev fra Nav.</p>
      <p>Da har du en frist på tre uker for å komme med innsigelser/nye opplysninger.</p>
      <p>Hvis de ikke mottar dokumentasjon fra deg, vil vedtaket bli automatisk iverksatt etter fire uker, ifølge Nav.</p>
      <related>
        <a href="https://www.dinside.no/okonomi/slik-er-de-nye-nav-reglene-ved-reiser-til-eos/71757490"/>
      </related>
    </article>
  </body>
</html>