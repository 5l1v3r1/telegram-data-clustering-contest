<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/13/csaknem-huszmillio-dollart-adtak-egy-magritte-ert"/>
    <meta property="og:site_name" content="infostart"/>
    <meta property="article:published_time" content="2019-11-13T05:42:22+00:00"/>
    <meta property="og:title" content="Csaknem húszmillió dollárt adtak egy Magritte-ért"/>
    <meta property="og:description" content="Az 1957-ben készült sötét tónusú kép, az őszi műkincsárverések szezonnyitó aukciójának sztárja, egy dús lombozatú fát ábrázol, a közepében egy világító félholddal."/>
  </head>
  <body>
    <article>
      <h1>Csaknem húszmillió dollárt adtak egy Magritte-ért</h1>
      <address><time datetime="2019-11-13T05:42:22+00:00">13 Nov 2019, 05:42</time> by <a rel="author">Infostart / MTI</a></address>
      <h3>Az 1957-ben készült sötét tónusú kép, az őszi műkincsárverések szezonnyitó aukciójának sztárja, egy dús lombozatú fát ábrázol, a közepében egy világító félholddal.</h3>
      <p>A becsült leütési sáv felső határát messze meghaladó áron, 19,6 millió dollárért kelt el René Magritte belga szürrealista festő Le seize septembre (Szeptember 16.) című festménye hétfő este New Yorkban.</p>
      <figure>
        <iframe data-src="https://twitter.com/ChristiesInc/status/1194052979361566724?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Christie's szervezte árverésen a várt 4,5 millió helyett 16,2 millió dollárért - az alkotó esetében új rekordot jelentő áron - talált vevőre Umberto Boccioni (1882-1916) olasz futurista festő és szobrász egy bronzszobra, és 13,3 millió dollárért adták el Pablo Picasso egy színpompás festményét is.</p>
      <figure>
        <iframe data-src="https://twitter.com/ChristiesInc/status/1194091457528893440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az impresszionista és modern műalkotásokból rendezett árverésen együttesen 191,9 millió dollárért vásároltak műkincseket a gazdag gyűjtők, csaknem minden tétel a becsültnél jóval magasabb áron kelt el.</p>
      <p>Az elkövetkező napokban további 20. századi művek kerülnek kalapács alá a Christie's, a Sotheby's és a Phillips aukcióin, köztük Claude Monet Charing Cross Bridge című festménye és Keith Haring egy faliképe.</p>
      <p>
        <i>Nyitókép: MTI/EPA/Peter Foley</i>
      </p>
    </article>
  </body>
</html>