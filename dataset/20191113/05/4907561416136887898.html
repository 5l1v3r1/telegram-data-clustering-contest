<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/agri-varsa-kist-kuculmemisse-2218891"/>
    <meta property="og:site_name" content="Posta"/>
    <meta property="article:published_time" content="2019-11-13T05:00:17+00:00"/>
    <meta property="og:title" content="Ağrı varsa, kist küçülmemişse"/>
    <meta property="og:description" content="Basit kistler 1-2 ay doğum kontrol hapı içmekle geriler. İlaca rağmen kist yok olmamış, küçülmemişse veya ağrılar sürüyorsa doktora gidin. Çünkü çikolata kisti olabilir, tedavisi farklıdır."/>
  </head>
  <body>
    <article>
      <h1>Ağrı varsa, kist küçülmemişse</h1>
      <address><time datetime="2019-11-13T05:00:17+00:00">13 Nov 2019, 05:00</time> by <a rel="author">Opr. Dr. Hande Akbaş</a></address>
      <p>
        <i>Basit kistler 1-2 ay doğum kontrol hapı içmekle geriler. İlaca rağmen kist yok olmamış, küçülmemişse veya ağrılar sürüyorsa doktora gidin. Çünkü çikolata kisti olabilir, tedavisi farklıdır.</i>
      </p>
      <p>
        <b>İlacı kullandım</b>
      </p>
      <p>30 yaşındayım. Birkaç ay önce şiddetli adet sancılarım nedeniyle jinekoloğa gittim ve doğum kontrol hapı önerdi. 3 ay kullanıp bıraktım ancak sancılarım devam ediyor.</p>
      <p>Doktorum yeniden başlamamı söyledi. Ancak ben güvenemiyorum. Bu arada bende kötü huylu olmayan kist vardı. Ne önerirsiniz?</p>
      <p>
        <b>CEVAP</b>
      </p>
      <p>Sevgili okuyucum, basit kistler genellikle 1-2 ay doğum kontrol ilacı kullanmakla geriler. İlaca rağmen sizde kist gerilemediyse ve/veya ağrılarınızda aynı şiddetle devam ediyorsa bu kist çikolata kisti olabilir ki bu durumda doğum kontrol ilaçlarını hiç kesmeden kullanmalısınız.</p>
      <p>Aksi taktirde kistiniz büyüyecek ve ağrı şikayetleriniz de artacaktır. Güvensizlik gibi bir sorun yaşıyorsanız belki ikinci bir fikir almanız yararlı olacaktır.</p>
      <p>
        <b>Çocuk istiyorum</b>
      </p>
      <p>28 yaşında, 4 aylık evli kadınım. Adet sancım ve akıntım için doktora gittim. Testosteron 79 çıktı. Yüksekmiş. Polikistik over ve iltihap olduğu belirtildi. Çocuk istiyorum. Bunlar engel mi?</p>
      <p>
        <b>CEVAP</b>
      </p>
      <p>Sevgili okuyucum, öncelikle ne iltihabın, erkeklik hormonu yüksekliğiyle ne de çocuk sahibi olamamakla ilgisi yok. Testosteron testi tek başına polikistik over sendromu teşhisi koydurmaz.</p>
      <p>Bu hastalıkta normalden daha yüksek olabilir. Her polikistik over sendromlu hasta gebe kalamayacak diye bir kural yoktur. Adetleriniz düzenliyse, bir süre hamile kalmayı deneyebilirsiniz. Adetler düzensizse o zaman çok vakit kaybetmeden bu alanda deneyimli bir doktora başvurmanızı öneririm.</p>
      <p>
        <b>Gebe kalmak istemiyorum</b>
      </p>
      <p>Adetim hep düzensizdi. Geçen aya göre 10 gün gecikti. Gebelik testi yaptım, bir şey yok. 3 gündür adet söktürücü içiyorum. Benim durumumda olup hamile olan var mı? İkinci çocuğu istemiyorum. Acaba stresten mi adet göremiyorum. Ne yapmam gerekiyor?</p>
      <p>
        <b>CEVAP</b>
      </p>
      <p>Sevgili okuyucum, 10 gün gecikmede gebelik olsaydı idrarda gebelik testinde çıkması beklenirdi. Sizin için bu kadar hassas bir durum oluşturuyorsa gecikme hallerinde idrar yerine kanda gebelik hormonu baktırın. Bu da negatif çıkarsa korkmadan doktor kontrolü altında söktürücü kullanabilirsiniz.</p>
      <p>Adetleriniz hep gecikiyorsa zaten sebebini araştırmak amacıyla bir kadın hastalıkları ve doğum uzmanına başvurursanız hamile kalmamanız için size bazı yöntemler önerecektir.</p>
    </article>
  </body>
</html>