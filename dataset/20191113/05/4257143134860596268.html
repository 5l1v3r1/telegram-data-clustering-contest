<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/13/paratlan-elkepzeles-szazmilliardos-fejlesztes-kezdodhet-a-dunan"/>
    <meta property="og:site_name" content="infostart"/>
    <meta property="article:published_time" content="2019-11-13T05:00:00+00:00"/>
    <meta property="og:title" content="Páratlan elképzelés: százmilliárdos fejlesztés kezdődhet a Dunán"/>
    <meta property="og:description" content="2030-ra a jelenlegi 3-ról 10 százalékra emelnék a vízi áruszállítás részarányát Magyarországon, ezért átfogó kikötőfejlesztési stratégia készült. A mintegy 100 milliárd forint értékű beruházást tartalmazó koncepció a kormány elé kerül."/>
  </head>
  <body>
    <article>
      <h1>Páratlan elképzelés: százmilliárdos fejlesztés kezdődhet a Dunán</h1>
      <address><time datetime="2019-11-13T05:00:00+00:00">13 Nov 2019, 05:00</time> by <a rel="author">Infostart / InfoRádió - Varga Mónika</a></address>
      <h3>2030-ra a jelenlegi 3-ról 10 százalékra emelnék a vízi áruszállítás részarányát Magyarországon, ezért átfogó kikötőfejlesztési stratégia készült. A mintegy 100 milliárd forint értékű beruházást tartalmazó koncepció a kormány elé kerül.</h3>
      <p>Bár környezetbarát és sok esetben olcsóbb, a magyar gazdaság nem használja ki a vízi áruszállítás lehetőségeit. Részaránya még az európai átlagot sem éri el – mondta az InfoRádiónak Barna-Lázár Zoltán, az Ex Ante Kft. ügyvezetője</p>
      <p>"Jelenleg a vízi áruszállítás körülbelül 3 százalékos részarányt képvisel a teljes áruszállításon belül, míg más országokban ez jellemzően 6-7 százalék, ez az európai uniós átlag – mutatott rá. – De miután Magyarország elkötelezett a zöld áruszállítás iránt, ezért a célkitűzés, hogy 2030-ig 10 százalékra növekedjen a részarány."</p>
      <p>Hogy a vízi árufuvarozás aránya ilyen mértékben növekedhessen A mi Dunánk címmel országos kikötőfejlesztési stratégia készült.</p>
      <blockquote>A munkában mintegy 400 ágazati szereplő: kikötők, hajózási vállalatok és önkormányzatok munkatársai vettek részt.</blockquote>
      <p>A stratégiában a kikötők vasúti és közúti elérhetőségének javítását, modernizációját és raktártechnológiai fejlesztését is javasolják – mondta a dokumentum kidolgozásában résztvevő Ex Ante Kft. ügyvezetője.</p>
      <p>"Ez az első olyan átfogó fejlesztési terv a magyar kikötőkre, amely stratégiai és rendszerszemléletben jelöli ki a fejlesztési irányokat.</p>
      <blockquote>Szerepet, funkciót ad mindegyik áruforgalmi kikötőnek,</blockquote>
      <p>és meghatározza azt, hogy melyik kikötőben milyen konkrét fejlesztésekre van szükség. Hol, milyen beruházás szükséges ahhoz, hogy egy-egy kikötő jól működő kikötővé válhasson – ismertette. – Vagyis az egyes kikötőkre vonatkozóan, nagyon részletes fejlesztési programot határoz meg a stratégia."</p>
      <p>A koncepció a szükséges jogszabálymódosításokra és képzési programokra is javaslatot tesz. A most bemutatott dokumentum a kormány elé kerül, de már megkezdték több fejlesztési projekt megvalósítását. "A stratégia azonosított 20 olyan projektet, amelyeknek a megvalósítása már megindulhat. Ezek közül több európai uniós pályázatként benyújtásra kerül várhatóan a jövő év elején" – tette hozzá Barna-Lázár Zoltán.</p>
      <p>Az átfogó kikötőfejlesztési stratégia beruházásainak összértéke mintegy 100 milliárd forint.</p>
      <p>
        <i>Nyitókép: MTI Fotó: Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Országos kikötőfejlesztési stratégia készült</p>
      <figure>
        <audio src="https://infostart.hu/audio/00005/000050a2b.mp3"/>
      </figure>
      <p> </p>
    </article>
  </body>
</html>