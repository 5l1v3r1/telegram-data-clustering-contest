<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/francja-zjednoczenie-narodowe-wzywa-by-ostatecznie-odmowic-turcji-czlonkostwa-w-unii-europejskiej,984923.html"/>
    <meta property="og:site_name" content="TVN24"/>
    <meta property="article:published_time" content="2019-11-13T05:25:00+00:00"/>
    <meta property="og:title" content="&quot;Szantaż islamistycznego sułtana Erdogana jest nie do zniesienia&quot;"/>
    <meta property="og:description" content="Przedstawiciel francuskiej skrajnie prawicowej partii Zjednoczenie Narodowe Jordan Bardella wezwał we wtorek Unię Europejską, aby stanowczo i ostatecznie odmówiła potencjalnego przyjęcia do Unii Tu..."/>
  </head>
  <body>
    <article>
      <h1>"Szantaż islamistycznego sułtana Erdogana jest nie do zniesienia"</h1>
      <address><time datetime="2019-11-13T05:25:00+00:00">13 Nov 2019, 05:25</time> by <a rel="author">asty/adso</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b3adcc74-b59e-42a3-93c3-0ef729fd63ce.jpg?type=1&amp;srcmode=0&amp;srcx=1/1&amp;srcy=63/100&amp;srcw=1/1&amp;srch=39/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/223925fd-1a35-4b6b-8a94-1a4bc69c66bf-480p.mp4"/>
          <figcaption>Przedstawiciel francuskiej partii chce, aby ostatecznie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/dfdddd35-7ce1-4a7c-954c-4029fe878572-480p.mp4"/>
          <figcaption>Turcja chce odsyłać byłych dżihadystów do krajów pochodzenia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d5b887dc-0327-483d-98f9-a6cbf1c08b65-480p.mp4"/>
          <figcaption>Spotkanie prezydentów Turcji i Węgier</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/df07f489-133d-4702-ace0-042125e3ac49-480p.mp4"/>
          <figcaption>Syria. Wspólne patrole Rosji i Turcji na granicy syryjskiej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/b1facef8-68db-4962-a45d-3c7ff0c45387-480p.mp4"/>
          <figcaption>Turcja chce ustalenia strefy bezpieczeństwa na granicy z Syrią</figcaption>
        </figure>
        <figcaption>Przedstawiciel francuskiej partii chce, aby ostatecznie odmówiono Turcji przyjęcia do Unii Europejskiej<cite>Foto: PAP/EPA/TURKISH PRESIDENTIAL PRESS OFFICE | Video: Reuters</cite></figcaption>
      </slideshow>
      <h3>Przedstawiciel francuskiej skrajnie prawicowej partii Zjednoczenie Narodowe Jordan Bardella wezwał we wtorek Unię Europejską, aby "stanowczo i ostatecznie odmówiła" potencjalnego przyjęcia do Unii Turcji, która dzień wcześniej zaczęła odsyłać do krajów ojczystych zagranicznych dżihadystów.</h3>
      <p>"Szantaż islamistycznego sułtana Erdogana jest nie do zniesienia. Unia Europejska musi zdecydowanie i ostatecznie odmówić Turcji przystąpienia do UE i przestać co roku płacić Turcji miliony i miliardy" w ramach procesu przedakcesyjnego i kontroli przepływu migrantów przez Ankarę - apelował w telewizji Francji 2 wiceprzewodniczący Zjednoczenia Narodowego Jordan Bardella, mówiąc o prezydencie Turcji Recepie Tayyipie Erdoganie.</p>
      <related>
        <a href="https://www.tvn24.pl/wiadomosci-ze-swiata,2/turcja-deportuje-bylych-dzihadystow-pierwszego-odeslano-do-usa,984524.html"/>
      </related>
      <p>Turcja o przyjęcie do UE stara się od 1987 roku, ale negocjacje, które rozpoczęła w 2005 roku, utknęły w martwym punkcie.</p>
      <p>Prezydent Turcji "od lat grozi Europie, a Europa śpi" i "niesamowite jest to, że dalej daje Turcji miliardy euro" - mówił w kanale Public Senat przewodniczący niewielkiej partii suwerenistycznej Powstań Francjo (DLF) Nicolas Dupont-Aignan. Public Senat to polityczny i parlamentarny kanał telewizyjny, którego udziałowcem jest francuski Senat.</p>
      <p>Dodał, że dżihadystów "trzeba będzie sądzić we Francji, a ponieważ francuski wymiar sprawiedliwości jest bardzo pobłażliwy, poniesiemy szkody".</p>
      <h3>Turcja odsyła dżihadystów</h3>
      <p><a href="https://www.tvn24.pl/wiadomosci-ze-swiata,2/turcja-deportuje-bylych-bojownikow-tzw-panstwa-islamskiego,984524.html">W poniedziałek tureckie władze poinformowały, że zaczęły odsyłać do krajów ojczystych zagranicznych bojowników z tak zwanego Państwa Islamskiego</a> i zapowiedziały, że w najbliższym czasie deportują kolejnych, w tym Francuzów i Niemców.</p>
      <p>Według tureckiego nadawcy państwowego TRT Haber Turcja zamierza odesłać około 2500 bojowników, w tym większość do krajów Unii Europejskiej. Jak dodano, w 12 ośrodkach deportacyjnych w Turcji przebywa obecnie 813 dżihadystów.</p>
      <p>Według francuskiego MSZ dżihadyści i członkowie ich rodzin regularnie odsyłani są z Turcji do Francji i aresztowani w momencie wyjścia z samolotu na płytę lotniska.</p>
      <h3>Ofensywa w północno-wschodniej Syrii</h3>
      <p>Turcja zaczęła odsyłać dżihadystów po <a href="https://www.tvn24.pl/wiadomosci-ze-swiata,2/turecka-ofensywa-w-syrii-kurdyjscy-bojownicy-wycofali-sie-z-miasta-ras-al-ajn,979086.html">ofensywie Ankary w północno-wschodniej Syrii, mocno krytykowanej przez Zachód za atakowanie kurdyjskich sił sojuszniczych w międzynarodowej koalicji przeciwko dżihadystom z tak zwanego Państwa Islamskiego</a>.</p>
      <related>
        <a href="https://www.tvn24.pl/wiadomosci-ze-swiata,2/kurdowie-wycofuja-sie-z-kluczowego-miasta-w-scislej-wspolpracy-z-usa,979086.html"/>
      </related>
      <p>Turecka ofensywa wywołała powszechne zaniepokojenie o los więźniów. Zachodni sojusznicy Turcji i Syryjskie Siły Demokratyczne ostrzegają, że ich zwolnienie może utrudnić walkę z Państwem Islamskim i przyczynić się do jego odrodzenia.</p>
      <p>We Francji deportacje te dokonywane są na podstawie wynegocjowanej w 2014 roku przez ówczesnego ministra spraw wewnętrznych Bernarda Cazeneuve'a umowy w tej sprawie, "która na razie działa bez żadnych problemów" - wynika z informacji francuskiego MSZ.</p>
      <p>W 2016 roku Unia Europejska i Turcja zawarły porozumienie, które pozwala na odsyłanie do Turcji przybyłych przez terytorium tego kraju migrantów, których wnioski azylowe uznano za bezzasadne. Unia Europejska z kolei zobowiązała się przeznaczać środki finansowe na utrzymanie migrantów w Turcji.</p>
      <p>Erdogan w ostatnim czasie zaczął ponownie grozić państwom zachodnim, że jeżeli nie będą spełniać jego żądań "otworzy on (azylantom) bramy" do Europy. Na mocy zawartego w 2016 r. porozumienia UE przekazała od tego czasu Turcji 6,7 mld USD w zamian za zatrzymanie napływu imigrantów.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/519c84155964659375821f7ca576f095/93bd216d-c014-43b3-893d-d9b08a604baf.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Turecka ofensywa w Syrii<cite>Źródło: PAP</cite></figcaption>
      </figure>
      <related>
        <h4>Turecka ofensywa w Syrii</h4>
        <a href="https://www.tvn24.pl/wiadomosci-ze-swiata,2/turcja-deportuje-dzihadystow-szef-onz-mowi-o-wspolnej-odpowiedzialnosci,984921.html"/>
        <a href="https://www.tvn24.pl/wiadomosci-ze-swiata,2/turcja-deportuje-bylych-dzihadystow-pierwszego-odeslano-do-usa,984524.html"/>
        <a href="https://www.tvn24.pl/wiadomosci-ze-swiata,2/rosyjsko-turecki-konwoj-zaatakowany-przez-kurdow,984117.html"/>
        <a href="https://www.tvn24.pl/wiadomosci-ze-swiata,2/na-targowisku-wybuchla-bomba-zgineli-niewinni-cywile,982404.html"/>
        <a href="https://www.tvn24.pl/wiadomosci-ze-swiata,2/turcy-zlapali-syryjskich-zolnierzy-rozmawiaja-z-rosja-o-ich-przekazaniu,982024.html"/>
      </related>
    </article>
  </body>
</html>