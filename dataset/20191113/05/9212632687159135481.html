<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/516606/teruskan-kerjaya-lakonan"/>
    <meta property="og:site_name" content="HM Online"/>
    <meta property="article:published_time" content="2019-11-13T05:00:49+00:00"/>
    <meta property="og:title" content="Teruskan kerjaya lakonan"/>
    <meta property="og:description" content="SELEPAS enam bulan disatukan dalam majlis pertunangan, kini pelakon Nadia Brian sah bergelar isteri buat Muizz Nasruddin dengan akad nikah sekali lafaz, Sabtu lalu."/>
  </head>
  <body>
    <article>
      <h1>Teruskan kerjaya lakonan</h1>
      <address><time datetime="2019-11-13T05:00:49+00:00">13 Nov 2019, 05:00</time> by <a rel="author">Oleh Syafil Syazwan Jefri</a></address>
      <p>SELEPAS enam bulan disatukan dalam majlis pertunangan, kini pelakon Nadia Brian sah bergelar isteri buat Muizz Nasruddin dengan akad nikah sekali lafaz, Sabtu lalu.</p>
      <p>Bergelar isteri tentunya membuatkan pelakon drama bersiri Lelakimu Yang Dulu ini melangkah ke satu lagi fasa berbeza dalam kehidupannya sebagai wanita.</p>
      <p>Bersyukur kerana dikurniakan pasangan yang memahami, Nadia berkongsi kisah kehidupannya sebagai isteri kepada Muizz.</p>
      <p>“Syukur. Kedua-dua majlis akad nikah dan persandingan kami yang berlangsung Sabtu lalu berjalan lancar dan seperti dirancang.</p>
      <p>“Saya memanjatkan rasa syukur kerana dipertemukan dengan Muizz. Bagi saya, dia lelaki yang sangat memahami diri dan kerjaya saya sebagai pelakon,” katanya.</p>
      <p>Menurut Nadia, Muizz lelaki yang mempunyai kriteria sebagai suami pilihannya.</p>
      <figure>
        <img src="https://assets.hmetro.com.my/images/articles/13xxnadia10_1573592428.jpg"/>
        <figcaption>MUIZZ dan Nadia</figcaption>
      </figure>
      <p>“Selain sentiasa memahami dan menyokong kerjaya serta minat saya, Muizz juga orang yang sangat menghormati keluarga saya,” katanya.</p>
      <p>Muizz juga turut menitiskan air mata sebaik mereka sah sebagai pasangan suami isteri.</p>
      <p>Bagi Nadia, air mata suaminya itu adalah bukti kesetiaannya terhadap cinta mereka.</p>
      <p>“Apabila seseorang lelaki itu menitiskan air mata, dapat dilihat kejujuran hatinya meluahkan rasa cinta,” katanya.</p>
      <p>Berbicara mengenai bulan madu, Nadia dan Muizz merancang melakukannya tahun depan.</p>
      <p>“Tahun ini pun nampaknya dah nak habis. Jadi, insya-Allah pada tahun depan dan kalau diizinkan, kami akan berbulan madu sambil menunaikan ibadat umrah,” katanya.</p>
      <figure>
        <img src="https://assets.hmetro.com.my/images/articles/13xxnadia8_1573592439.jpg"/>
        <figcaption>AKAD</figcaption>
      </figure>
      <p>Ditanya mengenai perancangan keluarga, kedua-dua mereka tersenyum saat memberikan jawapan mengenai anak.</p>
      <p>“Anak rezeki Allah dan kami serahkan semuanya kepada perancangan-Nya,” katanya.</p>
      <p>Walaupun sudah berkahwin, Nadia tidak akan berhenti berlakon memandangkan lakonan sudah menjadi darah dagingnya sejak sekian lama.</p>
      <p>“Muizz pun tidak meletakkan sebarang halangan untuk saya teruskan karier lakonan. Namun, saya sendiri pun sentiasa akan menjaga batas memandangkan kini bergelar isteri orang.</p>
      <figure>
        <img src="https://assets.hmetro.com.my/images/articles/13xxnadia6_1573592435.jpg"/>
      </figure>
      <p>“Namun, apa yang boleh saya katakan, lakonan tetap akan menjadi sebahagian daripada diri saya memandangkan minat sangat mendalam dalam bidang ini,” katanya.</p>
      <p>Majlis perkahwinan Nadia dan Muizz berlangsung dengan penuh meriah dan dihadiri beberapa selebriti terkenal tanah air antaranya, Rozita Che Wan, Hannah Delisha dan Azira Shafinaz.</p>
      <p>Ia turut dihadiri Ahli Parlimen Rembau yang juga bekas Menteri Belia dan Sukan, Khairy Jamaluddin.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/07/476976/tidak-tolak-rezeki-nadia-brian"/>
        <a href="https://www.hmetro.com.my/utama/2019/05/453646/ketelusannya-meyakinkan"/>
        <a href="https://www.hmetro.com.my/arena/2019/06/464925/muizz-mahu-lebih-agresif"/>
        <a href="https://www.hmetro.com.my/utama/2019/10/505722/dugaan-darah-manis-nadia"/>
        <a href="https://www.hmetro.com.my/utama/2018/11/397833/bergelut-dengan-ular-sawa"/>
        <a href="https://www.hmetro.com.my/utama/2018/05/338541/bergelut-dengan-ular-sawa"/>
        <a href="https://www.hmetro.com.my/hati/2019/05/456986/jatuh-cinta-kerja-amal"/>
        <a href="https://www.hmetro.com.my/hati/2019/02/426213/berkebun-eratkan-keluarga"/>
      </related>
    </article>
  </body>
</html>