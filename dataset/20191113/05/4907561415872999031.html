<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/nedim-sener/beni-desteklemeniz-dogruydu-damadinizi-desteklemeniz-yanlis-2218889"/>
    <meta property="og:site_name" content="Posta"/>
    <meta property="article:published_time" content="2019-11-13T05:01:23+00:00"/>
    <meta property="og:title" content="Beni desteklemeniz doğruydu, damadınızı desteklemeniz yanlış"/>
    <meta property="og:description" content="15 Temmuz darbe gecesi CNNTürk binasını basan FETÖ’cü darbecilerin yargılandığı davada tanık olarak ifade verdikten sonra salondan çıkarıldım."/>
  </head>
  <body>
    <article>
      <h1>Beni desteklemeniz doğruydu, damadınızı desteklemeniz yanlış</h1>
      <address><time datetime="2019-11-13T05:01:23+00:00">13 Nov 2019, 05:01</time> by <a rel="author">Nedim Şener</a></address>
      <p>15 Temmuz darbe gecesi CNNTürk binasını basan FETÖ’cü darbecilerin yargılandığı davada tanık olarak ifade verdikten sonra salondan çıkarıldım.</p>
      <p>Arkamdan bir kadın, “Nedim Bey…” diye seslendi. “Buyrun..” dedikten sonra konuşmaya başladı, “Nedim Bey, ben burada yargılanan yüzbaşılardan A…’nın ablasıyım. Ergenekon davasında siz yargılanırken çok üzüldük sizi hep destekledik, ama siz tanık olarak ifade verirken benim kardeşimi darbe ile suçladınız, size de haksız yere terörist suçlaması yapıldı ama siz de benim kardeşimi FETÖ’cü, darbeci diye suçladınız…” dedi.</p>
      <p>Evet, o gece CNNTürk’ü basan FETÖ’cüler arasında o da vardı, herkesi dışarı çıkartıyor, kanalı ele geçiriyordu. Ben üzerlerine saldırınca da askerlere emir verip tüfeklerini yüzüme doğrultmuşlardı. Ne yaşandıysa mahkemede anlatmıştım, ama şimdi mahkeme kapısında bir darbeci yüzbaşının ablası, “Ama biz sizi desteklemiştik…” diyordu.</p>
      <p>Ben de ona, “Hanımefendi beni desteklemişseniz doğru bir şey yapmışsınız, kardeşinizi destekliyorsanız yanlış bir şey yapıyorsunuz. Çünkü ben bu halka karşı hiçbir kötülüğün içinde olmadım ama kardeşiniz darbeye kalkıştı. Kardeşinizdir, sahip çıkın ama onun suçunu savunmayın” dedim.</p>
      <p>
        <b>Tek gücüm masumiyetimdi</b>
      </p>
      <p>Geçen hafta perşembe akşamı Habertürk’te katıldığım tartışma programında, Cumhurbaşkanlığı Yüksek İstişare Kurulu üyesi Bülent Arınç telefonla bağlandığında bunu hatırladım. Çünkü, Bülent Arınç, damadı Ekrem Yeter’in FETÖ üyeliğinden beraati ile ilgili sözlerime kızmıştı.</p>
      <p>Damadıyla gurur duyduğunu söyledikten sonra, “Ben tutuklandığında Nedim Şener’i desteklemiştim ama görüyorum ki yanılmışım….” dedi. O yayında söylemedim ama şimdi o sitemine cevap vereyim: “Sayın Arınç, Ben, FETÖ örgütüne hiç sempati duymadım, hiçbir toplantısına gitmedim, ama damadınız bunları yaptı.</p>
      <p>Benim evimde FETÖ elebaşı Gülen’in kitapları yoktu sizin damadınızın var. Ben, Bank Asya’da hiç hesap açmadım, FETÖ elebaşının çağrısı üzerine para yatırmadım. Ama damadınız yaptı. Ben FETÖ’nün hiçbir derneğine üye olmadım, başkanlığını yapmadım ama damadınız yaptı.</p>
      <p>Benim, hiçbir FETÖ’cü üst düzey kişiyle FETÖ üst düzey yöneticileriyle 766 kez telefon görüşmesi yaptığıma dair kaydım yok, ama damadınızın var. Yani, ben hiç aldanmadım hiç kimseyi aldatmadım. Ben kimseye yalan söylemedim. Benim arkamda bir zaman FETÖ’cüler, diğer zaman siyasetçi kayınpederim olmadı.</p>
      <p>Sahip olduğum tek şey masumiyetimdi. Yani, beni desteklemekle doğru bir şey yaptınız Sayın Arınç, damadınızı desteklemeniz ise yanlış.”</p>
    </article>
  </body>
</html>