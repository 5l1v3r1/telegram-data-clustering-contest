<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/bambini-soldato-ndrangheta-strapparli-a-quel-male-riscatta-il-cuore-di-un-pentito/1948588/"/>
    <meta property="og:site_name" content="IlSussidiario"/>
    <meta property="article:published_time" content="2019-11-13T05:14:37+00:00"/>
    <meta property="og:title" content="BAMBINI SOLDATO NDRANGHETA/ Strapparli a quel male riscatta il cuore di un pentito"/>
    <meta property="og:description" content="Un pentito ha raccontato di come le cosche abituano i piccoli a diventare criminali. Una cultura della morte scambiata per “educazione”"/>
  </head>
  <body>
    <article>
      <h1>BAMBINI SOLDATO NDRANGHETA/ Strapparli a quel male riscatta il cuore di un pentito</h1>
      <h2>Un pentito ha raccontato come le cosche abituano i piccoli a diventare criminali. Un indottrinamento alla morte scambiato per “educazione” da parte di padri e zii</h2>
      <address><time datetime="2019-11-13T05:14:37+00:00">13 Nov 2019, 05:14</time> by <a rel="author" href="https://www.ilsussidiario.net/autori/mauro-leonardi/" target="_blank">Mauro Leonardi</a></address>
      <p>In genere, quando parliamo di <a href="https://www.ilsussidiario.net/news/esteri/2018/12/19/yemen-bambini-soldato-combattono-e-muoiono-in-guerra-rapiti-a-scuola-tornano-a-casa-in-bare-di-legno/1824991/">bambini soldato</a> ci riferiamo a guerre lontane, quelle dell’Africa o del cosiddetto Terzo mondo: a conflitti dimenticati che non interessano più a nessuno. Invece il pentito Luigi Bonaventura ci racconta che ci sono anche qui, in Italia, dove ’ndrangheta e mafia “educano” fin da bambini figli e nipoti a diventare criminali: bambini soldato. “Si cresce in famiglie che ti inculcano la subcultura mafiosa con padri e zii che ti indottrinano al culto della famiglia ndranghetista”.</p>
      <p>Il “percorso formativo” per lui è iniziato quando gli hanno messo in mano una pistola che le sue mani piccole non riuscivano quasi a tenere, tanto che, nel tentativo di “scarrellare”, cioè di portare indietro il caricatore per mettere il colpo in canna, ricorda ancora di essersi fatto male. Poi passarono ai fucili d’assalto, a raccontare le gesta della famiglia ’ndranghetista come si parlasse di eroi, fino ad andare al mattatoio per imparare a uccidere, a squartare, a mettere le mani nel sangue.</p>
      <p>“All’epoca – aggiunge Bonaventura – io queste cose non le capivo. Poi da grande ho compreso che era un modo per farmi prendere dimestichezza con la morte”, così da imparare a non sentire più niente quando spari per ammazzare gli uomini. Come quelli delle guerre lontane, i bambini soldato di casa nostra vengono travolti da una violenza cieca che investe piccoli uomini manovrabili, ricattabili.</p>
      <p>Qui da noi, però, c’è qualcosa di peggio rispetto ai bambini soldato di cui leggiamo. Questi subiscono una violenza che passa per le mani di chi li dovrebbe carezzare e amare e che invece dà loro in mano una pistola. Padri e zii trasmettono una cultura della morte che osano chiamare “educazione”, che inculca l’appartenenza ad una cosca come fosse questione di merito e ragione d’orgoglio.</p>
      <p>Una violenza peggiore, perché arrivando da chi ami e ti educa, ti violenta, ti nega l’infanzia, non ti fa sentire niente, e ti obbliga a una vita da malavitosi, di assassini e di carcere. Bambini che non sentono più niente, divengono impermeabili al dolore e alla pietà. Ma anche alla gioia, allo stupore. Niente. Sono automi che sparano, spiano, giocano con i cadaveri manovrati da grandi, consapevoli di usarli perché essendo piccoli non sono né imputabili né legalmente perseguibili. Ma che vengono condannati a una prigione nella quale sono rinchiusi fin da subito: quella di essere senza emozioni e sentimenti. Di non vivere più.</p>
      <p>Nel carcere di Rebibbia i collaboratori di giustizia chiamano se stessi “morti viventi”. Perché sanno quanto rischiano, decidendo di abiurare alla loro vita passata nello sforzo di togliere se stessi e i figli dalla vita sciagurata che hanno ricevuto.</p>
      <p>Per questo sono da ammirare. Perché prendono in mano la loro vita e si caricano di un peso che moltissime volte li schiaccia. Coltivando ogni volta la speranza che lo Stato, nel loro caso, riesca a proteggerli da quelli che un tempo erano i loro padri, zii e fratelli.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ex-ilva-scontro-sullo-scudo-penale-di-maio-chi-provoca-un-disastro-deve-pagare/1948654/"/>
        <a href="https://www.ilsussidiario.net/news/serena-mollicone-udienza-preliminare-rinviata-papa-guglielmo-piu-passa-il-tempo/1948680/"/>
        <a href="https://www.ilsussidiario.net/news/acqua-alta-venezia-allerta-meteo-video-140-cm-in-laguna-piazza-s-marco-allagata/1948259/"/>
        <a href="https://www.ilsussidiario.net/news/allerta-meteo-rossa-sud-maltempo-centro-nord-scuole-chiuse-napoli-lecce-e-venezia/1948221/"/>
        <a href="https://www.ilsussidiario.net/news/messina-denaro-il-giallo-di-iddu-il-boss-forse-in-stazione-a-trapani-due-anni-fa/1948664/"/>
        <a href="https://www.ilsussidiario.net/news/ultime-notizie-ultimora-oggi-venezia-stato-di-calamita-13-novembre/1948634/"/>
      </related>
    </article>
  </body>
</html>