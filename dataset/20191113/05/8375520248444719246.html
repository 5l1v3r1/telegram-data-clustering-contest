<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/ukrajinageyt-cnn-oprilyudnila-novi-dokazi-proti-trampa-639548.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T05:58:02+00:00"/>
    <meta property="og:title" content="Українагейт. CNN оприлюднила нові докази проти Трампа"/>
    <meta property="og:description" content="Трамп стверджував, що не знайомий з Парнасом і Фруманом, натомість журналісти знайшои докази 10 зустрічей"/>
  </head>
  <body>
    <article>
      <h1>Українагейт. CNN оприлюднила нові докази проти Трампа</h1>
      <address>
        <time datetime="2019-11-13T05:58:02+00:00">13 Nov 2019, 05:58</time>
      </address>
      <h4>Трамп стверджував, що не знайомий з Парнасом і Фруманом, натомість журналісти знайшои докази 10 зустрічей</h4>
      <p>Президент США Дональд Трамп щонайменше 10 разів зустрічався з партнерами свого адвоката Руді Джуліані Левом Парнасом і Ігорем Фруманом, яких, за словами президента, він не знає.</p>
      <p>Про це повідомляє телеканал <a href="https://edition.cnn.com/2019/11/12/politics/kfile-trump-interactions-giuliani-associates/index.html">CNN.</a></p>
      <p>Як з’ясували розслідувачі, проаналізувавши фотографії публічних заходів, оприлюднених в соцмережах Facebook, Instagram і на інших онлайн-ресурсах, Трамп перетинався з Фруманом і Парнасом щонайменше 10 разів в період з березня 2014 року по грудень 2018 року.</p>
      <p>У семи випадках Трамп позував для фотографій разом з Фруманом або Парнасом.</p>
      <p>Серед місць зустрічі CNN називає заходи в рамках виборчої кампанії Трампа, заходи зі збору коштів з дорогими внесками за участь і виїзні зустрічі, передінавгураційну гала-вечерю для великих донорів, камерну вечерю з президентом і урочистий захід в Білому домі на честь Хануки з президентом, віцепрезидентом і Джуліані.</p>
      <figure>
        <img src="https://glavcom.ua/img/forall/users/79/7943/2_27.jpg"/>
        <figcaption>Майк Пенс, Ігор Фруман, Лев Парнас, Дональд Трамп і Руді Джуліані</figcaption>
      </figure>
      <p>Ні адвокати обох підозрюваних, ні Руді Джуліані, ні представники Білого дому не відповіли на питання про зв’язки Трампа з Фруманом або Парнасом.</p>
      <p>Сам Трамп заперечує, що знайомий з ними: «Я їх не знаю. Я нічого не знаю, що вони роблять. Може вони були клієнтами Руді. Ви повинні запитати Руді».</p>
      <p>Як відомо, Лев Парнас, Ігор Фруман, а також пов'язаний з ними Андрій Кукушкін були затримані в США у жовтні. Усіх їх звинувачують у причетності до незаконних переказів на передвиборні кампанії республіканських кандидатів, включаючи політичний комітет, який збирав пожертви для Трампа, на той час кандидата в президенти США.</p>
      <p>Нагадаємо, затриманий в США підприємець Лев Парнас стверджує, що за вказівкою Рудольфа Джуліані, адвоката Дональда Трампа<a href="https://glavcom.ua/news/parnas-kazhe-shcho-peredav-kijevu-vimogu-trampa-rozsliduvati-spravu-baydena-639059.html">, вимагав від української сторони оголосити про початок розслідування</a> відносно колишнього віцепрезидента США Джозефа Байдена і його сина</p>
      <p>Раніше стало відомо, що у Сан-Франциско<a href="https://glavcom.ua/news/u-ssha-zaareshtuvali-shche-odnogo-biznesmena-yakiy-je-vihidcem-z-ukrajini-632234.html"> заарештували американського бізнесмена українського походження Андрія Кукушкіна</a>, який фігурує у справі проти партнерів адвоката Дональда Трампа Льва Парнаса та Ігоря Фрумана.</p>
      <p>Також повідомлялося, що адвокат Трампа Джуліані <a href="https://glavcom.ua/world/observe/advokat-trampa-dzhuliani-potrapiv-pid-kriminalne-rozsliduvannya-zmi-632110.html">став об'єктом кримінального розслідування, пов'язаного з арештом Лева Парнаса та Ігоря Фурмана.</a></p>
      <p>До слова, президент США<a href="https://glavcom.ua/news/tramp-rozkritikuvav-sluhannya-z-pitannya-pro-impichment-639046.html"> Дональд Трамп назвав «ганебними« слухання</a> з питання про імпічмент і заявив, що демократи блокують свідків, яким хотіли б задати питання республіканці.</p>
      <related>
        <a href="https://glavcom.ua/world/observe/u-kongresi-ssha-oprilyudnili-spisok-nastupnih-sluhan-u-spravi-impichmentu-trampa-639547.html"/>
        <a href="https://glavcom.ua/news/chinovnicya-pentagonu-tramp-rozporyadivsya-zamoroziti-viyskovu-dopomogu-ukrajini-639293.html"/>
        <a href="https://glavcom.ua/world/observe/derzhdep-dopomozhe-chinovnikam-jakih-viklikajut-do-kongresu-u-spravi-z-impichmentu-trampa-638948.html"/>
      </related>
    </article>
  </body>
</html>