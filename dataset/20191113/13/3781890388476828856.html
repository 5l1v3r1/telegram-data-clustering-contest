<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741501"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T13:07:00+00:00"/>
    <meta property="og:title" content="แจ้งจับ'มือดี'โพสต์หลักสูตร สอนศาสนาอิสลาม'เด็กพุทธ'"/>
    <meta property="og:description" content="รมช.ศึกษาธิการ ส่งทนายแจ้งจับมือดีโพสต์ข่าวปลอม อ้างหลักสูตรสอนศาสนา กล่าวหาโจมตี 'คุณหญิงกัลยา' ชี้เป็นขบวนการปลุกปั่นทำสังคมแตกแยก"/>
  </head>
  <body>
    <article>
      <h1>แจ้งจับ'มือดี'โพสต์หลักสูตร สอนศาสนาอิสลาม'เด็กพุทธ'</h1>
      <address>
        <time datetime="2019-11-13T13:07:00+00:00">13 Nov 2019, 13:07</time>
      </address>
      <figure>
        <img src="https://www.dailynews.co.th/admin/upload/20191113/news_gvfltfbEcI193414_533.jpg?v=20191114157"/>
      </figure>
      <p>
        <b>รมช.ศึกษาธิการ ส่งทนายแจ้งจับมือดีโพสต์ข่าวปลอม อ้างหลักสูตรสอนศาสนา กล่าวหาโจมตี "คุณหญิงกัลยา" ชี้เป็นขบวนการปลุกปั่นทำสังคมแตกแยก</b>
      </p>
      <p>เมื่อวันที่ 13 พ.ย. กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) นายอุดมการณ์ วรกิจ รองโฆษกประจำรัฐมนตรีช่วยว่าการกระทรวงศึกษา พร้อมด้วยนายชิษณุชา นวลปาน และนายณรงค์ศักดิ์ สุภสร ทีมโฆษกและคณะทำงานด้านกฎหมาย คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เดินทางเข้าพบ พ.ต.อ.ขวัญชัย พัฒรักษ์ ผกก.3 บก.ปอท. พ.ต.ท.กฤช เสนียวงศ์ ณ อยุธยา รอง ผกก.3 บก.ปอท. ร.ต.อ.ณัฐไชยเฉลิม วงศ์ใหญ่ รองสว.(สอบสวน) กก.3 บก.ปอท. เพื่อช่วยตรวจสอบและเอาผิดบัญชีผู้ใช้เฟซบุ๊กรายหนึ่ง หลังโพสต์ข่าวปลอมเกี่ยวกับหลักสูตรการสอนศาสนา ซึ่งอาจสร้างปัญหาความขัดแย้งขึ้นในสังคม</p>
      <figure>
        <img src="https://www.dailynews.co.th/admin/upload/20191113/news_nBehGnYACF193415_533.jpg?v=20191114157?v=3391"/>
      </figure>
      <p> <br/>นายอุดมการณ์ กล่าวว่า ได้รับมอบอำนาจจากคุณหญิงกัลยา ให้มาแจ้งความดำเนินคดีกับเจ้าของบัญชีเฟซบุ๊ก รายหนึ่งที่มีการโพสต์ภาพและข้อความที่เป็นเท็จในเรื่องหลักสูตรการศึกษาเกี่ยวกับศาสนากล่าวหาโจมตีคุณหญิงกัลยา โดยมีขบวนการปลุกปั่นอาศัยความเชื่อทางศาสนามาเป็นเครื่องมือทางการเมืองซึ่งอาจนำไปสู่ความแตกแยกและสร้างความเสียหายให้แก่กระทรวงศึกษาธิการ (ศธ.) ทั้งนี้ก่อนจะมาแจ้งความ บก.ปอท. คุณหญิงกัลยาได้ประสานไปยัง นายพุทธิพงษ์ ปุณณกันต์ รมว.กระทรวงดิจิทัลเพื่อเศรษฐกิจและสังคม (ดีอีเอส) ให้ช่วยตรวจสอบการเผยแพร่ข้อมูลเท็จผ่านโซเชียลฯ เพื่อนำไปสู่การดำเนินคดีเอาผิดกับผู้ที่เผยแพร่ข้อมูลเท็จ ที่หวังสร้างความขัดแย้งให้เกิดขึ้นกับการขับเคลื่อนการศึกษาไทย<br/><br/>"ที่ผ่านมาคุณหญิงกัลยา เดินหน้าขับเคลื่องานด้านการศึกษาตามนโยบายรัฐบาล เพื่อให้การปฎิรูปการศึกษาประสบความสำเร็จไม่ว่าจะเป็นนโยบายการเรียนการสอนโค้ดดิ้ง การยกระดับวิทยาลัยเกษตรและเทคโนโลยี เพื่อสร้างนักเกษตรรุ่นใหม่ 4.0 ดังนั้นจึงขอให้ประชาชนและทุกฝ่ายที่เกี่ยวข้องอย่าหลงเชื่อการแชร์ข้อมูลที่ผิด ๆ เพื่อหวังจะทำลายความแตกแยกโดยใช้ความเชื่อทางศาสนามาทำลาย ซึ่งถือเป็นการกระทำที่ไม่ถูกต้อง" นายอุดมการณ์ กล่าว<br/><br/>ด้านพ.ต.อ.ขวัญชัย กล่าวว่า ได้ให้พนักงานสอบสวน บก.ปอท. รับเป็นคดี ก่อนให้ฝ่ายสืบสวนตรวจสอบบัญชีเฟซบุ๊กดังกล่าว เพื่อดำเนินการตามขั้นตอนตามกฎหมายต่อไป. <br/><br/><b>อ่านข่าวที่เกี่ยวข้อง...<br/><br/><a href="https://www.dailynews.co.th/education/740348">สพฐ.สยบข่าวมั่วสอนหลักสูตรอิสลามให้เด็กพุทธ</a></b></p>
      <figure>
        <img src="https://www.dailynews.co.th/admin/upload/20191113/news_mqcGybxSPb193414_533.jpg?v=20191114157?v=9313"/>
      </figure>
      <figure>
        <img src="https://www.dailynews.co.th/admin/upload/20191113/news_yEdjPQRIux193415_533.jpg?v=20191114157?v=1892"/>
      </figure>
    </article>
  </body>
</html>