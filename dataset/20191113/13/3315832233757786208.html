<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/558b6309599b0ad9/rotatia-clanurilor.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T13:29:51+00:00"/>
    <meta property="og:title" content="Rotaţia clanurilor"/>
    <meta property="og:description" content="Se întăreşte un alt holding media, afiliat socialiştilor"/>
  </head>
  <body>
    <article>
      <h1>Rotaţia clanurilor</h1>
      <address><time datetime="2019-11-13T13:29:51+00:00">13 Nov 2019, 13:29</time> by <a rel="author">Jurnal.md</a></address>
      <p>
        <b>Se întăreşte un alt holding media, afiliat socialiştilor</b>
      </p>
      <p>Asistăm la o redistribuire a sferelor de interese în domeniul media, de la Partidul Democrat către Partidul Socialist. Această concluzie s-a conturat în urma discuţiilor aprinse între invitaţii la Forumul Mass-Media 2019, care a avut loc la Chişinău săptămâna trecută.</p>
      <p>La aceste dezbateri au fost invitaţi preşedinta Parlamentului, Zinaida Greceanîi, şi şeful Consiliului Concurenţei, Marcel Răducan, ei însă nu au răspuns invitației.</p>
      <p>„<i>Suntem ostaticii unui cadru legal care a făcut inamovibile nişte personaje ce nu pot lucra fără stăpân</i>”, a afirmat prim-ministrul Maia Sandu, referindu-se la situaţia actuală a presei din R. Moldova.</p>
      <p>
        <b>Se ruinează imperiul media al lui Plahotniuc</b>
      </p>
      <p>Premierul Maia Sandu a avut un discurs bine definit referitor la realităţile presei din RM la ora actuală. Ea a atras atenţia că situaţia presei de la noi este, în continuare, una dramatică:</p>
      <p>„<i>Presa liberă duce de ani buni o luptă crâncenă pentru supravieţuire, în condiţii legislative şi economice vitrege. Sursele de finanţare din publicitate sunt limitate artificial, prin înţelegeri de cartel şi monopoluri impuse. Sursele de finanţare externă, legale, sunt şi ele limitate şi nu pot acoperi decât parţial şi temporar necesităţile redacţiilor. Media publică finanţată din banii cetăţenilor, ai mei, ai dumneavoastră, eşuează din nou să slujească oamenilor, să ofere informaţii despre evenimentele din ţară într-o manieră nepărtinitoare şi să producă conţinut de interes public, cu caracter civic şi educativ, pentru toate categoriile de vârstă. Timp de mai mulţi ani, instituţiile media afiliate politic, sprijinite de politicieni, au dus-o bine, confortabil. Au produs un conţinut de divertisment din contul propagandei şi falsurilor difuzate la ştiri, la comanda patronilor</i>”, a menționat Sandu, amintind că schimbarea care s-a produs după căderea regimului Plahotniuc a contribuit și la ruinarea holdingului General Media Group, acesta renunţând la frecvenţele naţionale, dar și la oameni.</p>
      <p>
        <b>Se întărește holdingul lui Dodon</b>
      </p>
      <p>Dar închiderea unor instituţii media afiliate nu înseamnă neapărat normalizarea pieţei media din R. Moldova, a avertizat Sandu: „<i>Astăzi, asistăm la redistribuirea sferelor de interese în domeniul media. Se întăreşte un alt holding, afiliat Partidului Socialiştilor. Accent TV a primit recent dreptul de a re-difuza în ţara noastră emisiunile celui mai popular post TV din Rusia. Unde a slăbit un pol politic, caută să se consolideze altul. Informaţii despre distorsionări din presa noastră apar în rapoartele de monitorizare, în analize despre situaţia presei din RM, în opiniile experţilor şi organizaţiilor de specialitate din Moldova şi din exterior”</i>.</p>
      <p>Maia Sandu a accentuat că nu mai putem continua astfel. Și că guvernul pregăteşte anumite intervenţii menite să corecteze disparităţile din piaţa de publicitate.</p>
      <p><i>„Să aducem claritate şi transparenţă în regulile de proprietate şi finanţare pe piaţa media! Am auzit multe voci care afirmau că avem un Cod al audiovizualului perfect, că legea este bună şi că nu este nevoie să umblăm la ea. Sunt de acord, legea aceasta ar funcţiona bine într-un mediu lipsit de corupţie, unde oamenii aleşi în funcţie nu ar mai răspunde telefoanelor primite de la partid”,</i> a spus șefa executivului de la Chişinău.</p>
      <p>
        <b>„Factorul politic vrea să intervină”</b>
      </p>
      <p>În replică, preşedintele Consiliului Audiovizualului (CA), Dragoş Vicol, a spus că acuzaţiile aduse de prim-ministru ar fi nefondate și că unii exponenţi ai clasei politice manifestă anumită insatisfacţie faţă de activitatea CA pentru că s-ar dori „canalizarea activității CA într-o anumită direcție”.</p>
      <p><i>„Faptul că Maia Sandu are o atitudine virulentă faţă de activitatea CA mă onorează. Anumite comandamente politice, invective, nu-şi au rostul atunci când este vorba de activitatea regulatorului în domeniul audiovizualului. Sunt diverse viziuni, diverse percepţii. Pentru noi este important să se respecte prevederile audiovizualului. Faptul că se doreşte ca anumite prevederi să fie interpretate într-o anumită manieră, este vorba de infiltrarea factorului politic în activitatea CA. Sunt nişte invective care doresc să canalizeze activitatea CA într-o anumită direcţie. Atunci când doamna ministru spune că un post de TV a obţinut de curând dreptul de a transmite cel mai popular post de TV din Federaţia Rusă, acest lucru nu este o crimă, este un lucru permis de legislaţia RM”</i>, a afirmat Vicol.</p>
      <p>Petru Macovei, directorul executiv al Asociației Presei Independente, moderatorul acestor dezbateri, a atenționat jurnaliștii că, chiar în agenda şedinţei din ziua respectivă a CA, primul punct care figurează este eliberarea licenţei unui post de televiziune care, anterior, a luat dreptul retransmiterii postului Prime-tv în R. Moldova.</p>
      <p><i>„Este vorba de Accent TV, care solicită din nou licenţă. Pentru că v-aţi referit la litera legii, iar litera legii spune foarte clar că CA trebuie să vegheze asupra concentrării şi să asigure un echilibru pe piaţa mediatică, cum vedeţi dumneavoastră faptul că holdingul partidului socialiştilor, prin această licenţă care, probabil, urmează să fie eliberată, se va consolida? Sau nu se va consolida?”</i>, s-a adresat Macovei lui Vicol.</p>
      <p>
        <b>„Nu sunt artizanul creării unor imperii”</b>
      </p>
      <p><i>„Eu nu sunt artizanul creării unor imperii sau dispariţiei lor! Există o solicitare de acordare a unei licenţe. Efectele pe care le generează adoptarea unei decizii nu vizează factorul de consolidare sau de diminuare. A fost prezentat un dosar şi eu urmează, în calitate de consiliu, să ofer fie vot pozitiv, fie negativ. Atâta timp cât documentele sunt prezentate, şi dacă sunt prezentateîn conformitate cu litera legii, noi trebuie să adoptăm o decizie. În privinţa afilierii, dacă îmi spuneţi dumneavoastră că există un articol în Codul audiovizualului, care vorbeşte de o anumită afiliere, eu nu ştiu ce înseamnă afiliere, eu ştiu care sunt proprietarii reali, iar vocabulele juridice cum sunt: persoane interpuse, jocuri de culise, afilieri etc., ţin de vocabularul politic. Nu este vorba de anumite chestiuni care vizează implicarea sau neimplicarea. Mai mult decât atât, eu chiar şi în calitatea mea de preşedinte al CA nu deţin decât un singur vot, iar CA este un organ colegial”</i>, și-a expus nemulțumirea Vicol.</p>
      <p>
        <b>Câte întâlniri ați avut cu socialiștii?</b>
      </p>
      <p>Maia Sandu, care, probabil, are un argument referitor la afilierea politică a lui Vicol, l-a întrebat:</p>
      <p><i>„Din iunie până astăzi, câte întâlniri aţi avut cu reprezentanţi ai Partidului Socialiştilor, fără prezenţa presei? Reuşiţi să le număraţi? Sau cum aţi monitorizat această campanie electorală? Sau cum aţi monitorizat anumite posturi de televiziuni şi de ce pe unele nu le-aţi monitorizat în această campanie? E foarte clar că avem câteva probleme majore care ţin de concentrarea proprietăţii în mâinile unor personaje, de monopolul pe piaţa publicităţii şi de acces la date”</i>, i-a reproșat Maia Sandu.</p>
      <p>Sergiu Litvinenco, preşedintele Comisiei juridice, numiri şi imunităţi în Parlamentul R. Moldova, a spus că au lucrat la un proiect de lege, în raport cu Consiliul Audiovizualului, care propune o restructurare a acestei instituții, angajații căreia „nu pot lucra fără stăpân”.</p>
      <p>Dar pentru ca legea să fie votată în Parlament e nevoie de curajul deputaților. Inclusiv al socialiștilor, cei care sunt bănuiți că ar monopoliza piața mass-mediei.</p>
      <p>Directorul executiv al API, Petru Macovei, consideră că CA nu face decât să servească un regim sau altul. Cât despre frecvențele scoase la concurs, el afirmă că una îi va reveni postului „Primul în Moldova”, indiferent de cine va aplica, iar alta trebuie să fie întoarsă TVR-ului.</p>
      <p><i>„Rețeaua de stat 2, pentru toată lumea, și legal, și moral, este clar că această rețea trebuie să fie oferită din nou Televiziunii Române pentru că a fost luată ilegal”</i>, a declarat directorul executiv al API.</p>
      <p>
        <a href="http://www.jc.md/rotatia-clanurilor/">
          <b>Jurnal de Chișinău</b>
        </a>
      </p>
    </article>
  </body>
</html>