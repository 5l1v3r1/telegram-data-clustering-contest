<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Quantes-persones-coneixes-estudi_0_2343365813.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:19:30+00:00"/>
    <meta property="og:title" content="I tu, coneixes més o menys de 536 persones?"/>
    <meta property="og:description" content="Tot i que la mitjana és tenir 536 coneguts, la majoria a Espanya en té al voltant de 400"/>
  </head>
  <body>
    <article>
      <h1>I tu, coneixes més o menys de 536 persones?</h1>
      <h2>Tot i que la mitjana és tenir 536 coneguts, la majoria a Espanya en té al voltant de 400</h2>
      <address>
        <time datetime="2019-11-13T13:19:30+00:00">13 Nov 2019, 13:19</time>
      </address>
      <p>Quants amics tens a Facebook? Quantes persones coneixes? Creus que són més o menys de 536? Aquest és el nombre de persones que, de mitjana, coneix cada espanyol, segons un estudi de l'Observatori Social de La Caixa en col·laboració amb el CIS que ha detectat que el nombre de coneguts creix en els homes i en la gent jove i amb feina, estudis superiors i recursos econòmics, i es pot incrementar fins a un 29% la xarxa de coneguts si es participa en clubs esportius, associacions culturals o d'estudiants o organitzacions de suport social. </p>
      <p>De fet, l'informe, titulat <i>Quants coneguts tenim?</i>, revela desigualtats en aquest àmbit, com que les persones que, per la seva vulnerabilitat, necessiten més suport social, són les que tenen menys possibilitats d'aconseguir-lo perquè coneixen menys gent. De fet, hi ha casos recollits en l'estudi en què els coneguts d'una sola persona sumen fins a 6.000 i d'altres en què reconeixen que amb prou feines són unes desenes. </p>
      <p>En aquest sentit, l'informe concreta que, tot i que la mitjana de la població és de 536 coneguts, la majoria en té al voltant de 400, però hi ha un petit percentatge de la població (un 2%) amb desenes, mentre que un 2,3% de la població coneix més de 2.000 persones i en algun cas s'arriba a un màxim de prop de 6.000.</p>
      <p>L'informe s'ha fet preguntant a més de 2.200 espanyols d'entre 18 i 93 anys quantes persones coneixen amb determinats noms. A partir de les seves respostes, els sociòlegs van estimar les dimensions de les seves xarxes de relacions, entenent com a <i>coneguts</i> el conjunt de les relacions socials que requereixen reconeixement mutu i interaccions repetides, inclosa la família i amics íntims, companys de treball, veïns, professors, pares de l'escola dels fills o el personal de les botigues on compren habitualment.</p>
      <p>Els autors destaquen que familiars i amics constitueixen el cercle de relacions més pròximes i la seva rellevància ha estat molt estudiada, però la mida i la importància dels cercles socials més amplis -els considerats com a <i>coneguts</i>- amb prou feines s'ha analitzat, malgrat la seva repercussió en el benestar de les persones.</p>
    </article>
  </body>
</html>