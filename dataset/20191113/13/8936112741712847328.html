<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/melanie-coleman-nie-zyje-gimnastyczka-zmarla-w-wyniku-obrazen-na-treningu,984991.html"/>
    <meta property="og:site_name" content="TVN24"/>
    <meta property="article:published_time" content="2019-11-13T13:23:00+00:00"/>
    <meta property="og:title" content="Gimnastyczka nie przeżyła upadku na treningu"/>
    <meta property="og:description" content="To miał być trening jak każdy inny, standardowy. Nie był, bo skończył się tragicznie. 20-letnia amerykańska gimnastyczka Melanie Coleman nieszczęśliwie upadła i doznała poważnego urazu rdzenia kręg..."/>
  </head>
  <body>
    <article>
      <h1>Gimnastyczka nie przeżyła upadku na treningu</h1>
      <address>
        <time datetime="2019-11-13T13:23:00+00:00">13 Nov 2019, 13:23</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/2261d260-30b6-4bc1-a1b2-c41240e586a8-480p.mp4"/>
        <figcaption>Melanie Coleman miała 20 lat Foto: SCSU Athletics | Video: SCSU Athletics</figcaption>
      </figure>
      <h3>To miał być trening jak każdy inny, standardowy. Nie był, bo skończył się tragicznie. 20-letnia amerykańska gimnastyczka Melanie Coleman nieszczęśliwie upadła i doznała poważnego urazu rdzenia kręgowego.</h3>
      <p>Melanie Coleman była studentką Southern Connecticut State University. Studiowała pielęgniarstwo, dorabiała jako instruktor gimnastyki. Pełniła rolę kapitan uczelnianej drużyny gimnastyczek. Kochała gimnastykę, zresztą miała ją we krwi. Tę dyscyplinę uprawiała jej mama, a także dwie starsze siostry. <br/><br/>Do wypadku doszło w piątek w Hamden w południowej części stanu Connecticut.</p>
      <h3>Za śliska poręcz</h3>
      <p>Melanie ćwiczyła na poręczach asymetrycznych. Podczas wykonywania jednej z akrobacji nie utrzymała się na poręczy, ześlizgnęła się i upadła. Trafiła do szpitala, według jej najbliższych doznała "bardzo poważnego urazu rdzenia kręgosłupa". <br/><br/>W wyniku obrażeń zmarła. <br/><br/>- W tym momencie nasze myśli i modlitwy są z rodziną Melanie. To druzgocąca wiadomość dla jej trenerów i kolegów i koleżanek z drużyny - ogłosił Jay Moran, dyrektor sportowy jej uczelni Southern Connecticut State. <br/><br/>- Jej nie chodziło jedynie o jak najlepszy wynik. Była nie tylko wielką gimnastyczką, ale i osobą. Chciała pomagać wszystkim wokół - dodał jej trener Thomas Alberti.</p>
      <p>Tragedię nazwał "absolutnym wypadkiem".</p>
      <p> </p>
      <p> </p>
      <p>Gimnastyka jest bardzo kontuzjogenną dyscypliną. Szacuje się, że rocznie ok. 100 tys. gimnastyków i gimnastyczek odnosi urazy. Najczęstsze to złamane nadgarstki i uszkodzenia więzadeł w kolanie.</p>
      <h3>Zbiórka dla rodziny</h3>
      <p>Bezpośrednio po dramacie na treningu, zanim napłynęły wieści o śmierci gimnastyczki, w sieci zorganizowano publiczną zbiórkę na jej leczenie. Celem było zebranie 10 tys. dolarów. Do środy udało się zgromadzić sumę sześć razy większą.</p>
      <p>Zostanie przekazana dla najbliższych zmarłej. Melanie Coleman miała czworo rodzeństwa.</p>
      <p>Autor: twis / Źródło: espn.com, cbsnews.com</p>
    </article>
  </body>
</html>