<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kr-premakumar-is-elected-as-deputy-mayor-in-kochi-corporation389.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T13:41:00+00:00"/>
    <meta property="og:title" content="ഇടഞ്ഞുനിന്നവരുടെ വോട്ട് നേടി ഡെപ്യൂട്ടി മേയര്‍ സ്ഥാനം നിലനിര്‍ത്തി കോണ്‍ഗ്രസ്; കൊച്ചി കോര്‍പ്പറേഷനില്‍ ഇനി പ്രശ്‌നം മേയര്‍"/>
    <meta property="og:description" content="Congress CPIM Hibi Eden KERALA NEWS Kochi Corporation Ldf Soumini Jain T.J. Vinod UDF Kerala കൊച്ചി: കൊച്ചി കോര്‍പ്പറേഷനെപ്പറ്റിയുള്ള കോണ്‍ഗ്രസിന്റെ പ്രധാന ആശങ്കകളിലൊന്ന്"/>
  </head>
  <body>
    <article>
      <h1>ഇടഞ്ഞുനിന്നവരുടെ വോട്ട് നേടി ഡെപ്യൂട്ടി മേയര്‍ സ്ഥാനം നിലനിര്‍ത്തി കോണ്‍ഗ്രസ്; കൊച്ചി കോര്‍പ്പറേഷനില്‍ ഇനി പ്രശ്‌നം മേയര്‍</h1>
      <address><time datetime="2019-11-13T13:41:00+00:00">13 Nov 2019, 13:41</time> by <a rel="author">ന്യൂസ് ഡെസ്‌ക്</a></address>
      <p>കൊച്ചി: കൊച്ചി കോര്‍പ്പറേഷനെപ്പറ്റിയുള്ള കോണ്‍ഗ്രസിന്റെ പ്രധാന ആശങ്കകളിലൊന്ന് അവസാനിച്ചു. ഡെപ്യൂട്ടി മേയര്‍ സ്ഥാനം കോണ്‍ഗ്രസ് അംഗമായ കെ.ആര്‍ പ്രേംകുമാറിനു ലഭിച്ചു. പാര്‍ട്ടി നേതൃത്വവുമായി അസ്വാരസ്യത്തിലായിരുന്ന രണ്ട് വനിതാ അംഗങ്ങളുടെ വോട്ടും പ്രേംകുമാറിനു ലഭിച്ചതോടെയാണ് അദ്ദേഹം തെരഞ്ഞെടുക്കപ്പെട്ടത്.</p>
      <p>എല്‍.ഡി.എഫിനു വേണ്ടി മത്സരിച്ച സി.പി.ഐ.എമ്മിലെ കെ.ജെ ആന്റണിക്ക് മുന്നണി വോട്ടായ 34-നപ്പുറം പോകാനായില്ല. അതേസമയം യു.ഡി.എഫ് സ്വന്തം പാളയത്തിലെ 37 വോട്ടും നേടി. രണ്ട് ബി.ജെ.പി അംഗങ്ങള്‍ വോട്ടെടുപ്പില്‍ നിന്നു വിട്ടുനില്‍ക്കുകയായിരുന്നു.</p>
      <p>തുടര്‍ന്നാണ് നിയമസഭയിലേക്കു പോയ ടി.ജെ വിനോദിന്റെ പിന്‍ഗാമിയായി കെ.ആര്‍ പ്രേംകുമാര്‍ സത്യപ്രതിജ്ഞ ചെയ്തു സ്ഥാനമേറ്റെടുത്തത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>എന്നാല്‍ ഇപ്പോഴും മേയര്‍ സൗമിനി ജെയ്‌നെ മാറ്റണമെന്ന കോണ്‍ഗ്രസ് ജില്ലാ നേതൃത്വത്തിന്റെ ആവശ്യത്തില്‍ തീരുമാനമായിട്ടില്ല.</p>
      <related>
        <a href="https://www.doolnews.com/kochi-mayor-soumini-jain-will-continue-till-the-deputy-mayor-selected902.html?utm_source=doolnews&amp;utm_medium=related"/>
      </related>
      <p>ഡെപ്യൂട്ടി മേയര്‍ തെരഞ്ഞെടുപ്പിനു ശേഷം മേയറെ മാറ്റുന്ന കാര്യത്തില്‍ തുടര്‍ചര്‍ച്ച മതിയെന്നാണ് കോണ്‍ഗ്രസ് നേതാക്കള്‍ക്കിടയിലുണ്ടായിരുന്ന ധാരണ. ഡിസംബര്‍ ആദ്യവാരത്തോടെ മേയര്‍ സ്ഥാനം രാജിവെക്കാന്‍ സൗമിനിക്ക് മേല്‍ സമ്മര്‍ദം ചെലുത്താനാണ് തീരുമാനം.</p>
      <p>കാലാവധി അവസാനിച്ചാല്‍ മാത്രം സ്ഥാനമൊഴിയുമെന്നാണ് മേയര്‍ സൗമിനി ജെയിന്‍ പറഞ്ഞിരുന്നത്. കെ.പി.സി.സി നേതൃത്വവും ഇതിന് അനുകൂലമായാണു തീരുമാനമെടുത്തത്. എന്നാല്‍ ഹൈബി ഈഡന്‍ എം.പി അടക്കമുള്ളവര്‍ മേയര്‍ക്കെതിരെ ഇപ്പോഴും നിലയുറപ്പിച്ചിട്ടുള്ളത് കെ.പി.സി.സിക്ക് പ്രതിസന്ധി സൃഷ്ടിക്കും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>മേയര്‍ക്കെതിരെ അടുത്തിടെ ഹൈബി എഴുതിയ ഫേസ്ബുക്ക് പോസ്റ്റ് ഏറെ വിവാദമായിരുന്നു. തുടര്‍ന്ന് അദ്ദേഹം തന്നെ അത് ഡിലീറ്റ് ചെയ്യുകയായിരുന്നു.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>