<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/amerikanski-kateri-island-vklyuchili-do-skladu-vms-ukrajini-novini-ukrajini-50053296.html"/>
    <meta property="og:site_name" content="НВ"/>
    <meta property="article:published_time" content="2019-11-13T13:06:00+00:00"/>
    <meta property="og:title" content="Катери Island включили до складу ВМС України, США анонсували передачу ще трьох"/>
    <meta property="og:description" content="У середу, 13 листопада, американські катери Island включили до складу ВМС України, також США анонсували передачу Києву ще трьох кораблів цього класу."/>
  </head>
  <body>
    <article>
      <h1>Катери Island включили до складу ВМС України, США анонсували передачу ще трьох</h1>
      <h2>У середу, 13 листопада, американські катери Island включили до складу ВМС України, також США анонсували передачу Києву ще трьох кораблів цього класу.</h2>
      <address>
        <time datetime="2019-11-13T13:06:00+00:00">13 Nov 2019, 13:06</time>
      </address>
      <p>Як повідомляє <a href="https://www.radiosvoboda.org/a/news-ukraine-islands-usa/30269240.html">Радіо Свобода</a>, церемонія включення катерів Слов’янськ та Старобільськ відбулася в Одесі.</p>
      <p>За словами виконувача обов’язків голови дипломатичної місії США в Україні Джозефа Пеннінгтона, ще три нових катери будуть передані Україні від Берегової охорони США за тою ж програмою.</p>
      <p>Це будуть Island USCGC Ocracoke (WPB-1307), USCGC Washington (WPB-1331) і USCGC Kiska (WPB-1336). Всього за офіційними підрахунками об'єм американської допомоги для України становить 1,6 мільярдів доларів.</p>
      <p>«Ці катери розширять оперативні можливості українського флоту та підвищать потенціал реагування для захисту суверенітету і територіальної цілісності. Катери також забезпечують ситуативну обізнаність поблизу берегової лінії та допоможуть боротися із контрабандою», — заявив Пеннінгтон.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fnavy.mil.gov.ua%2Fvideos%2F1155981767945022%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Україна отримала катери Слов’янськ та Старобільськ безкоштовно, але заплатила за їх перевезення та обладнання.</p>
      <p>Особовий склад проходив навчання в США, в Балтиморі. В Одесі <a href="https://nv.ua/ukr/ukraine/events/vms-ukrajini-viprobuvali-patrulni-kateri-island-novini-ukrajini-50052647.html">два катери вже виходили у відкрите море.</a></p>
    </article>
  </body>
</html>