<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617376,Wycinaja-drzewa-nad-jeziorem-w-Olsztynie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-13T13:59:12+00:00"/>
    <meta property="og:title" content="Wycinają drzewa nad jeziorem w Olsztynie"/>
    <meta property="og:description" content="Trwa wycinka topoli, które rosną wokół Jeziora Długiego. Dlaczego? Ponieważ zagrażają spacerowiczom i niszczą ścieżki rowerowe."/>
  </head>
  <body>
    <article>
      <h1>Wycinają drzewa nad jeziorem w Olsztynie</h1>
      <address>
        <time datetime="2019-11-13T13:59:12+00:00">13 Nov 2019, 13:59</time>
      </address>
      <p>
        <b>Trwa wycinka topoli, które rosną wokół Jeziora Długiego. Dlaczego? Ponieważ zagrażają spacerowiczom i niszczą ścieżki rowerowe.</b>
      </p>
      <p>Ciężki sprzęt wjechał na ścieżki piesze i rowerowe nad Jeziorem Długim w Olsztynie. Zaczęto wycinkę kolejnych topoli. To ciąg dalszy prac, które rozpoczęto w styczniu tego roku. Docelowo ma być wyciętych 70 drzew. Dlaczego? Zagrażają spacerowiczom i rowerzystom. Ich korzenie mocno deformują nawierzchnię.<br/><br/>Wiosną w miejsce wyciętych topoli zasadzono młode dęby. Niestety około połowa z nich nadaje się do wymiany.<br/>— To będzie wykonane w ramach gwarancji. Wydaje mi się, że niezbyt sumiennie były wykonywane zabiegi pielęgnacyjne, w tym podlewanie — komentuje Mirosław Arczak, radny i cyklista. — Zatem nawet w oczekiwaniu na dorodne drzewa, cień i ładny wygląd mamy kolejną "obsuwę"...<br/><br/>— Topole były sadzone z powodów szybkiego wzrostu i efektu szybko widzianego przez ówczesna władzę. To drzewa o niskiej trwałości, wiec się kończą. Ich obumieranie zaczyna się 30-40 lat po posadzeniu — tłumaczy Marian Jurak, prezes oddziału warmińsko-mazurskiego PTTK w Olsztynie. — Wymiana na dęby to rozsądny krok. A to, że się nie przyjęły? Firma wykonująca nasadzenia musi je zastąpić. To, ze aż tyle się nie przyjęło, to raczej znak niezachowania procedur ogrodniczych. Przy przenoszeniu dorosłych drzew, a mamy tego przykłady w Olsztynie, ponad 90 proc. z nich się przyjmuje.</p>
      <hr/>
      <h4>Wycinka drzew nad Jeziorem Długim</h4>
      <p>
        <a href="http://gazetaolsztynska.pl/117192-617376,Wycinka-drzew-nad-Jeziorem-Dlugim,0.html">Zobacz wszystkie zdjęcia w galerii (7) »</a>
      </p>
      <p>Jezioro Długie to jedno z najbardziej reprezentacyjnych i lubianych przez mieszkańców miejsc w Olsztynie. Przyczynił się do tego nie tylko urok miejsca, ale też promenada wokół jeziora. Gdy powstawały ścieżki w 2012 roku, nikt nie pomyślał, że topole, których korzenie się rozrastają, będą im zagrażać. Dlaczego wtedy nie podjęto o wycince i zasadzeniu nowych drzew?<br/><br/>Wtedy za 5 mln zł powstało 5,5 km gruntowych ścieżek i chodników. <br/><br/>Zresztą zniszczeniu przez korzenie uległa tylko asfaltowa ścieżka rowerowa. Trakt pieszy z kostki brukowej jest w bardzo dobrym stanie. Dlaczego?<br/><br/>Te pytania zadaliśmy ZDZiT. Do tematu wrócimy. <br/><br/>ar</p>
    </article>
  </body>
</html>