<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lekar-opletal-po-postreleni-myslel-ze-byl-pouze-uderen-loktem/1820551?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T13:59:00+00:00"/>
    <meta property="og:title" content="Lékař: Opletal po postřelení myslel, že byl pouze udeřen loktem"/>
    <meta property="og:description" content="Praha - Student Jan Opletal krátce poté, co byl 28. října 1939 při demonstraci proti německým okupantům postřelen, ucítil bolest v levém boku a myslel si, že byl pouze udeřen loktem. Je to typický projev vstupu střely, řekl na dnešním vzpomínkovém shromáždění při příležitosti 80. výročí Opletalovy smrti v posluchárně 1. Lékařské fakulty Univerzity Karlovy (LF UK) a Všeobecné fakultní nemocnice (VFN) v Praze Miroslav Zeman, který působí na 1. chirurgické klinice - břišní, hrudní a úrazové chirurgie. První týden po Opletalově operaci na 1. chirurgické klinice byl celkový stav studenta uspokojivý, Opletal se ale choval zvláštně odtažitě."/>
  </head>
  <body>
    <article>
      <h1>Lékař: Opletal po postřelení myslel, že byl pouze udeřen loktem</h1>
      <address><time datetime="2019-11-13T13:59:00+00:00">13 Nov 2019, 13:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Student Jan Opletal krátce poté, co byl 28. října 1939 při demonstraci proti německým okupantům postřelen, ucítil bolest v levém boku a myslel si, že byl pouze udeřen loktem. Je to typický projev vstupu střely, řekl na dnešním vzpomínkovém shromáždění při příležitosti 80. výročí Opletalovy smrti v posluchárně 1. Lékařské fakulty Univerzity Karlovy (LF UK) a Všeobecné fakultní nemocnice (VFN) v Praze Miroslav Zeman, který působí na 1. chirurgické klinice - břišní, hrudní a úrazové chirurgie. První týden po Opletalově operaci na 1. chirurgické klinice byl celkový stav studenta uspokojivý, Opletal se ale choval zvláštně odtažitě.</p>
      <p>Opletal měl jednou prostřelené tlusté střevo a čtyřikrát tenké. Operace trvala asi 45 minut, operatér Václav Pačes výkon zhodnotil jako nepříliš komplikovaný a těžký, uvedl Zeman. Opletal se však choval neobvykle. Například vůbec nereagoval na darovanou kytici růží, přitom o něj byl zájem a všichni o něj pečovali. Podle Zemana byl takzvaným prominentním pacientem vzhledem k diagnóze a nejisté prognóze a také skutečnosti, že byl medik a oběť zákeřného činu.</p>
      <p>Druhý týden po operaci se ale Opletalův stav začal zhoršovat a 11. listopadu 1939 zemřel na zánět pobřišnice. Protokol z pitvy, jež se uskutečnila o dva dny později, se nezachoval.</p>
      <p>Zeman ve své prezentaci také vyvracel některé nepravdy, které se kolem Opletala následně objevily. Ze studentova pokoje se podle něj například před smrtí neozývalo "vytí" a další projevy trpícího muže. "Jeho matka byla prostá, vyrovnaná a důstojná žena, která nikdy neklekala a nelomila rukama před lékaři," uvedl také Zeman.</p>
      <figure>
        <img src="https://i3.cn.cz/3/1256560249_opletal-pohreb.jpg"/>
      </figure>
      <p>Historik Marek Ďurčanský z Ústavu dějin Univerzity Karlovy (UK) v úterý na dotaz ČTK na vernisáži fotografií Revoluční roky na 1. LF UK řekl, že by Opletalovi nejspíš zachránila život antibiotika. Penicilin byl v té době již objevený. Alexander Fleming v roce 1928 náhodou zapomněl ve své laboratoři špinavý kus nádobí, který tam neumytý zůstal po celou dobu jeho dovolené. Plíseň, která se na něm uchytila, znamenala začátek revoluce v oblasti antibiotik. V Česku byl penicilin poprvé připraven v roce 1944. Od doby svého objevu tento lék zachránil podle odhadů přes 82 milionů lidí.</p>
      <p>Opletalova pohřbu se v Praze 15. listopadu 1939 účastnily tisíce studentů a civilistů, přerostl v protinacistickou demonstraci. Důsledkem bylo zavření všech českých vysokých škol a kolejí, zatčení a transport více než 1200 studentů do koncentračního tábora Sachsenhausen a poprava devíti z nich. Protesty z roku 1939 inspirovaly studenty i v pozdějších letech. Na Albertově, sídle několika fakult UK, byly okupační stávky v listopadu let 1968 a 1989.</p>
      <p>Opletalovy ostatky byly převezeny do rodného Nákla v Olomouckém kraji, kde mu později byl vztyčen pomník. V řadě českých měst, například v Praze, Brně či Olomouci, po něm byly pojmenovány ulice. Opletala v roce 1996 tehdejší prezident Václav Havel vyznamenal in memoriam Řádem Tomáše Garrigua Masaryka.</p>
    </article>
  </body>
</html>