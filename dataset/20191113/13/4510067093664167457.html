<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/fata-de-14-ani-lovita-pe-trecerea-de-pietoni-de-un-sofer-din-marghita-care-conducea-baut-o-autoutilitara-152766.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T13:28:00+00:00"/>
    <meta property="og:title" content="Fată de 14 ani, lovită pe trecerea de pietoni de un şofer din Marghita care conducea băut o autoutilitară "/>
    <meta property="og:description" content="O fată de 14 ani din Tăuteu a fost lovită pe o trecere de pietoni, probabil în timp ce adolescenta era în drum spre şcoală, de o autoutilitară condusă de un bărbat de 48 de ani care băuse."/>
  </head>
  <body>
    <article>
      <h1>Fată de 14 ani, lovită pe trecerea de pietoni de un şofer din Marghita care conducea băut o autoutilitară </h1>
      <address><time datetime="2019-11-13T13:28:00+00:00">13 Nov 2019, 13:28</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/trecerepietoniarhiva13112019.JPG"/>
        <figcaption>(foto: generic)</figcaption>
      </figure>
      <p>O fată de 14 ani din Tăuteu a fost lovită pe o trecere de pietoni, probabil în timp ce adolescenta era în drum spre şcoală, de o autoutilitară condusă de un bărbat de 48 de ani care băuse.</p>
      <p>"Marţi, 12 noiembrie, la ora 07.41, pe drumul judeţean 191/A, în localitatea bihoreană Tăuteu, un bărbat de 48 de ani, din municipiul Marghita, în timp ce conducea o autoutilitară pe direcţia Marghita - Popeşti, nu a acordat prioritate de trecere şi a acroşat o minoră de 14 ani, din localitatea Tăuteu, care se angajase în traversarea carosabilului în mod regulamentar, pe marcajul pietonal, din partea dreaptă a direcţiei sale de deplasare", se arată într-un comunicat transmis, miercuri, de IPJ Bihor.</p>
      <p>În urma accidentului, fata a suferit multiple leziuni, pentru îngrijirea cărora a fost transportată la spital.</p>
      <p>În urma testării conducătorului autoutilitarei cu aparatul etilotest, s-a constatat că şoferul "prezenta o concentraţie alcoolică de 0,38 mg/l alcool pur în aerul expirat". Bărbatului i-au fost recoltate probe biologice în vederea stabilirii alcoolemiei.</p>
      <p>În cauză a fost întocmit dosar penal, iar poliţiştii Biroului Rutier Marghita continuă cercetările pentru stabilirea cu exactitate a cauzelor şi împrejurărilor producerii accidentului rutier.</p>
    </article>
  </body>
</html>