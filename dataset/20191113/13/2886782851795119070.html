<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/dk-varhelyi-megtagadta-orbant"/>
    <meta property="og:site_name" content="euronews"/>
    <meta property="article:published_time" content="2019-11-13T13:46:31+00:00"/>
    <meta property="og:title" content="DK: Várhelyi megtagadta Orbánt"/>
    <meta property="og:description" content="Nem hajlandó egyetlen kormány, így az Orbán-kormány utasításait sem képviselni munkája során - írta meghallgatása előtti válaszában a magyar biztosjelölt."/>
  </head>
  <body>
    <article>
      <h1>DK: Várhelyi megtagadta Orbánt</h1>
      <address><time datetime="2019-11-13T13:46:31+00:00">13 Nov 2019, 13:46</time> by <a rel="author">Pálfi Rita</a></address>
      <p>Várhelyi Olivér, a magyar kormány európai uniós biztosjelöltje a hivatalos bizottsági meghallgatását megelőzően írásban válaszolt az EP-képviselők kérdéseire. Ebben megtagadta, hogy a magyar kormány politikáját képviselné bővítési biztosként.</p>
      <p>Orbán bakui beszédére - amelyben a magyar miniszterelnök a bővítési biztosi pozícióval járó befolyást az azeri és a török vezetőknek ajánlotta fel - vonatkozó kérdésre Várhelyi elhatárolódott Orbán beszédétől – írja Dobrev Klára a Demokratikus Koalíció EP-képviselője. Orbán a Türk Tanács csúcstalálkozóján azt mondta, hogy ha sikerül megszerezni a portfóliót, <a href="https://hu.euronews.com/2019/10/15/orban-magyarorszag-harcol-a-bovitesi-portfolioert">akkor örömmel állnak Azerbajdzsán és Törökország rendelkezésére, hogy segítsük a törekvéseiket.</a></p>
      <p>Írásbeli válaszában Várhelyi kifejtette, hogy Orbán a magyar kormány álláspontját képviselte Bakuban, neki viszont bővítési biztosként "igazi európai szellemben" az Európai Unió politikai prioritásait kell majd képviselnie, ez lesz az egyetlen célja.</p>
      <p>Várhelyi azt írta, hogy nem hajlandó egyetlen kormány, így az Orbán-kormány utasításait sem képviselni munkája során. Válaszában ugyanarra az uniós szerződési cikkelyre hivatkozott, <a href="https://444.hu/2019/10/20/orban-a-szabalyokat-megszegve-felajanlotta-a-magyar-unios-biztos-segitseget-azerbajdzsannak-es-torokorszagnak">melyre Ujhelyi, mikor Orbán szavait kommentálta.</a> Eszerint a "biztosok feladataik ellátása során teljes mértékben függetlenek és az Unió általános érdekében járnak el; különösen nem kérhetnek és nem fogadhatnak el utasításokat kormányoktól és vagy más külső szervektől".</p>
      <p>Mindig kerülni fogok bármilyen olyan helyzetet, ahol a pártatlanságom és a függetlenségem megkérdőjelezhető lenne, és tájékoztatni fogom a Bizottság elnökét minden olyan helyzetről, ami összeférhetetlenséget okozhatna - írta a válaszában Várhelyi, aki azt is kiemelte, hogy számára az uniós szerződések minidig is útmutatóként szolgáltak és szolgálni fognak: "a jogok és a kötelezettségek együtt járnak, a kicsik és a nagyok, a gazdagok és a szegények, a férfiak és a nők mind egyenlő bánásmódot igényelnek".</p>
      <p>Várhelyi a nulladik napján eljutott oda, ahova elődje, a szintén fideszes Navracsics Tibor egy év alatt ért el: nyilvánosan megtagadta a főnökét – fogalmazott Dobrev.</p>
      <p>A DK politikusa korábban azt írta, hogy Várhelyinek a meghallgatáson <a href="https://hu.euronews.com/2019/11/08/gyongyosi-varhelyi-tevekenysege-a-teljes-megcsufolasa-a-kozszolgalat-szellemisegenek">határozottan el kell határolódnia Orbán szavaitól, különben nehéz dolga lesz.</a> Ezek szerint ezt már írásban megtette a biztosnak jelölt magyar diplomata.</p>
      <p>Várhelyi válaszát angolul <a href="https://www.europarl.europa.eu/resources/library/media/20191113RES66409/20191113RES66409.pdf?fbclid=IwAR3n45mwCgBsTBcylI_NNoaHswXAdnozBHcI4IRLdgCv39CyXM_k52tAvX8">ide kattintva</a> olvashatják el.</p>
    </article>
  </body>
</html>