<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741483"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T13:28:00+00:00"/>
    <meta property="og:title" content="พปชร.จี้ออกโฉนดที่ดินสปก.-ภบท.5ให้ปชช.เข้าถึงสิทธิ"/>
    <meta property="og:description" content="“ทวิรัฐ รัตนเศรษฐ”จี้กรมที่ดิน-กระทรวงเกษตรฯ ออกโฉนดให้ประชาชนผู้ถือครองที่ดินสปก.-ภบท.5 เพื่อเข้าถึงสิทธิในการดูแลอย่างทั่วถึง และนำไปทำธุรกรรมอื่นๆ"/>
  </head>
  <body>
    <article>
      <h1>พปชร.จี้ออกโฉนดที่ดินสปก.-ภบท.5ให้ปชช.เข้าถึงสิทธิ</h1>
      <address>
        <time datetime="2019-11-13T13:28:00+00:00">13 Nov 2019, 13:28</time>
      </address>
      <p>
        <b>“ทวิรัฐ รัตนเศรษฐ”จี้กรมที่ดิน-กระทรวงเกษตรฯ ออกโฉนดให้ประชาชนผู้ถือครองที่ดินสปก.-ภบท.5 เพื่อเข้าถึงสิทธิในการดูแลอย่างทั่วถึง และนำไปทำธุรกรรมอื่นๆ</b>
      </p>
      <p>เมื่อวันที่ 13 พ.ย. ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาฯ ทำหน้าที่ประธานในการประชุม ทั้งนี้ ในช่วงหารือปัญหาความเดือดร้อนของประชาชนนั้น นายทวิรัฐ รัตนเศรษฐ  ส.ส.นครราชสีมา พรรคพลังประชารัฐ ได้หารือว่า ขอให้กรมที่ดิน กระทรวงเกษตรและสหกรณ์ รีบออกโฉนดให้กับประชาชนผู้ถือครองที่ดินสปก.และภบท.5 เพื่อเข้าถึงสิทธิในการดูแลอย่างทั่วถึง และนำไปทำธุรกรรมอื่นๆ ได้ และขอให้กรมป้องกันและบรรเทาสาธารณภัย และสำนักงานตำรวจแห่งชาติ ตั้งเงินเดือนให้กับอภปร. และอสต. หรือที่เรียกว่าตำรวจบ้าน เพราะขณะนี้ 2 หน่วยงานนี้ยังไม่มีค่าตอบแทนรายเดือน แต่ทำงานในพื้นที่หนักตลอดในการดูแลรักษาความปลอดภัยให้กับประชาชนในพื้นที่ตนเอง จึงขอให้ช่วยจ่ายเงินเดือนให้กับ 2 กลุ่มนี้เพื่อเป็นขวัญกำลังใจในการทำงานต่อไป<br/><br/>นอกจากนี้ ขอให้กระทรวงสาธารณสุขจัดสรรงบประมาณให้โรงพยาบาลส่งเสริมสุขภาพตำบล(รพ.สต.) ทั่วประเทศ โดยเฉพาะที่จ.นครราชสีมา ที่ประสบปัญหาขาดอุปกรณ์การแพทย์และงบประมาณ ซึ่งอุปกรณ์หลายอย่างมีการใช้มานาน ชำรุดเสียหาย ซึ่งเป็นอุปกรณ์พื้นฐานที่ทุกรพ.สต.พึงมี เช่น เครื่องวัดความดัน เครื่องชั่งน้ำหนัก จึงอยากให้หน่วยงานที่เกี่ยวข้องเร่งแก้ปัญหาเพื่อการเข้าถึงการใช้บริการของประชาชนได้สะดวกและมีคุณภาพ.<br/> </p>
    </article>
  </body>
</html>