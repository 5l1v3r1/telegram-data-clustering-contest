<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/13/ordinelastico-un-progetto-artistico-a-bookcity/153276/"/>
    <meta property="og:site_name" content="VITA"/>
    <meta property="article:published_time" content="2019-11-13T13:23:00+00:00"/>
    <meta property="og:title" content="&quot;Ordinelastico&quot;, un progetto artistico a Bookcity"/>
    <meta property="og:description" content="Il set di “scatole-libro” realizzate interamente con materiali di riciclo dagli ospiti dell'Istituto di Cesano Boscone in mostra venerdì 15 novembre alla Fondazione Pasquinelli in occasione della settimana culturale di Milano"/>
  </head>
  <body>
    <article>
      <h1>"Ordinelastico", un progetto artistico a Bookcity</h1>
      <address><time datetime="2019-11-13T13:23:00+00:00">13 Nov 2019, 13:23</time> by <a rel="author">Redazione</a></address>
      <p>
        <b>Il set di “scatole-libro” realizzate interamente con materiali di riciclo dagli ospiti dell'Istituto di Cesano Boscone in mostra venerdì 15 novembre alla Fondazione Pasquinelli in occasione della settimana culturale di Milano</b>
      </p>
      <p>Un’intera settimana dedicata ai libri, quale contesto migliore di Bookcity per presentare il <b>nuovo progetto <i>Ordinelastico</i></b>? Un set di quattro scatole-libro realizzate interamente con materiali di riciclo dagli ospiti di <a href="http://www.sacrafamiglia.org/"><b>Fondazione Sacra Famiglia</b></a>, in collaborazione con lo <b>Studio di architettura Luini 12.</b><br/>L'appuntamento con la mostra è per venerdì 15 novembre alle ore 15,30 presso la Fondazione Pasquinelli, in corso Magenta 42 a Milano.<br/>Segatura di legno, preziosi scampoli di carta da parati, elastici: sono questi i materiali utilizzati, che trovano una nuova vita in un progetto di riciclo che connette tra loro diverse circolarità, quella umana e quella della materia impiegata, grazie ai travasi di conoscenza tra designer, volontari, istruttori e ospiti della Sacra Famiglia, persone fragili e con gravi disabilità.<br/>«Lavorare con questo laboratorio - affermano i designer <b>Vittorio Bifulco Troubetzkoy</b> e <b>Federica Gambigliani Zoccoli </b>dello Studio Luini 12 - significa ripensare i progetti costruttivi, per renderli comprensibili a chi magari ha capacità diverse da chi le ha progettate. La vera magia è vedere all’opera gli ospiti di Sacra Famiglia che - guidati dagli istruttori - acquisiscono competenze e sicurezza, riuscendo a realizzare un oggetto partendo da zero».</p>
      <figure>
        <img src="http://i.cdn-vita.it/blobs/variants/f/5/d/7/f5d752af-2b68-4dd7-845b-ce4af311eac5_large.jpg?_637092484239944631"/>
      </figure>
      <p>Le scatole-libro sono pratici contenitori-organizer adatti a contenere documenti e ricordi costruiti totalmente in segatura di legno unita a resine e opportunamente lavorata per tornare a essere utilizzabile sotto forma di pannello. Realizzati da persone con autismo e disabilità all’interno dei <b>Laboratori ARTETICAMENTE di Sacra Famiglia</b>, sono disponibili singolarmente o nella serie completa di quattro (avana, giallo, nero e blu). È stato usato materiale di riciclo anche per il rivestimento interno: una fodera realizzata con ritagli di carte da parati di un’importante casa di moda, che impreziosiscono gli oggetti grazie ad accostamenti di trame e disegni. Le scatole sono quasi intrappolate da una rete di elastici che, oltre alla funzione meccanica di chiusura, ricordano i reticoli cerebrali e le varie sinapsi di collegamento tra neuroni, così diverse per ciascuno di noi.<br/>«Siamo molto orgogliosi del lavoro svolto dai nostri ospiti, che sostenuti da strumenti educativi compensativi forniti dagli istruttori, hanno potuto partecipare attivamente e realizzare tali oggetti in autonomia: dal taglio dei pannelli, alla verniciatura, alla finitura», commenta Gina Fiore, responsabile dei Laboratori ARTETICAMENTE di Fondazione Sacra Famiglia, «Ordinelastico è un progetto nato anche per stimolare l’autonomia di persone con autismo e disabilità e poterlo presentare in una manifestazione come Bookcity è per noi un grande vanto».</p>
      <p>A fronte di donazione sarà possibile avere l’originale scatola-libro e l’intero ricavato della giornata sarà devoluto a Fondazione Sacra Famiglia Onlus a sostegno delle attività dei Laboratori ARTETICAMENTE.</p>
    </article>
  </body>
</html>