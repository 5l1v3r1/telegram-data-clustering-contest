<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683977/meimarakis-ston-realfm-978-an-den-ypirchan-koitasmata-i-tourkia-d"/>
    <meta property="og:site_name" content="enikos.gr"/>
    <meta property="article:published_time" content="2019-11-13T13:03:00+00:00"/>
    <meta property="og:title" content="Μεϊμαράκης στον Realfm 97,8: Αν δεν υπήρχαν κοιτάσματα η Τουρκία δεν θα είχε αυτή τη συμπεριφορά στην περιοχή"/>
    <meta property="og:description" content="Ο ευρωβουλευτής της ΝΔ και ο αντιπρόεδρος της Κ.Ο. του ΕΛΚ, Ευάγγελος Μεϊμαράκης στον Realfm 97,8..."/>
  </head>
  <body>
    <article>
      <h1>Μεϊμαράκης στον Realfm 97,8: Αν δεν υπήρχαν κοιτάσματα η Τουρκία δεν θα είχε αυτή τη συμπεριφορά στην περιοχή</h1>
      <address>
        <time datetime="2019-11-13T13:03:00+00:00">13 Nov 2019, 13:03</time>
      </address>
      <p>"Για πρώτη φορά υπάρχει τόσο σκληρή στάση απέναντι στην Τουρκία. Ήθελα να τονίσω ότι πρώτον η Τουρκία μάλλον έχει πάρει απόφαση ότι δεν έχει μέλλον στην Ευρωπαϊκή Ένωση, βεβαίως και θέλει την τελωνειακή σύνδεση και ίσως γι'αυτό πολλές φορές συντάσσεται με αυτά που λέμε, αλλά τις περισσότερες φορές δεν την ενδιαφέρουν και τα αγνοεί. Και το δεύτερο, να προσθέσουμε μια νέα μεταβλητή, την οποία από τότε που ήμουν υπουργός Αμύνης και το συζητούσαμε με τον αείμνηστο Χριστόφια, όταν ξεκίνησαν τα κοιτάσματα, ήταν η μεταβλητή του αν τελικά υπάρχουν κοιτάσματα εκεί η συμπεριφορά της <a href="http://www.enikos.gr/international/683962/sti-synantisi-trab-erntogan-strammena-ta-vlemmata-sto-epikentro-o">Τουρκίας </a>θα είναι διαφορετική στη συγκεκριμένη περιοχή. Μην έχετε αμφιβολία ότι αν δεν υπήρχαν κοιτάσματα η Τουρκία δεν θα είχε αυτή τη συμπεριφορά στην περιοχή" δήλωσε ο ευρωβουλευτής της ΝΔ και ο αντιπρόεδρος της Κ.Ο. του ΕΛΚ, <a href="http://www.enikos.gr/politics/675231/meimarakis-giorti-tis-dimokratias-to-synedrio-tis-nd">Ευάγγελος Μεϊμαράκης </a>στον Realfm 97,8.</p>
      <p>Μιλώντας στον Νίκο Χατζηνικολάου και στον Αντώνη Δελλατόλα ανέφερε ότι "η κυβέρνηση έχει χαράξει τη στρατηγική της. Οι αντιδράσεις θεωρώ ότι θα ξεπεραστούν με συζήτηση και επιχειρήματα. Η εικόνα της χώρας δεν είναι η εικόνα ανθρώπων που μισούν τους πρόσφυγες, αλλά είναι μια εικόνα ανθρώπων που θέλουν να τους φιλοξενήσουν. Βεβαίως όταν σε αυτούς υπάρχουν στοιχεία που δεν θέλουν να προσαρμοστούν στους κανόνες διαβίωσης που έχουμε στην Ελλάδα υπάρχει η προσπάθεια νομιμότητας και η διαφορετική συμπεριφορά".</p>
      <p>"Αλλά κατά βάση πρέπει να γνωρίζετε ότι στην Ευρώπη η Ελλάδα έχει πολύ θετική εικόνα ως προς αυτό και βεβαίως με τις αντιρρήσεις και τις αντιδράσεις που υπάρχουν. Και είναι λογικό να υπάρχουν διότι υπεισέρχονται διάφορα στοιχεία, τα οποία μπορεί να έχουν αντικοινωνικές και παραβατικές συμπεριφορές και αυτό πρέπει να το δούμε" πρόσθεσε.</p>
      <p>"Όλα αυτά θα τεθούν στη συζήτηση και στη διάσκεψη για το μέλλον της Ευρώπης, η οποία ξεκινάει και ταυτόχρονα στη συζήτηση με τους βουλευτές των εθνικών κομμάτων, γιατί αυτά πρέπει να αντιμετωπιστούν σε επίπεδο εθνικών κοινοβουλίων κατά τη γνώμη μου. Γι'αυτό θεωρώ πολύ σημαντική την αρμοδιότητα που έχω ως <a href="http://www.enikos.gr/politics/673937/ston-vangeli-meimaraki-to-chartofylakio-gia-tis-scheseis-tou-elk-">αντιπρόεδρος του ΕΛΚ</a> για την επαφή αυτή και ήδη σας πληροφορώ ότι έχω ξεκινήσει τις επαφές. Είχαμε την προηγούμενη εβδομάδα με όλους τους βουλευτές των εθνικών κοινοβουλίων του ΕΛΚ" τόνισε.</p>
      <p>"Έχουμε αυτή την εβδομάδα για τους τρεις επιτρόπους και να σας πω ότι παραμένω σε αυτό που είχα πει ότι είχα ζητήσει την αλλαγή του τίτλου του χαρτοφυλακίου του κ. Σχοινά αντί για προστασία του τρόπου ζωής, επειδή το "προστασία" είναι κάπως επιθετικό και ταυτόχρονα αμυντικό, θα ήθελα να γίνει προώθηση του τρόπου ζωής" ανέφερε.</p>
      <p>"Επιμένω και μάλλον θα το πετύχω η αλιεία να μπει στον τίτλο του χαρτοφυλακίου διότι δεν υπάρχει σήμερα και η αλιεία είναι σημαντική για τις χώρες μας και ήταν αυτοτελές χαρτοφυλάκιο και είναι ντροπή να μην υπάρχει καθόλου" υπογράμμισε.</p>
      <p>"Θα σας πω με βεβαιότητα ότι πρόεδρος του EPP θα είναι ο κ. Τουσκ. Μία υποψηφιότητα έχουμε και ελπίζω και εύχομαι να εκλεγεί" είπε ο κ. Μεϊμαράκης.</p>
      <p>"Ως προς το συνέδριο της ΝΔ θα συζητήσουμε πώς θα ψηφιοποιηθεί το κόμμα για τη νέα εποχή. Γιατί πιστεύω ότι το μέλλον έχει αρχίσει και όπως έχω πει είμαι συντηρητικός με όρους μέλλοντος" κατέληξε.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/683977_53568e265e-ae5f6351ccdafad8.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683796/syriza-gia-proanakritiki-prokaloume-nd-kai-kinal-na-efarmosoun-gi%0A%20%20%20%20%0A"/>
        <a href="http://www.enikos.gr/politics/683738/vozempergk-ston-realfm-978-den-eprepe-na-katargithei-i-diataxi-gi%0A%20%20%20%20%0A"/>
        <a href="http://www.enikos.gr/politics/683734/tropologia-kikilia-gia-epanakathorismo-tou-systimatos-timologisis%0A%20%20%20%20%0A"/>
        <a href="http://www.enikos.gr/politics/683732/tsiaras-tha-aposyro-ti-diataxi-gia-tin-vlasfimia%0A%20%20%20%20%0A"/>
        <a href="http://www.enikos.gr/politics/683646/papangelopoulos-na-exairethoun-apo-tin-proanakritiki-vouleftes-ti%0A%20%20%20%20%0A"/>
        <a href="http://www.enikos.gr/politics/683620/metopiki-sygkrousi-kyvernisis-syriza-gia-ta-epeisodia-stin-asoee%0A%20%20%20%20%0A"/>
        <a href="http://www.enikos.gr/politics/683547/to-efcharisto-tou-avgenaki-se-olympionikes-kai-protathlites%0A%20%20%20%20%0A"/>
        <a href="http://www.enikos.gr/politics/683538/ragkousis-syncharitiria-stin-antitromokratiki-gia-tin-exarthrosi-%0A%20%20%20%20%0A"/>
        <a href="http://www.enikos.gr/politics/683521/stylianidis-ston-realfm-978-exisosame-tin-antimetopisi-ton-politi%0A%20%20%20%20%0A"/>
      </related>
    </article>
  </body>
</html>