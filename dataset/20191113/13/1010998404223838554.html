<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/otkriha-tjaloto-na-izgubenata-turistka-v-rila.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T13:28:00+00:00"/>
    <meta property="og:title" content="Откриха тялото на изгубената туристка в Рила"/>
    <meta property="og:description" content="Три дни планинските спасители издирваха 64-годишната жена"/>
  </head>
  <body>
    <article>
      <h1>Откриха тялото на изгубената туристка в Рила</h1>
      <h2>Три дни планинските спасители издирваха 64-годишната жена</h2>
      <address>
        <time datetime="2019-11-13T13:28:00+00:00">13 Nov 2019, 13:28</time>
      </address>
      <p>Спасители от Благоевград са открили тялото на изчезналата преди три дни туристка, съобщиха за bTV от Планинската спасителна служба.</p>
      <p>Жената е паднала от скали близо до Рилския манастир. Заради силния дъжд обаче тялото ѝ най-вероятно няма да бъде транспортирано днес, тъй като мястото е трудно проходимо.</p>
      <p>В неделя сутринта 64-годишната жена предприема самостоятелен поход в планината. Тръгва от хижа „Мальовица”, след това обаче следите ѝ се губят.  </p>
      <p>Три дни планинските спасители я издирваха. Днес беше взето решение търсенето да бъде преустановено заради лошите метеорологични условия.</p>
      <p>
        <b>Час, след като беше съобщено за трагичната развръзка, БТА публикува официална информация, че откритата жена е бивш сътрудник на информационната агенция – Лили Тодорова.</b>
      </p>
      <p>„Дългогодишен журналист на БТА и бивш главен редактор на „Вътрешна информация”, тя ще остане като един от най-ярките и колоритни образи, с огромно сърце, неподражаемо чувство за хумор и всеотдайност към работата и хората. След оттеглянето си от активната журналистическа дейност, тя не спря да се развива и да търси нови начини за развитие. Догодина ѝ предстоеше да завърши докторантура в Богословския факултет, свързана с друга нейна страст – хоровото пеене и църковнославянската музика. Лили е и дългогодишен доброволец в стационара за наркомани и алкохолици в Суходол. В събота тя се отправи на поредния планински преход в любимата ѝ Рила планина. Днес тялото ѝ бе открито в района на Белия улей, до Рилския манастир. БТА изказва съболезнования на близките и на семейството на Лили”, пише в съобщението.<br/> </p>
    </article>
  </body>
</html>