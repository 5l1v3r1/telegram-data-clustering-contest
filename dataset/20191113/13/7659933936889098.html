<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1990126/trump-erdo%C4%9Fan-g%C3%B6r%C3%BC%C5%9Fmesinde-bir%C3%A7ok-sorun-masa-yat%C4%B1r%C4%B1lacak"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T13:30:00+00:00"/>
    <meta property="og:title" content="Trump - Erdoğan görüşmesinde birçok sorun masa yatırılacak"/>
    <meta property="og:description" content="ABD Başkanı Donald Trump, haftalar süren karşılıklı gergin söylemlerin ardından, Suriye ve tutuklu DEAŞ unsurları gibi birçok konuyu görüşmek üzere bugün Beyaz Saray’da Cumhurbaşkanı Recep Tayyip Erdoğan ile bir araya gelecek. Washington’da bugün Tru"/>
  </head>
  <body>
    <article>
      <h1>Trump - Erdoğan görüşmesinde birçok sorun masa yatırılacak</h1>
      <address>
        <time datetime="2019-11-13T13:30:00+00:00">13 Nov 2019, 13:30</time>
      </address>
      <p>ABD Başkanı Donald Trump, haftalar süren karşılıklı gergin söylemlerin ardından, Suriye ve tutuklu DEAŞ unsurları gibi birçok konuyu görüşmek üzere bugün Beyaz Saray’da Cumhurbaşkanı Recep Tayyip Erdoğan ile bir araya gelecek.<br/><br/>Washington’da bugün Trump’ın azledilmesine yönelik soruşturma kapsamında kamuya açık oturumların başlaması beklenirken, aynı zamanlarda iki lider de ortak basın toplantısı düzenleyecek.<br/><br/>Trump’ın, Suriye'nin kuzeyindeki sınır noktalarında konuşlandırılan ABD birliklerinin geri çekildiğini açıklamasının ardından, Türkiye 9 Ekim’de DEAŞ'e karşı mücadele eden Uluslararası Koalisyon tarafından desteklenen YPG’ye karşı Barış Pınarı Harekatı’nı başlatmıştı.<br/><br/>ABD Başkanı, bu arada Erdoğan'a daha önce liderler arasında hiç görülmemiş üslupta bir mesaj göndererek, harekattan vazgeçirmeye çalışmıştı.<br/><br/>Cumhuriyetçilerin de yer aldığı sert bir eleştiri dalgasıyla karşı karşıya kalan Trump, ses tonunu sertleştirerek Türkiye ekonomisini yok etmek ile tehdit etmişti.<br/><br/>Kürt müttefiklerini terk etmek ve Suriye’den çekilerek o boşluğu Rusya’nın doldurmasına fırsat vermekle itham edilen Trump, Demokratlar ve Cumhuriyetçileri içeren birçok Kongre üyesini kızdırdı.<br/><br/>ABD Temsilciler Meclisi'nin Demokrat ve Cumhuriyetçi üyeleri, Trump'a hitaben bir mektup kaleme alarak, “Mevcut koşullar göz önünde bulundurulduğunda, Erdoğan'ın ABD'yi ziyaret etmesi son derece uygunsuz bir gelişmedir. Bu davet geri çekilmeli” ifadelerini kullandı.<br/><br/>Söz konusu ziyarete karşı çıkanlar, Erdoğan’ın Beyaz Saray’da merasim ile karşılanmasının onun pozisyonunu kuvvetlendiren bir hediye olacağını düşünüyor.<br/><br/>ABD Dışişleri Bakanlığı’ndan bir yetkili, “Türkiye ile Suriye hakkında konuşmalıyız.  Bu tür bir ziyareti ödül olarak görmemeliyiz bu diplomatik bir araç” yorumunda bulundu.<br/><br/>Trump'ın tutumları ve Türkiye’nin askeri harekatı, DEAŞ’ın yeniden canlanmasından endişe eden NATO’da da sert bir gerilime neden oldu.<br/><br/>Fransa Cumhurbaşkanı Emmanuel Macron, ABD ile Suriye konusunda herhangi bir koordinasyon bulunmamasını kınayarak, “NATO’nun beyin ölümü gerçekleşti” çıkışında bulunmuştu.<br/><br/>Trump ve Erdoğan arasında bugün yapılacak görüşmenin ardından, Fransa Dışişleri Bakanı Jean-Yves Le Drian’ın talebine cevaben Washington’da ABD öncülüğündeki DEAŞ Karşıtı Uluslararası Koalisyon’un bakanlar düzeyindeki toplantısı yapılacak.<br/><br/>Suriye dosyasında, Ankara ile Washington arasında birçok tartışmalı konu var.<br/><br/>Washington'ın protestolarına rağmen, Türkiye, Rus S-400 hava savunma sistemlerini satın almış, ABD ise buna cevaben Türkiye’yi F-35 programından çıkarmıştı.<br/><br/>Türkiye de, ABD Temsilciler Meclisi’nin 1915 olaylarını ‘Ermeni Soykırımı’ olarak tanıyan yasa tasarısını kabul etmesinden duyulan memnuniyetsizliği dile getirmişti.</p>
    </article>
  </body>
</html>