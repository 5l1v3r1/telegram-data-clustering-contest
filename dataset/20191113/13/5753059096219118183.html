<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/13/news/testata_a_giornalista_a_ostia_pg_cassazione_confermare_condanna_per_spada_e_aggravante_mafiosa_-241010462/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T13:20:00+00:00"/>
    <meta property="og:title" content="Testata a giornalista a Ostia, la Cassazione conferma la condanna a Roberto Spada. &quot;C'è l'aggravante mafiosa&quot;"/>
    <meta property="og:description" content="Accolte le richieste del Pg che aveva sostenuto che nell'aggressione a Piervincenzi &quot;c'erano una serie di indici del metodo mafioso&quot; tra i"/>
  </head>
  <body>
    <article>
      <h1>Testata a giornalista a Ostia, la Cassazione conferma la condanna a Roberto Spada. "C'è l'aggravante mafiosa"</h1>
      <h2>Accolte le richieste del Pg che aveva sostenuto che nell'aggressione a Piervincenzi "c'erano una serie di indici del metodo mafioso" tra i quali il fatto che "nessuna delle persone presenti nella palestra gestita da Spada, davanti alla quale si è svolta l'aggressione, è intervenuta in favore delle vittime". Anche la sindaca Raggi presente alla lettura della sentenza</h2>
      <address>
        <time datetime="2019-11-13T13:20:00+00:00">13 Nov 2019, 13:20</time>
      </address>
      <p>Confermata la condanna a sei anni di reclusione per Roberto Spada, accusato di lesioni aggravate dal metodo mafioso, per aver aggredito, nel 2017, una troupe della trasmissione Nemo ad Ostia (il giornalista Daniele Piervincenzi venne colpito con una testata). La Cassazione, accogliendo le richieste del Pg, Pasquale Fimiani, ha rilevato che si è trattato di metodo mafioso con gli "indicatori" della intimidazione, tanto che nessuno dei presenti è intervenuto in soccorso delle vittime.<br/><br/> "Sono stati correttamente individuati, dal verdetto della Corte di Appello, gli indici sintomatici che rilevano la sussistenza dell'aggravante del metodo mafioso con una deliberata e ostentata manifestazione di potere" nell'aggressione alla troupe televisiva di Nemo, aveva sottolineato il Pg Fimiani nella sua requisitoria davanti agli 'ermellini'.<br/>Il Pg aveva inoltre sottolineato che, tra gli indici del metodo mafioso "nessuna delle persone presenti nella palestra gestita da Spada, davanti alla quale si è svolta l'aggressione ai giornalisti , è intervenuta in favore delle vittime".</p>
      <h3>Voto Ostia, Roberto Spada aggredisce inviato di Nemo</h3>
      <figure>
        <video src="https://media.gedidigital.it/repubblicatv/file/2017/11/08/410601/410601-video-rrtv-650-081117_ostiaspada_nemo.mp4"/>
      </figure>
      <p>Insieme al giornalista Daniele Piervincenzi era stato aggredito e inseguito in mezzo alla strada anche il cameraman Edoardo Anselmi. A dare man forte a Spada c'era anche Ruben Nelson Del Puerto la cui posizione è stata stralciata ed è ancora in grado di Appello.<br/><br/>"Questa sentenza riconosce la matrice propriamente mafiosa di un atto di protervia criminale particolarmente efferato e vile ed è un riconoscimento per tutti quei giornalisti, come Daniele Piervincenzi, che ogni giorno varcano i fortini della criminalità organizzata per rivolgere a piccoli e grandi boss le domande più scomode". Così commenta l'avvocato Giulio Vasaturo, legale della Fnsi, costituita parte civile nel processo. E la sindaca Raggi, presente alla lettura della sentenza: "Questa sentenza è sicuramente una vittoria giuridica ed è un segnale molto forte per i criminali: a Roma non c'è spazio per la criminalità e la mafia".<br/><br/>Roberto Spada è in carcere a Tolmezzo ed è stato condannato all'ergastolo in un altro processo.</p>
    </article>
  </body>
</html>