<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/apple-macbook-pro-da-16-pollici-ufficiale-si-parte-da-2799-euro/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T13:36:00+00:00"/>
    <meta property="og:title" content="Apple MacBook Pro da 16 pollici ufficiale, si parte da 2799 euro | Tom's Hardware"/>
    <meta property="og:description" content="Apple ha annunciato il nuovo MacBook Pro da 16 pollici, portatile che prende il posto del 15 pollici in cima alla gamma di notebook per professionisti."/>
  </head>
  <body>
    <article>
      <h1>Apple MacBook Pro da 16 pollici ufficiale, si parte da 2799 euro | Tom's Hardware</h1>
      <address>
        <time datetime="2019-11-13T13:36:00+00:00">13 Nov 2019, 13:36</time>
      </address>
      <p><b>Apple</b> ha annunciato il nuovo <b>MacBook Pro da 16 pollici</b>, un portatile inedito nella sua linea di prodotti destinato a <b>professionisti</b> come sviluppatori, fotografi, registi, scienziati e produttori musicali. Contestualmente l’azienda ha <b>eliminato il modello da 15 pollici</b>, di conseguenza la gamma MacBook è da oggi formata da un MacBook Air, un MacBook Pro da 13 pollici e il nuovo 16 pollici.</p>
      <p>A bordo di questo nuovo MacBook Pro troviamo un <b>Retina Display</b><b> da 16 pollici </b>(IPS, True Tone) con risoluzione di <b>3072 x 1920 </b><b>pixel</b> (226 PPI), 500 nit di luminosità e dovrebbe coprire anche il gamut P3, seppur Apple non indichi alcuna percentuale. Apple calibra ogni display in fabbrica per garantire una gamma, un punto di bianco e colori primari accurati.</p>
      <figure>
        <img src="https://www.tomshw.it/images/images/2019/11/apple-macbook-pro-16-pollici-62742.jpg"/>
      </figure>
      <p>Dal punto di vista <b>hardware</b>, la <b>configurazione base</b> del Mac che costa 2799 euro integra una CPU Core i7 con sei core a 2,6 / 4,5 GHz, 16 GB di memoria DDR4-2666 e grafica AMD Radeon Pro 5300M con 4 GB di memoria GDDR6. All’interno c’è un SSD da 512 GB.</p>
      <p><b>Il secondo modello, più potente</b>, ha una CPU Intel Core i9 a 8 core a 2,3 / 4,8 GHz, 16 GB di memoria DDR4-2666, SSD da 1 TB e grafica AMD Radeon Pro 5500M con 4 GB di memoria GDDR6. <b>I due modelli sono ovviamente configurabili</b>: potete installare una CPU Core i9 a 8 core che opera a 2,4 / 5 GHz, la memoria può essere espansa fino a 64 GB e l’SSD fino a 8 TB. Potete inoltre adottare una Radeon Pro 5500M con 8 GB di memoria GDDR6. Selezionando tutti gli aggiornamenti<b> è possibile arrivare a un esborso di 7239 euro.</b></p>
      <p>Secondo Apple la CPU a otto core garantisce prestazioni fino a 2,1 volte migliori rispetto a un MacBook Pro quad‑core, mentre la grafica AMD Radeon Pro serie 5000M “garantisce prestazioni mai viste su un MacBook Pro”. “Nella configurazione di base, MacBook Pro 16″ è oltre due volte più veloce dello stesso modello di generazione precedente”.</p>
      <p>L’hardware è raffreddato da <b>un sistema termico rinnovato</b> dotato di una ventola con una girante più grande con pale estese e feritoie più ampie: secondo Apple tutto questo aumenta del 28% il flusso d’aria, mentre l’heatsink il 35% più esteso è più efficace che in passato. Il MacBook Pro può così “sostenere fino a 12 watt in più durante carichi pesanti rispetto al design precedente”.</p>
      <p>Il notebook ha <b>quattro porte Thunderbolt 3 (USB-C)</b> ed è accompagnato da un alimentatore USB da 96 watt con cavo lungo 2 metri. La connettività è rappresentata dal Wi-Fi ac e dal Bluetooth 5.0. Non manca una videocamera FaceTime HD a 720p.</p>
      <figure>
        <img src="https://www.tomshw.it/images/images/2019/11/apple-macbook-pro-16-pollici-62743.jpg"/>
      </figure>
      <p>Il nuovo MacBook Pro è anche dotato di<b> una Magic Keyboard con meccanismo a forbice (rispetto a quello a farfalla degli altri Pro) con una corsa di 1 mm</b>. Presente anche un tasto Esc fisico, novità rispetto agli ultimi Pro e tasti freccia disposti a T capovolta. Non mancano Touch Bar e Touch ID.</p>
      <figure>
        <img src="https://www.tomshw.it/images/images/2019/11/apple-macbook-pro-16-pollici-62744.jpg"/>
      </figure>
      <p>Presente un sistema audio con <b>sei speaker e woofer brevettati a cancellazione di forza</b> che usano due driver in opposizione per ridurre le vibrazioni non desiderate che possono distorcere il suono. Un insieme di microfoni rinnovato riduce del 40 percento il sibilo e migliora il rapporto segnale-rumore. Apple parla anche di una <b>batteria con maggiore autonomia (la batteria è da 100 Wh, la più capiente tra i Mac) fino a 11 ore</b>, trackpad Force Touch e chip di sicurezza Apple T2.</p>
      <p>Il prezzo di partenza del nuovo MacBook Pro da 16 pollici è <a href="https://www.apple.com/it/shop/buy-mac/macbook-pro/16-pollici">2799 euro, con disponibilità immediata sul sito Apple</a> con consegna a fine mese.</p>
    </article>
  </body>
</html>