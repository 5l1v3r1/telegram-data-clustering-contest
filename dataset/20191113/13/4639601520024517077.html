<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/world/tet-a-tet-tramp-erntogan-to-paraskinio-kai-i-varia-atzenta/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T13:15:27+00:00"/>
    <meta property="og:title" content="Τετ α τετ Τραμπ – Ερντογάν : Το παρασκήνιο και η «βαριά» ατζέντα"/>
    <meta property="og:description" content="Το ψυχροπολεμικό κλίμα μεταξύ των δύο χωρών ήρθε το τελευταίο διάστημα στο προσκήνιο με αφορμή διάφορα θέματα της επικαιρότητας."/>
  </head>
  <body>
    <article>
      <h1>Τετ α τετ Τραμπ – Ερντογάν : Το παρασκήνιο και η «βαριά» ατζέντα</h1>
      <h2>Το ψυχροπολεμικό κλίμα μεταξύ των δύο χωρών ήρθε το τελευταίο διάστημα στο προσκήνιο με αφορμή διάφορα θέματα της επικαιρότητας.</h2>
      <address><time datetime="2019-11-13T13:15:27+00:00">13 Nov 2019, 13:15</time> by <a rel="author">ΤοΒΗΜΑ Team</a></address>
      <p>Τους τελευταίους μήνες οι σχέσεις του τούρκου προέδρου Ρετζέπ Ταγίπ Ερντογάν με τον αμερικανό ομόλογό του Ντόναλντ Τραμπ έχουν περάσει από «40 κύματα» και από τη σημερινή συνάντηση που θα έχουν θα ξεκαθαριστεί εάν αφήσουν πίσω τις διαφωνίες τους.</p>
      <p>Το ψυχροπολεμικό κλίμα μεταξύ των δύο χωρών ήρθε το τελευταίο διάστημα στο προσκήνιο με αφορμή διάφορα θέματα της επικαιρότητας. Η σταγόνα που ξεχείλισε το ποτήρι για τον Ερντογάν ήταν όταν προ ημερών η Βουλή  των Αντιπροσώπων των ΗΠΑ ενέκρινε το ψήφισμα με το οποίο αναγνώρισε τη γενοκτονία των Αρμενίων.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Μια από τις μεγαλύτερες διαφωνίες και εστίες έντασης μεταξύ των δύο χωρών, αποτέλεσε το θέμα με τον πάστορα, Άντριου Μπράνσον, ο οποίος βρέθηκε στο επίκεντρο της σοβαρότερης -μέχρι τότε- διπλωματικής κρίσης μεταξύ της Τουρκίας και των ΗΠΑ .</p>
      <p>Ακολούθησε, η κρίση με τους S-400, που οδήγησε τις ΗΠΑ στην απόφαση να πετάξουν εκτός του προγράμματος των F-35 την Τουρκία, ενώ έντονη αντιπαράθεση -τουλάχιστον όσον αφορά στο επικοινωνιακό κομμάτι- υπήρξε και για το θέμα της τουρκικής επιχείρησης στη Συρία κατά των Κούρδων με τον Τραμπ να απειλεί επανειλημμένα ότι θα καταστρέψει την τουρκική οικονομία.</p>
      <h3>Ποια θέματα θα συζητηθούν στη συνάντηση Τραμπ – Ερντογάν</h3>
      <p>Με ιδιαίτερο ενδιαφέρον περιμένουν αρκετοί ηγέτες χωρών τη σημερινή συνάντηση Τραμπ – Ερντογάν.</p>
      <p>«Οι δύο ηγέτες νιώθουν μια έλξη ο ένας προς τον άλλον ως ισχυροί πρόεδροι», επισήμανε ο Σονέρ Τσαγκαπτάι, διευθυντής του Turkish Research Program στο The Washington Institute for Near East Policy, αν και προειδοποίησε για τη βαθιά εχθρότητα μεταξύ των κυβερνητικών υπηρεσιών των δύο χωρών, που είναι σύμμαχοι στο ΝΑΤΟ.</p>
      <p>«Το κομμάτι Ερντογάν- Τραμπ είναι το μοναδικό συστατικό στη σχέση μεταξύ των ΗΠΑ και της Τουρκίας που λειτουργεί πλέον», πρόσθεσε ο Τσαγκαπτάι.</p>
      <p>«Η εμπιστοσύνη μεταξύ των κυβερνητικών υπηρεσιών των δύο χωρών έχει διαβρωθεί και υπάρχει αρκετός θυμός στις ΗΠΑ για την Τουρκία, και αντιστρόφως».</p>
      <p>Η Ουάσινγκτον και η Άγκυρα αντιμετώπισαν μία ακόμη κρίση τον προηγούμενο μήνα με αφορμή τη Συρία, μετά τη στρατιωτική επέμβαση του Ερντογάν στο βορειοανατολικό τμήμα της χώρας εναντίον των Κούρδων συμμάχων των ΗΠΑ, αναγκάζοντας τις αμερικανικές δυνάμεις να αποσυρθούν από την περιοχή.</p>
      <figure>
        <img src="https://www.in.gr/wp-content/uploads/2019/11/Erdog-1-600x426.jpg"/>
      </figure>
      <p>Η Τουρκία απέρριψε τις απειλές των ΗΠΑ για επιβολή κυρώσεων εναντίον της αφού της παραδόθηκαν οι πρώτες παρτίδες των ρωσικών πυραύλων S-400 τον Ιούλιο. Σε απάντηση η Ουάσινγκτον απέσυρε την Τουρκία από το πρόγραμμα για τα μαχητικά αεροσκάφη F-35. Όμως μέχρι στιγμής δεν της έχει επιβάλει κυρώσεις.</p>
      <p>Η κίνηση της Άγκυρας εξόργισε το Κογκρέσο, το μένος του οποίου απέναντι στην Τουρκία αυξήθηκε μετά την τουρκική επιχείρηση στη Συρία με στόχο την εκδίωξη της κουρδικής πολιτοφυλακής Μονάδες Προστασίας του Λαού (YPG), βασικού συμμάχου των ΗΠΑ στη μάχη τους κατά του Ισλαμικού Κράτους.</p>
      <p>Η Βουλή των Αντιπροσώπων υιοθέτησε τον προηγούμενο μήνα ένα πακέτο μέτρων για να τιμωρήσει την Τουρκία για την επιχείρησή της στη Συρία, την ώρα που σημαντικά στελέχη της Γερουσίας, περιλαμβανομένου του συμμάχου του Τραμπ, του Λίντσεϊ Γκρέιαμ, έχουν δεσμευθεί να δώσουν το πράσινο φως στο πακέτο αυτό, αν κινδυνεύσουν οι Κούρδοι.</p>
      <p>Η Βουλή ψήφισε εξάλλου υπέρ μιας μη δεσμευτικής απόφασης για την αναγνώριση της γενοκτονίας των Αρμενίων από την Οθωμανική Αυτοκρατορία, προκαλώντας την οργή της Άγκυρας.</p>
      <p>Μάλιστα κάποιοι Αμερικανοί κοινοβουλευτικοί ζήτησαν τη Δευτέρα από τον Τραμπ να πάρει πίσω την πρόσκληση που είχε απευθύνει στον Ερντογάν.</p>
      <figure>
        <img src="https://www.in.gr/wp-content/uploads/2019/11/s400t-600x338.jpg"/>
      </figure>
      <h4>Η Ουάσινγκτον θέλει η Άγκυρα να εγκαταλείψει τους S-400</h4>
      <p>«Έχουμε την ίδια άποψη με τον πρόεδρο Τραμπ: επιθυμούμε να λύσουμε προβλήματα και να βελτιώσουμε τις σχέσεις μας παρά τα σύννεφα», δήλωσε ο Ερντογάν προτού αναχωρήσει για την Ουάσινγκτον. «Έχουμε σημειώσει σημαντικές προόδους σε πολλά ζητήματα, παρά τις απόπειρες για γραφειοκρατικό και πολιτικό σαμποτάζ από απομεινάρια της προηγούμενης κυβέρνησης», πρόσθεσε.</p>
      <p>Λίγο αργότερα ο διευθυντής επικοινωνίας του Τούρκου προέδρου, ο Φαχρετίν Αλτούν, έγραψε στο Twitter ότι οι ΗΠΑ θα πρέπει να πάψουν να στηρίζουν τη YPG. Όμως ανώτερο στέλεχος της αμερικανικής κυβέρνησης επεσήμανε ότι η συνεργασία αυτή θα διαρκέσει: «Δεν υπάρχει πρόθεση τερματισμού της συνεργασίας».</p>
      <p>Βασικοί σημερινοί στόχοι της κυβέρνησης Τραμπ είναι να πειστεί ο Ερντογάν να εγκαταλείψει τα σχέδιά του να χρησιμοποιήσει τους S-400 και να συμφωνήσει σε μόνιμη εκεχειρία στη Συρία, εξήγησε ανώτερο κυβερνητικό στέλεχος. «Θέλουμε να τα οριστικοποιήσουμε», πρόσθεσε αναφερόμενος και στα δύο θέματα.</p>
      <p>Αν η Τουρκία συμφωνήσει, τότε κάποια στιγμή η Ουάσινγκτον θα της επιτρέψει να επιστρέψει στο πρόγραμμα των F-35 και θα της προσφέρει μια εμπορική συμφωνία ύψους 100 δισεκ. δολαρίων, σημείωσαν δύο Αμερικανοί αξιωματούχοι.</p>
      <p>Όμως η Άγκυρα προς το παρόν δεν έχει αφήσει να διαφανεί ότι θα υποχωρήσει. «Ένα ζήτημα, όπως η υποχώρηση της Τουρκίας από την αγορά των S-400, δεν είναι στην ατζέντα», αντέδρασε Τούρκος αξιωματούχος.</p>
      <p>Παρά τις διαφωνίες, η Άγκυρα εξακολουθεί να έχει ελπίδες για βελτίωση των διμερών σχέσεων, βασιζόμενη σε μια θερμή τηλεφωνική επικοινωνία μεταξύ των δύο ηγετών την προηγούμενη εβδομάδα. «Με την προσωπική στήριξη του Τραμπ πιστεύω ότι η επίσκεψη θα συμβάλει να ξεπεραστούν προβλήματα. Και η τηλεφωνική επικοινωνία αποτελεί ισχυρή ένδειξη αυτού», τόνισε ο ίδιος Τούρκος αξιωματούχος.</p>
      <p>Πηγή: Με πληροφορίες από ΑΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>