<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Vid-Chytachiv/povernit-groshi-gromadam-otg-hmelnichchini-zaklikayut-uryad-ta-verhovn-10969107.html"/>
    <meta property="og:site_name" content="Всім"/>
    <meta property="article:published_time" content="2019-11-13T13:55:00+00:00"/>
    <meta property="og:title" content="Поверніть гроші громадам! ОТГ Хмельниччини закликають Уряд та Верховну Раду відкоригувати бюджет-2020"/>
    <meta property="og:description" content="Об’єднані територіальні громади Хмельниччини терміново скликають позачергові сесії, на яких розглядають Звернення до Голови Верховної Ради України та Прем’єр-міністра України щодо фінансового забезпечення потреб територіальної громади. Щоб захистити інтереси громад, які не враховані у Держбюджеті на 2020 рік, Асоціація міст України оголосила Всеукраїнську акцію: «Поверніть гроші громадам!»."/>
  </head>
  <body>
    <article>
      <h1>Поверніть гроші громадам! ОТГ Хмельниччини закликають Уряд та Верховну Раду відкоригувати бюджет-2020</h1>
      <address><time datetime="2019-11-13T13:55:00+00:00">13 Nov 2019, 13:55</time> by <a rel="author">Ольга Бахіна</a></address>
      <p>Об’єднані територіальні громади Хмельниччини терміново скликають позачергові сесії, на яких розглядають Звернення до Голови Верховної Ради України та Прем’єр-міністра України щодо фінансового забезпечення потреб територіальної громади. Щоб захистити інтереси громад, які не враховані у Держбюджеті на 2020 рік, Асоціація міст України оголосила Всеукраїнську акцію: «Поверніть гроші громадам!».</p>
      <p>Незабаром у Верховній Раді України очікується розгляд і прийняття проекту Державного бюджету на 2020 рік. Оприлюднений 05.11.2019 р. на сайті Верховної Ради України, поданий Урядом, проект не враховує пропозиції Асоціації міст України.</p>
      <p>У Зверненні до Голови Верховної Ради України та Прем’єр-міністра України щодо фінансового забезпечення потреб територіальної громади, йдеться про те, що поданий Урядом проект Державного бюджету на 2020 рік зменшує доходи місцевого самоврядування всупереч тому, що протягом останніх років значно збільшені повноваження та сфери відповідальності громад. Передбачений місцевим бюджетам ресурс не дозволить органам місцевого самоврядування виконувати власні та делеговані повноваження, унеможливить надання  послуг громадянам.</p>
      <p>Для недопущення суттєвого обмеження доступу громадян України в медичному обслуговуванні, соціальному захисті та освіті, ОТГ закликають:</p>
      <p>1.         В проекті Державного бюджету України на 2020 рік:</p>
      <p>1.1.      підтримати норму про зарахування частини акцизного податку на пальне до місцевих бюджетів;</p>
      <p>1.2.      встановити розмір освітньої субвенції на 2020 рік в обсязі 105 млрд грн, що врахує підвищення заробітної плати педагогічним працівникам, а також компенсацію з державного бюджету  в розмірі 14,6 млрд грн на підвищення заробітної плати педагогічним працівникам дошкільної, позашкільної, професійно-технічної освіти, тренерів-викладачів дитячо-юнацьких спортивних шкіл;</p>
      <p>1.3.      спрямувати 20% коштів дорожньої субвенції до бюджетів міст обласного значення та об’єднаних територіальних громад та передбачити формульний підхід щодо розподілу таких коштів між цими бюджетами;</p>
      <p>1.4.      забезпечити оплату з державного бюджету гарантованих державою пільг, зокрема, пільг на проїзд та послуги зв'язку;</p>
      <p>1.5.      передбачити на 2020 рік додаткову дотацію на здійснення переданих з державного бюджету видатків з утримання закладів освіти та охорони здоров'я у в обсязі не менше 20 млрд грн та її формульний розподіл між районними бюджетами, бюджетами ОТГ та міст обласного значення.</p>
      <p>2.         Негайно перерахувати кошти субвенції з державного бюджету місцевим бюджетам на здійснення заходів щодо соціально-економічного розвитку окремих територій, передбаченої у Державному бюджеті на 2019 рік, та перехідних залишків з 2018 року.</p>
      <p>«Аналізуючи поданий Урядом проект закону «Про державний бюджет України на 2020 рік» ми бачимо продовження негативної тенденції. Верховна Рада і Уряд передають свої зобов’язання на громади. Це неприпустимо. Тому вважаємо такі вимоги справедливими і обґрунтованими» - підкреслив голова Хмельницького регіонального відділення АМУ, міський голова Славути Василь Сидор.</p>
      <p>До акції уже долучилися десятки громад із усієї України. Більше можна знайти на сторінках регіональних відділень Асоціації міст України в соціальній мережі «Фейсбук» чи за хештегом #поверніть_гроші_громадам.</p>
    </article>
  </body>
</html>