<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822083.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T13:08:00+00:00"/>
    <meta property="og:title" content="وزیر صنعت وجود فساد را تکذیب کرد"/>
    <meta property="og:description" content="به گزارش ایرنا، «رضا رحمانی» ظهر امروز (چهارشنبه) در حاشیه نشست هیات دولت در پاسخ به سوال ایرنا درباره پیوستن ایران به اتحادیه اوراسیا گفت: بخش عمده‌ای از نیازهای اتحادیه اوراسیا مانند برخی اقلام فولادی، زعفران و فرش، لوازم خانگی، پوشاک و کیف و کفش با رعایت استانداردهای لازم در داخل کشور تولید می‌شود."/>
  </head>
  <body>
    <article>
      <h1>وزیر صنعت وجود فساد را تکذیب کرد</h1>
      <address>
        <time datetime="2019-11-13T13:08:00+00:00">13 Nov 2019, 13:08</time>
      </address>
      <p>وزیر صنعت، معدن و تجارت با اشاره به برخی اسناد منتشر شده درباره وجود فساد در وزارت صنعت، این موضوع را تکذیب کرده و گفت: هر کسی موردی می‌داند، اطلاع دهد تا با آن برخورد شود.</p>
      <p>به گزارش ایرنا، «رضا رحمانی» ظهر امروز (چهارشنبه) در حاشیه نشست هیات دولت در پاسخ به سوال ایرنا درباره پیوستن ایران به اتحادیه اوراسیا گفت: بخش عمده‌ای از نیازهای اتحادیه اوراسیا مانند برخی اقلام فولادی، زعفران و فرش، لوازم خانگی، پوشاک و کیف و کفش با رعایت استانداردهای لازم در داخل کشور تولید می‌شود.</p>
      <p>وی در پاسخ به سوال دیگری درباره تامین نقدینگی واحدهای تولیدی بیان کرد: تاکنون ۹۰ درصد تامین سرمایه در گردش واحدها از طریق منابع بانکی تامین می‌شد، اما امسال بازار سرمایه را جدی گرفته‌ و می‌خواهیم از دیگر شیوه‌ها مانند اوراق نیز اقدام به تامین نقدینگی کنیم.</p>
      <p>رحمانی با بیان اینکه نیاز به نقدینگی واحدها چند برابر شده، این موضوع را دغدغه جدی وزارت صنعت عنوان کرد و گفت: یکی از معاونت‌ها را مسئول کردم با دانشگاه‌ها و افراد نظام بانکی و بورس در ارتباط باشند تا با کمک یکدیگر بتوانیم نقدینگی واحدها را تامین کنیم.</p>
      <p>وی تصریح کرد: گاهی می‌بینیم که واحد تولیدی احداث شده و تجهیزات و کارگر آماده فعالیت است، از سوی دیگر محصولی تولیدشده نیز بازار هدف دارد اما تامین سرمایه در گردش واحد با مشکل رو به روست. پیگیر این موضوع هستیم و از تمام راه‌های ممکن برای حل مساله نقدینگی واحدها استفاده خواهیم کرد.</p>
      <p>رحمانی همچنین درباره تامین مواد اولیه واحدهای تولیدی تاکید کرد: برای تامین مواد اولیه اعم از فولاد، مس و آلومینیوم مشکلی نداریم و اتفاقا تولید مازاد در این بخش وجود دارد.</p>
      <p>وی با بیان اینکه باید بین صادرات و توزیع داخلی این محصولات تناسب برقرار شود، افزود: همیشه مصرف‌کننده داخلی در اولویت است و پس از تامین نیاز او می‌توان مابقی مواد اولیه را صادر کرد.</p>
      <p>این مقام مسئول با اشاره به افزایش نرخ ارز اظهار کرد: این مساله باید به نفع تولیدکننده بوده و نتایجی همچون افزایش صادرات، تولید و اشتغال را در پی داشته باشد.</p>
      <p>رحمانی در پاسخ به سوالی مبنی بر سرمایه‌گذاری کشورهای خارجی در ایران مطرح کرد: به جز دوران برجام که هیات‌های تجاری بسیاری از اروپا به ایران آمد، همیشه همسایگان ما بخش عمده‌ای از سرمایه‌گذاری‌ها را انجام داده‌اند.</p>
      <p>وی توضیح داد: اکنون نیز همسایه‌ها و شرکت‌هایی از کشورهای دیگر، برای سرمایه‌گذاری در ایران و به خصوص در بخش معادن رغبت بسیاری نشان داده‌اند، اما به دلیل تحریم‌ها نمی‌خواهند که نامشان رسانه‌ای شود.</p>
    </article>
  </body>
</html>