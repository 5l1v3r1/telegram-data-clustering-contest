<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1990136/erdo%C4%9Fan-dea%C5%9F-unsurlar%C4%B1n%C4%B1-%C3%BClkelerine-g%C3%B6ndermeye-devam-s%C3%B6z%C3%BC-verdi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T13:30:00+00:00"/>
    <meta property="og:title" content="Erdoğan DEAŞ unsurlarını ülkelerine göndermeye devam sözü verdi"/>
    <meta property="og:description" content="Cumhurbaşkanı Recep Tayyip Erdoğan, DEAŞ unsurlarını ülkelerine göndermeye devam edeceklerini söyleyerek,  Avrupa Birliği'ni (AB) Türkiye'ye karşı tutumunu tekrar gözden geçirmeye çağırdı. Erdoğan, ABD ziyareti öncesi Ankara Esenboğa Havalimanı'nda y"/>
  </head>
  <body>
    <article>
      <h1>Erdoğan DEAŞ unsurlarını ülkelerine göndermeye devam sözü verdi</h1>
      <address>
        <time datetime="2019-11-13T13:30:00+00:00">13 Nov 2019, 13:30</time>
      </address>
      <p>Cumhurbaşkanı Recep Tayyip Erdoğan, DEAŞ unsurlarını ülkelerine göndermeye devam edeceklerini söyleyerek,  Avrupa Birliği'ni (AB) Türkiye'ye karşı tutumunu tekrar gözden geçirmeye çağırdı.<br/><br/>Erdoğan, ABD ziyareti öncesi Ankara Esenboğa Havalimanı'nda yaptığı açıklamada, “Biz bunları göndermeye devam edeceğiz. Yani burada almışlar, almamışlar, bunlar bizi pek de ilgilendirmiyor” diye konuştu.<br/><br/>Türk polisinin sınır dışı ettiği Arap asıllı ABD vatandaşı DEAŞ unsuru, Edirne Pazarkule Sınır Kapısı'nın karşısındaki Kastanies Sınır Kapısı'ndaki Yunanlı görevliler tarafından kabul edilmemişti.<br/><br/>Cumhurbaşkanı konuşmasında AB’ye de hitap ederek, “Bu kadar DEAŞ'lıyı şu anda cezaevlerinde bulunduran ve aynı şekilde Suriye tarafında bulunanları da kontrol altında tutan bir Türkiye'ye karşı takındığınız tavrı iyi gözden geçirin” dedi.<br/><br/><b>Sınır dışı işlemleri başlamıştı</b><br/><br/>Türkiye, Suriye’de yakalanan DEAŞ unsurlarını önceki gün sınır dışı etmeye başlamıştı.<br/><br/>İçişleri Bakanlığı Sözcüsü İsmail Çataklı, gerekli işlemlerin tamamlanmasının ardından ABD ve Almanya vatandaşı iki DEAŞ unsurunun sınır dışı edildiğini açıklamıştı.<br/><br/>Suriye'de ele geçirilen 2 İrlanda, 9 Alman ve 11 Fransa vatandaşının da yakında ülkelerine gönderilmesi bekleniyor.<br/><br/>Cumhurbaşkanı Recep Tayyip Erdoğan, konuya ilişkin yaptığı bir açıklamada, “Hapishanelerimizde bin 201 militan var. Suriye'deki DEAŞ kamplarından kaçıp ülkemiz tarafından (Barış Pınarı Harekatı esnasında) yakalanan ve tekrar hapishaneye konulanların sayısı 287” şeklinde bilgi vermişti.<br/><br/>Bakanı Süleyman Soylu ise geçtiğimiz Cuma günü, Suriye’de yakalanan DEAŞ unsurlarının sınır dışı edileceğini dile getirerek, “Biz kimsenin DEAŞ mensubunun oteli değiliz” ifadeleri ile vatandaşlarını geri almayan Avrupa ülkelerini eleştirmişti. <br/><br/>Hollanda ve İngiltere de dahil olmak üzere bazı Avrupa ülkelerinin DEAŞ unsurlarını geri almamak için vatandaşlıktan çıkarmasına değinen Soylu, bu kişilerin vatandaşlıkları iptal edilse bile sınır dışı edileceğini vurgulamıştı. <br/><br/>Haberlere göre Türkiye’nin çoğu Avrupalı 2 bin 500 DEAŞ unsurunu sınır dışı ederek ülkelerine göndermek istiyor. Ülkedeki 12 sınır dışı merkezinde şu anda 813 DEAŞ unsuru bulunuyor.<br/><br/><b>Avrupa ülkelerinden yorumlar</b><br/><br/>Almanya Dışişleri Bakanlığı, Türkiye’nin çocuklar ve kadınlar da dahil olmak üzere Alman vatandaşı olan DAEŞ şüphelilerini bu hafta ülkelerine sınır dışı edeceğini bildirdi. <br/><br/>Bakanlık sözcüsü, bu kişilerin 7’sinin Perşembe, 2’sinin ise Cuma günü Almanya’da olacağını söyledi. <br/><br/>Almanya İçişleri Bakanı Horst Seehofer ise “Vatandaşlar, tüm Alman makamlarının her vakayı dikkatlice inceleyeceğinden emin olabilirler. Geri dönen DEAŞ bağlantılı kişilerin Almanya’da tehlike yaratmasını önlemek için her şeyi yapacağız” dedi.<br/><br/>Fransa Savunma Bakanı Florence Parly, "Şu an için Türkiye'den Fransız teröristlerin iade edileceğine ilişkin bir bilgim yok” derken, Danimarka, Türkiye'den sınır dışı edilen Danimarka uyruklu unsuru havaalanında gözaltına aldı.<br/><br/><b>Kuveyt de 2 DEAŞ unsuru vatandaşını aldı</b><br/><br/>Kuveyt’te DEAŞ’A katılma suçlamasıyla hakkında gıyaben 5 yıl hapis cezası verilen bir vatandaşını teslim aldı.<br/><br/>Kuveytli bir güvenlik kaynağı, iadenin Kuveyt makamlarının talebi üzerine gerçekleştiğini söyleyerek, söz konusu kişinin cezasını çekmek üzere Kuveyt Merkez Hapishanesi’ne yerleştirildiğini belirtti.<br/><br/>Kaynak ayrıca Kuveyt’in terör örgütlerine katıldığı için hapis cezasına çarptırılmış olan tüm kaçakları Türkiye’den iade alacağını da dile getirdi.<br/><br/><b>Guterres’ten ‘ortak sorumluluk’ çağrısı</b><br/><br/>Birleşmiş Milletler (BM) Genel Sekreteri Antonio Guterres, Suriye'de yakalanan yabancı DEAŞ unsurlarına ilişkin sorunun ortak bir uluslararası sorumluluk olduğunu söyledi.<br/><br/>Guterres, "Bu savaşçıların akıbeti ile ilgili uluslararası kamuoyunun ortak bir sorumluluğu var, Irak ve Suriye'den herkes için bu sorunu çözmelerini bekleyemeyiz. Sorunu çözmek için uluslararası işbirliğine ihtiyacımız var. Gerçek bir uluslararası dayanışma olmalı” dedi.</p>
    </article>
  </body>
</html>