<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425701/tsimphse-polytimo-bathmo-h-ae-leroy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T13:30:02+00:00"/>
    <meta property="og:title" content="«Τσίμπησε» πολύτιμο βαθμό η ΑΕ Λέρου"/>
    <meta property="og:description" content="Χάρις σε ένα γκολ που πέτυχε ο Διαμαντής Τσάτσος στο 82’ με εύστοχο χτύπημα πέναλτι, η ΑΕ Λέρου «τσίμπησε» έναν σημαντικό βαθμό χθες στο «Καλλιπάτειρα» καθώς αναδείχθηκε ισόπαλη με σκορ 1 – 1 απέναντι στην ΑΕ Κατταβιάς."/>
  </head>
  <body>
    <article>
      <h1>«Τσίμπησε» πολύτιμο βαθμό η ΑΕ Λέρου</h1>
      <h2>«Φωνάζει» για τη διαιτησία του Τάσου Γιαννουκά η ΑΕ Κατταβιάς</h2>
      <address>
        <time datetime="2019-11-13T13:30:02+00:00">13 Nov 2019, 13:30</time>
      </address>
      <p>
        <b>Χάρις σε ένα γκολ που πέτυχε ο Διαμαντής Τσάτσος στο 82’ με εύστοχο χτύπημα πέναλτι, η ΑΕ Λέρου «τσίμπησε» έναν σημαντικό βαθμό χθες στο «Καλλιπάτειρα» καθώς αναδείχθηκε ισόπαλη με σκορ 1 – 1 απέναντι στην ΑΕ Κατταβιάς.</b>
      </p>
      <p>Με το παιχνίδι αυτό ολοκληρώθηκε η 9η αγωνιστική της Α’ Κατηγορίας.</p>
      <p>Οι «κιτρινόμαυροι» ωστόσο έχουν πολλά παράπονα από τη διαιτησία του Τάσου Γιαννουκά όχι μόνο για το πέναλτι το οποίο δόθηκε για σπρώξιμο του Διακάκη στον Καρπάθιο αλλά και για άλλες περιπτώσεις.</p>
      <p>Το σκορ είχε ανοίξει ο Ζαγκότσης στο 38’ (1 – 0) αλλά το τέρμα αυτό δεν ήταν αρκετό για να δώσει τη νίκη στους γηπεδούχους. Σε δηλώσεις που έκανε μετά το τέλος του αγώνα, ο γενικός αρχηγός της ΑΕ Κατταβιάς Γιάννης Κυπριώτης, τόνισε τα ακόλουθα:</p>
      <p>«Όχι απλώς δεν υπήρχε πέναλτι αλλά ούτε καν φάουλ που δόθηκε στην αρχή. Υποτίθεται ότι δόθηκε πέναλτι για σπρώξιμο μέσα στη μεγάλη περιοχή το οποίο όμως δεν υπήρχε ποτέ.</p>
      <p>Διαμαρτυρόμαστε για τη διαιτησία όχι μόνο για τη φάση αυτή αλλά και για τη γενικότερη παρουσία του στο συγκεκριμένο παιχνίδι που δεν ήταν καλή και άδικη σε βάρος μας».</p>
    </article>
  </body>
</html>