<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639795/%D9%82%DB%8C%D9%85%D8%AA-%D8%A8%D8%B1%D9%82-%D9%85%D8%B5%D8%B1%D9%81%DB%8C-%D8%B1%D9%85%D8%B2-%D8%A7%D8%B1%D8%B2%E2%80%8C%D9%87%D8%A7-%D8%AA%D8%B9%DB%8C%DB%8C%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T13:01:00+00:00"/>
    <meta property="og:title" content="قیمت برق مصرفی رمز ارز‌ها تعیین شد"/>
    <meta property="og:description" content="رجبی مشهدی گفت: قیمت برق مصرفی رمز ارز‌ها که به طور مجتمع با ظرفیت‌های بالا کار می کنند و از استخر داخلی استفاده می‌کنند با تخفیف ..."/>
  </head>
  <body>
    <article>
      <h1>
        <a href="https://www.bultannews.com/fa/news/639795/%D9%82%DB%8C%D9%85%D8%AA-%D8%A8%D8%B1%D9%82-%D9%85%D8%B5%D8%B1%D9%81%DB%8C-%D8%B1%D9%85%D8%B2-%D8%A7%D8%B1%D8%B2%E2%80%8C%D9%87%D8%A7-%D8%AA%D8%B9%DB%8C%DB%8C%D9%86-%D8%B4%D8%AF">قیمت برق مصرفی رمز ارز‌ها تعیین شد</a>
      </h1>
      <h2>رجبی مشهدی گفت: قیمت برق مصرفی رمز ارز‌ها که به طور مجتمع با ظرفیت‌های بالا کار می کنند و از استخر داخلی استفاده می‌کنند با تخفیف ...</h2>
      <address><time datetime="2019-11-13T13:01:00+00:00">13 Nov 2019, 13:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مصطفی رجبی مشهدی در خصوص آخرین وضعیت<b> قیمت برق مصرفی</b> رمز ارز‌ها اظهار کرد: قیمت برق این مراکز معادل متوسط نرخ <b>برق صادراتی</b> خواهد بود، که ۹۶۵ تومان به ازای هر کیلووات ساعت در نظر گرفته شده است.</p>
      <p>وی افزود: این نرخ در ۸ ماه غیرگرم سال معادل ۵۰ درصد متوسط نرخ برق صادراتی یعنی ۴۸۰ تومان است و از خرداد تا شهریور دوبرابر متوسط قیمت صادراتی برق محاسبه می‌شود.</p>
      <p>سخنگوی صنعت برق گفت: استفاده این مراکز از برق در ۳۰۰ ساعت از سال که ساعات اوج بار است و قبلا توسط وزارت نیرو ابلاغیه می‌شود، ممنوع است.</p>
      <p>رجبی مشهدی در ادامه خاطرنشان کرد: برای افرادی که به صورت مجتمع با ظرفیت‌های بالا کار می‌کنند به دلیل سهولت پایش و تامین برق تخفیف ۲۰ درصد در نظر گرفته شده است.</p>
      <p>وی افزود: افرادی که از استخر داخلی استفاده کنند نیز ۱۵ درصد به تخفیفات آن‌ها اضافه می‌شود که به عبارتی ۳۵ درصد برای استخراج کنندگان رمز ارز‌ها تخفیف در نظر گرفته شده است و هزینه انشعاب عمومی برق که مبلغ قابل توجهی است دریافت نمی‌شود.</p>
      <p>سخنگوی صنعت برق در پاسخ به سوالی مبنی بر اینکه استفاده از نیروگاه‌های مستقل برای فعالان استخراج ارز رمز‌ها چگونه خواهد بود عنوان کرد: پیش بینی می‌شود در صورتی که این دسته از متقاضیان علاقمند به استفاده از نیروگاه مستقل باشند می‌توانند از نیروگاه‌های جدید الاحداثی که مستقل از شبکه برق هستند استفاده کنند و قیمت سوخت گاز این نیروگاه‌ها ۷۰ درصد نرخ گاز صادراتی خواهد بود.</p>
      <p>رجبی مشهدی در خصوص برخورد با تخلفات فعالان حوزه رمز ارزها گفت: برابر قانون با این متخلفان برخورد می‌شود و افراد متخلف به مراجع ذی ربط قضایی ارجاع می شوند.</p>
      <p>وی در ادامه تاکید کرد: پیش بینی می‌شود افراد علاقمند در شناسایی متخلفان تا ۲۰ درصد میزان خسارت را به صورت پاداش دریافت کنند تا بتوان تخلفات احتمالی در این زمینه را به حداقل رساند.</p>
    </article>
  </body>
</html>