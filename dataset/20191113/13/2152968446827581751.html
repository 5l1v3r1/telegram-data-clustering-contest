<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/13/spriaha-deloto-za-dvoreca-vrana.429505"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T13:45:00+00:00"/>
    <meta property="og:title" content="Спряха делото за двореца &quot;Врана&quot;"/>
    <meta property="og:description" content="То е образувано по жалби на Сакскобургготски | Dnes.bg"/>
  </head>
  <body>
    <article>
      <h1>Спряха делото за двореца "Врана"</h1>
      <h2>То е образувано по жалби на Сакскобургготски</h2>
      <address><time datetime="2019-11-13T13:45:00+00:00">13 Nov 2019, 13:45</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Софийският апелативен съд спря делото за двореца "Врана", съобщава <a href="https://www.24chasa.bg/">"24 часа"</a>. То е образувано по жалби на Симеон Сакскобургготски и Мария Луиза Хробок срещу решение от 22 август миналата година.</p>
      <p>С него първата инстанция - Софийският градски съд (СГС), призна "Врана" за държавна собственост. Делото бе спряно по искане на столичната община и адвокатите на Сакскобурготски и Мария Луиза до произнасяне на Конституционния съд (КС) по питане на съдии от ВКС.</p>
      <p>Чака се становище на КС за това какви са последиците и ефектът от друго негово решение номер 12, взето на 4 юни 1998 г., че Законът за отнемане в полза на държавата на имуществото на бившите царе Фердинанд и Борис и техните наследници от 1947 г. противоречи на конституцията. Делото в КС е номер 5 от 2019 г. и е допуснато за разглеждане през май.</p>
      <p>Случаят с "Врана" е второ дело за царските имоти, което се спира докато не излезе решението на Конституционния съд.</p>
    </article>
  </body>
</html>