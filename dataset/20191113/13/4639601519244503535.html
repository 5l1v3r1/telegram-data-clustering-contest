<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/13/finance/akinita-sto-trapezi-ekptosi-40-tis-dapanis-gia-anakainisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-13T13:18:59+00:00"/>
    <meta property="og:title" content="Ακίνητα : Στο τραπέζι έκπτωση 40% της δαπάνης για ανακαίνιση"/>
    <meta property="og:description" content="Ευνοϊκή αλλαγή για την ανακαίνιση στα ακίνητα φέρνει το υπουργείο Οικονομικών"/>
  </head>
  <body>
    <article>
      <h1>Ακίνητα : Στο τραπέζι έκπτωση 40% της δαπάνης για ανακαίνιση</h1>
      <h2>Ευνοϊκή αλλαγή για την ανακαίνιση στα ακίνητα φέρνει το υπουργείο Οικονομικών</h2>
      <address><time datetime="2019-11-13T13:18:59+00:00">13 Nov 2019, 13:18</time> by <a rel="author">ΤοΒΗΜΑ Team</a></address>
      <p>Την έκπτωση του 40% της δαπάνης για ανακαίνιση στα ακίνητα από τον φόρο εισοδήματος εξετάζει το υπουργείο Οικονομικών.</p>
      <p>Το υπουργείο Οικονομικών δίνει σημαντικές ευκαιρίες με εκπτώσεις φόρου για επισκευές και ανακαινίσεις κτιρίων με πρώτιστο στόχο την αναθέρμανση της οικοδομικής δραστηριότητας, αλλά και την πάταξη της φοροδιαφυγής.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <p>Οι ιδιοκτήτες ακινήτων που θα κάνουν εργασίες ανακαίνισης το 2020, 2021 και 2022 θα έχουν σημαντική έκπτωση φόρου τα αμέσως επόμενα τέσσερα χρόνια.</p>
      <h3>Οι έκπτωση από ανακαίνιση στα ακίνητα</h3>
      <p>Σύμφωνα με πληροφορίες, η ηγεσία του υπουργείου Οικονομικών επανεξετάζει το εξής σημείο του φορολογικού νομοσχεδίου:</p>
      <p>– Την παράγραφο 3 του άρθρου 16, σύμφωνα με την οποία για όσο χρονικό διάστημα ισχύει το δικαίωμα έκπτωσης από τον φόρο εισοδήματος του 40% της δαπάνης για ανακαίνιση κτισμάτων δεν θα ισχύει ταυτόχρονα και η μείωση κατά 5% του φορολογητέου εισοδήματος από ακίνητα λόγω αυτόματης -άνευ δικαιολογητικών- έκπτωσης δαπάνης για επισκευή και συντήρηση κτισμάτων, την οποία προβλέπει ο Κώδικας Φορολογίας Εισοδήματος (περίπτωση α’ της παραγράφου 3 του άρθρου 39).</p>
      <p>Η παράγραφος αυτή, όπως αναφέρει ο Ελεύθερος Τύπος, εξετάζεται να τροποποιηθεί προκειμένου να μην εκληφθεί ως αντικίνητρο για την υπαγωγή στην κυρίως ρύθμιση της έκπτωσης του 40% της δαπάνης ανακαίνισης.</p>
      <p>Ήδη για την ύπαρξη της συγκεκριμένης παραγράφου έχει διαμαρτυρηθεί έντονα με επιστολή της στον πρωθυπουργό Κυριάκο Μητσοτάκη και στον υπουργό Οικονομικών Χρήστο Σταϊκούρα η Πανελλήνια Ομοσπονδία Ιδιοκτητών Ακινήτων (ΠΟΜΙΔΑ).</p>
      <h4>Η ΠΟΜΙΔΑ για τη διάταξη</h4>
      <p>Όπως αναφέρει η ΠΟΜΙΔΑ σε επιστολή της προς τον πρωθυπουργό, όσοι κάνουν χρήση της διάταξης αυτής, για οσοδήποτε ασήμαντο ποσό, θα χάσουν τη γνωστή πάγια, αυτόματη και χωρίς δικαιολογητικά έκπτωση 5% από όλο το φορολογητέο εισόδημά τους εκ μισθωμάτων, επί έως και μια ολόκληρη επταετία και ζητά την απόσυρση της ανεφάρμοστης διάταξης-παγίδας, όπως την χαρακτηρίζει, αναφορικά με την έκπτωση για αναβάθμιση κτιρίων, ζητά με επιστολή της προς τον πρωθυπουργό κ. Κυριάκο Μητσοτάκη η ΠΟΜΙΔΑ.</p>
      <p>Στην επιστολή της αναφέρει συγκεκριμένα: «Μια από τις προεκλογικές εξαγγελίες σας η οποία είχε τεράστια απήχηση στην κοινή γνώμη, ήταν η επιστροφή φόρου για τις εργασίες της ενεργειακής, λειτουργικής και αισθητικής αναβάθμισης των κτιρίων της χώρας μας, που ήταν από τριετίας πρόταση της Ομοσπονδίας μας προς εσάς και το επιτελείο σας, προκειμένου να αναβαθμιστεί η ποιότητα της κατοικίας του ελληνικού λαού, να επιτευχθούν οι ευρωπαικοί στόχοι για εξοικονόμηση ενέργειας και προστασία του περιβάλλοντος αλλά και να αλλάξει η όψη των πόλεων της χώρας μας.</p>
      <figure>
        <img src="https://www.in.gr/wp-content/uploads/2019/11/colors-containers-contemporary-1571174-600x400.jpg"/>
      </figure>
      <p>Δυστυχώς, με το υπό διαβούλευση φορολογικό νομοσχέδιο, όχι μόνον οι ιδιοκτήτες ακινήτων αδικούνται κατάφωρα γιατί, ενώ εξαιρούνται από κάθε ελάφρυνση, θα υποχρεωθούν στο αδύνατον γι’ αυτούς 30% για δαπάνες με «πλαστικό χρήμα», αλλά με το άρθρο 16 του σ.ν. ακυρώνεται πλήρως η παραπάνω εξαγγελία σας, δεδομένου ότι αυτό προβλέπει ότι:</p>
      <p>1. H ρύθμιση θα αφορά δαπάνες μόνον για παροχή υπηρεσιών και όχι για το κόστος υλικών και εξοπλισμού, όπως ήταν απόλυτα σαφές από τις εξαγγελίες σας!</p>
      <p>2. Η ισχύς της θα είναι μόνον για μια τριετία, και με ανώτατο όριο δαπάνης το ποσό των 48.000!</p>
      <p>3. Η επιστροφή θα μειώνει αποκλειστικά και μόνον το φόρο εισοδήματος και όχι και τους λοιπούς φόρους, και κυρίως τον ΕΝΦΙΑ!</p>
      <p>4. Η μείωση του φόρου θα γίνει σε 4 ετήσιες ισόποσες δόσεις, ήτοι μόνον 25% ετησίως!</p>
      <p>5. Αποκλείονται όσοι έχουν ενταχθεί ή θα ενταχθούν στο πρόγραμμα «ΕΞΟΙΚΟΝΟΜΩ»!</p>
      <p>6. ΚΑΙ Η ΠΑΓΙΔΑ: Όσοι κάνουν χρήση της διάταξης αυτής, για οσοδήποτε ασήμαντο ποσό, θα χάσουν τη γνωστή πάγια, αυτόματη και χωρίς δικαιολογητικά έκπτωση ποσοστού πέντε τοις εκατό (5%) από όλο το φορολογητέο εισόδημά τους εκ μισθωμάτων, επί έως και μια ολόκληρη επταετία, ήτοι μέχρι 31.12.2026 !!!</p>
      <p><b>Παράδειγμα</b> : Ιδιοκτήτης με ετήσιο εισόδημα από ακίνητα 24.000€ επικαλείται τιμολόγια τεχνικών, έτους 2020, ύψους 1.000€, για τα οποία θα δικαιούται επιστροφή 400€, και συγκεκριμένα 100€ ανά έτος. Αυτομάτως όμως θα χάσει την έκπτωση του αφορολογήτου 5% από το φορολογητέο εισόδημά του, ύψους 1.200 ευρώ ετησίως, με διαφορά φόρου 1.200 x 35% = 420€ + εισφορά αλληλεγγύης (8.000€ x 2,2% + 4.000 X 5% =376€) = 796€ x 7 έτη = 5.572€ !!! Μόνον αν επικαλεστεί τιμολόγια τουλάχιστον 14.000€ θα δικαιούται ισόποση επιστροφή 40% = 5.600€, αλλά σταδιακά σε 4 χρόνια.</p>
      <p>Η δημόσια διαβούλευση επί των άρθρων του φορολογικού νομοσχεδίου αναμένεται να ολοκληρωθεί την Παρασκευή 15 Νοεμβρίου το πρωί, και από τη στιγμή εκείνη μέχρι και το τέλος του τρέχοντος μηνός το νομοσχέδιο θα λάβει την τελική μορφή με την οποία θα κατατεθεί στη Βουλή. Στόχος της κυβέρνησης είναι να ψηφιστεί το αργότερο έως τα μέσα Δεκεμβρίου και εν τέλει να τεθεί σε ισχύ από την 1η-1-2020.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>