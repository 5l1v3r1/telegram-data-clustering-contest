<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/pogljad/suspilstvo/2200-hektar-yaki-chynnyky-vplyvatymut-vartist-zemli"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T13:52:41+00:00"/>
    <meta property="og:title" content="$2200 за гектар: які чинники впливатимуть на вартість землі"/>
    <meta property="og:description" content="Заступник міністра економіки Тарас Висоцький розповів, що після відкриття ринку землі ціна одного гектара залежно від моделі ринку може досягти 2200 доларів."/>
  </head>
  <body>
    <article>
      <h1>$2200 за гектар: які чинники впливатимуть на вартість землі</h1>
      <address><time datetime="2019-11-13T13:52:41+00:00">13 Nov 2019, 13:52</time> by <a rel="author">Андрій Новак</a></address>
      <p>
        <b>Заступник міністра економіки Тарас Висоцький розповів, що після відкриття ринку землі ціна одного гектара залежно від моделі ринку, може досягти 2200 доларів. «<i>Якщо виходити з обмеженої моделі, це буде максимум 1500, ось ціна обмежень (те, що називається «тільки українці купують</i>»), – розповів Висоцький. «Слово і Діло» спробувало розібратися, звідки взяли розрахунки та що впливатиме на вартість землі.</b>
      </p>
      <p>Глава Комітету економістів України, кандидат економічних наук Андрій Новак припустив, що зараз прогнози Мінекономіки щодо вартості землі передчасні та зіставні з «ворожінням на кавовій гущі».</p>
      <p>«<i>Натяк заступника міністра зрозумілий, мовляв, ціна землі буде вище, якщо пустити іноземців. Однак <a href="https://www.slovoidilo.ua/2019/11/11/novyna/polityka/zelenskyj-poyasnyv-yak-vyrishuvatymut-pytannya-prodazhu-zemli-inozemcyam">президент України вже чітко озвучив</a> позицію – допуск іноземців та іноземних компаній буде вирішуватися на основі референдуму</i>», – підкреслив Новак.</p>
      <p>Економіст пояснив, що формування ціни залежить від різних факторів і буде відбуватися поступово, а згодом досягне рівня ціни як мінімум Польщі та як максимум Німеччини й Франції.</p>
      <related>
        <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky"/>
      </related>
      <p>За його словами, ціна залежатиме від того, як пропишуть законодавство та які запропонують обмежувачі. Зокрема, яким буде обмеження за максимальною площею в одні руки для фізичної особи, юридичної особи, уточнив він.</p>
      <p>Економіст звернув увагу, що на вартість впливатиме місцезнаходження ділянки. Земля в Прикарпатській області буде коштувати зовсім не так, як на Черкащині, підкреслив експерт.</p>
      <p>«<i>В межах України ціна буде відрізнятися залежно від якості землі, концентрації площі. Чим більше концентрація площі, тим дешевше обробка землі. Це також фактор, який впливатиме</i>», – пояснив Новак.</p>
      <p>Андрій Новак акцентував, що прогнозувати конкретну цифру вартості землі неможливо, поки немає ухваленого ВР законодавства, реакції на документ українських та іноземних підприємців, які працюють на землі.</p>
      <p>При цьому економіст нагадав, що закон будь-якого ринку полягає в тому, що чим менше попит, тим нижче ціни. Отже, чим більше обмежень, тим дешевшою буде земля, адже зацікавленість у купівлі-продажу або оренді менша, прокоментував Новак.</p>
      <p>За словами Новака, чи буде у фермерів можливість купувати землю, також залежить від обраної моделі ринку, того, яким буде Земельний банк і ставки за кредитами. Він зазначив, що поки є тільки заяви про наміри зробити низькі процентні ставки для фермерів, але фактаж відсутній.</p>
      <p>«<i>Як це все буде побудовано? Однозначно, не може бути такого, що в якихось банках ставка 30%, а в декількох 5%. Про низькі ставки можна говорити в контексті того, що буде суто спеціалізований державний банк, який займатиметься тільки однією операцією – видачею кредитів під землю. У такому разі йдеться не про банк, а про якийсь земельний фонд або щось подібне. Банківська система існує на основі ринкової конкуренції. Є загальні ринкові умови, депозитні-кредитні ставки, питання кредитування реального сектора економіки, споживче кредитування. Не може окремий банк працювати, відмежувавшись від конкурентних умов</i>», – прокоментував Андрій Новак.</p>
      <p>Підсумовуючи, Новак звернув увагу, що політики обґрунтовують необхідність відкриття ринку землі в Україні вимогою міжнародних партнерів так само, як і проведення приватизації. До того ж, апелюють до конституційного права громадян, які володіють паями розпоряджатися своєю власністю, зазначив він.</p>
      <p>Експерт погодився, що відкриття ринку необхідно, але тільки з обмеженнями, які гарантують поняття національної та продовольчої безпеки.</p>
      <p>Нагадаємо, Володимир<a href="https://www.slovoidilo.ua/promise/52658.html"> Зеленський пообіцяв, що в 2019 році буде вирішено питання про зняття мораторію на землю,</a> якщо у вересні вже буде сформовано уряд.</p>
      <p>Раніше юрист пояснив,<a href="https://www.slovoidilo.ua/2019/11/11/novyna/suspilstvo/rynok-zemli-yuryst-poyasnyv-proponuye-zelenskyj-zminyty-zakonoproekti-pro-prodazh-zemli"> що Зеленський пропонує змінити в законопроєкті про продаж землі</a>.</p>
      <p>Також «Слово і Діло» запитало експерта з конституційного права Олександра Москалюка, <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam">чи потрібно обов'язково проводити референдум</a> про продаж землі та наскільки це відповідає Конституції.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
        <a href="https://www.slovoidilo.ua/2019/11/11/novyna/polityka/zelenskyj-poyasnyv-yak-vyrishuvatymut-pytannya-prodazhu-zemli-inozemcyam"/>
        <a href="https://www.slovoidilo.ua/2019/11/11/novyna/suspilstvo/rynok-zemli-yuryst-poyasnyv-proponuye-zelenskyj-zminyty-zakonoproekti-pro-prodazh-zemli"/>
        <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky"/>
      </related>
    </article>
  </body>
</html>