<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Muzh-hvana-zhena-si-v-iznevyara-posledva-brutalno-ubiistvo-na-lyubovnika-i-913527"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T13:38:00+00:00"/>
    <meta property="og:title" content="Мъж хвана жена си в изневяра, последва брутално убийство на любовника й"/>
    <meta property="og:description" content="На съд с обвинителен акт Окръжната прокуратура в Добрич е предала 54-годишния И. Ж. за престъпление ..."/>
  </head>
  <body>
    <article>
      <h1>Мъж хвана жена си в изневяра, последва брутално убийство на любовника й</h1>
      <address>
        <time datetime="2019-11-13T13:38:00+00:00">13 Nov 2019, 13:38</time>
      </address>
      <p>На съд с обвинителен акт Окръжната прокуратура в Добрич е предала 54-годишния И. Ж. за престъпление по член 118, във връзка с член 116, ал. 1, т. 6 от НК. Тежкото криминално деяние било предизвикано от убития Р.Р., който бил приятел на семейството.</p>
      <p>Въпреки това от години жертвата Р.Р. и съпругата на подсъдимия поддържали интимни отношения. На 31 октомври 2018 г. двамата си уговорили среща, за да правят секс. Р.Р. взел съпругата на подсъдимия от автобусна спирка и се отправили извън града. По случайност И.Ж. минавал в другото платно и видял, че жена му се качва в колата на семейния им приятел. Това му се видяло странно, усъмнил се, че двамата имат връзка, и решил да ги проследи.</p>
      <p>Открил прелюбодейците в автомобила на Р.Р. в най-неподходящия момент. Отворил предната врата, видял нож, взел го и започнал да реже гумите на колата, за да не могат да избягат. Р.Р. излязъл от колата, извадил от багажника бухалка и ударил И.Ж. в главата, след това го ритал в слабините.</p>
      <p>Когато схватката приключила, подсъдимият успял да издърпа сапа от ръцете на Р.Р., който влязъл в колата и се заключил. И.Ж. започнал да чупи стъклата на колата. Жертвата успяла да избяга. Бил настигнат от подсъдимия, който му нанесъл удари по тялото с юмруци и ритници. Виновната съпруга през цялото време стояла на задната седалка, като чувала репликите, които двамата мъже си разменяли, молбите на Р.Р. и изразеното съжаление за станалото. След това двамата съпрузи се качили в семейния автомобил и се прибрали.</p>
      <p>Тялото на мъртвия Р.Р. било намерено от случаен минувач на 19 ноември 2018 г., двадесет дни след престъплението. Назначените експертизи и действията по разследването открили извършителя на убийството. По кора на дърво в местността експертите открили кръв, чието ДНК принадлежи на подсъдимия И.Ж.</p>
      <p>Причина за смъртта на жертвата според експертизата е причинена гръдна и черепно-мозъчна травма. Умирайки, Р.Р. е изпитал ужаса на случващото се с него. Множеството счупвания на ребрата са обусловили значителния интензитет на болката и страданията му за сравнително дълъг времеви период, за това убийството е с особена жестокост и по особено мъчителен начин.</p>
      <p>Убийството било извършено в състояние на силно раздразнение, причинено както от ударите на Р.Р. по подсъдимия, така и от изневярата, която накърнила честта и достойнството на 54-годишния И.Ж., се сочи в изготвената по делото комплексна психиатрично-психологична експертиза.</p>
      <p>Предстои делото срещу подсъдимия И.Ж. да бъде насрочено за разглеждане в Добричкия окръжен съд.</p>
    </article>
  </body>
</html>