<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Quart-detingut-antifeixista-protestes-sentencia_0_2343365812.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:13:59+00:00"/>
    <meta property="og:title" content="Quart ultra detingut per la brutal pallissa a un antifeixista en les protestes per la sentència"/>
    <meta property="og:description" content="Els Mossos informen que la investigació continua oberta per arrestar altres implicats"/>
  </head>
  <body>
    <article>
      <h1>Quart ultra detingut per la brutal pallissa a un antifeixista en les protestes per la sentència</h1>
      <h2>Els Mossos informen que la investigació continua oberta per arrestar altres implicats</h2>
      <address>
        <time datetime="2019-11-13T13:13:59+00:00">13 Nov 2019, 13:13</time>
      </address>
      <p>Els Mossos d'Esquadra han detingut aquest matí, cap a les 10.30 hores, un dels ultres que van agredir brutalment un jove antifeixista en les protestes per la sentència a Barcelona el 17 d'octubre. Es tracta de la quarta detenció relacionada amb aquests fets i és fruit de la investigació policial que encara continua oberta, perquè en l'agressió hi van participar una desena d'espanyolistes. El jove agredit va requerir atenció mèdica després que tot un grup el fes caure a terra i després l'ataqués amb cops de puny i puntades de peu.</p>
      <p>
        <a href="https://www.ara.cat/politica/Brutal-agressio-grup-ultra-antifeixista_0_2327767221.html">Polèmica per la brutal pallissa d'un grup ultra a un jove antifeixista</a>
      </p>
      <p>La manifestació ultra convocada a la plaça Artós de Barcelona va coincidir amb una altra concentració que transcorria pel centre de la ciutat, pacífica i convocada pels CDR en contra de la sentència del Procés, i també amb una convocatòria per contestar a la seva protesta, convocada per grups antifeixistes. Tot i que la distància que separava les dues convocatòries era notable, els ultres van poder baixar des de Sarrià fins al centre de Barcelona amb diversos bats de beisbol i altres elements punxants mentre pregonaven que "anaven de cacera". Posteriorment, un grup d'antifeixistes també van agredir brutalment un jove ultra que anava armat amb un gran ganivet amenaçant els antifeixistes. </p>
      <p>Els Mossos d'Esquadra van argumentar que no havien pogut "encapsular els ultres davant el nombre de manifestacions simultànies" i, tot i que van treballar per "mantenir separats" els concentrats, "no es van poder evitar" agressions un cop els ultres es van "disgregar", en una decisió que va generar una gran polèmica. Diversos dirigents independentistes van qüestionar el dispositiu policial. El president del Parlament, Roger Torrent, va considerar "incomprensible que un grup de neonazis armats pugui creuar mitja ciutat fins al centre de Barcelona". "No s'entén i calen responsabilitats", va dir.</p>
      <p>El departament d'Interior va admetre ahir a la nit que el dispositiu policial destinat a Barcelona no tenia prou efectius per encapsular els dos grups antagònics que s'havien congregat a la plaça d'Artós. Segons Interior, s'havien d'atendre diverses convocatòries arreu de Catalunya, i això impossibilitava aplicar les "estratègies habituals" d'encapsulament. Per això van optar per evitar que els dos grups poguessin arribar a tocar-se i quan es van disgregar, se'ls va anar seguint. El grup d'extrema dreta es va dividir en grups reduïts i es va disseminar pels carrers de l'Eixample. Un d'aquests grups va ser el que va apallissar el jove. Interior va explicar que l'estratègia de control permanent va impedir que el grup d'extrema dreta pogués arribar a Jardinets, tal com era la seva pretensió inicial en sortir de la plaça d'Artós.</p>
    </article>
  </body>
</html>