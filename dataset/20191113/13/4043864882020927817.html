<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231854/"/>
    <meta property="og:site_name" content="Українська правда"/>
    <meta property="article:published_time" content="2019-11-13T13:23:34+00:00"/>
    <meta property="og:title" content="Після кількох годин гризні Рада попередньо дала добро на продаж землі"/>
    <meta property="og:description" content="Верховна Рада у першому читанні проголосувала за проєкт закону №2178-10 від “Слуги народу” щодо продажу сільськогосподарської землі."/>
  </head>
  <body>
    <article>
      <h1>Після кількох годин гризні Рада попередньо дала добро на продаж землі</h1>
      <address>
        <time datetime="2019-11-13T13:23:34+00:00">13 Nov 2019, 13:23</time>
      </address>
      <p>Верховна Рада у першому читанні проголосувала за проєкт закону №2178-10 від "Слуги народу" щодо продажу сільськогосподарської землі.</p>
      <p>Відповідне рішення на засіданні Верховної Ради 13 листопада підтримали 240 народних депутатів.</p>
      <p>Ініціатором законопроєкту <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">№ 2178-10</a> були нардепи "Слуги народу". Законопроєкт № 2178 подав Кабінет міністрів, проте нардепи зареєстрували 10 альтернативних проєктів закону. Комітет Ради рекомендував голосувати за законопроєкт монобільшості.  </p>
      <p>Законопроєкт підтримали лише нардепи від "Слуги народу" - 227 нардепів і 13 позафракційних парламентарів.</p>
      <p>Згідно з пояснювальною запискою проєкту закону:</p>
      <ul>
        <li>з 01.10.2020 скасовується заборона на відчуження земель сільськогосподарського призначення усіх форм власності,</li>
        <li>купувати ділянки зможуть громадяни України, територіальні громади, держава, юрособи України, іноземні громадяни та особи без громадянства, якщо отримають землю у спадок, але вони зобов’язані</li>
        <li>відчужити ділянку протягом року;</li>
        <li>встановлюється мінімальна стартова ціна продажу земельних ділянок державної та комунальної власності на земельних торгах на рівні не нижче нормативної грошової оцінки.</li>
      </ul>
      <p>Засідання 13 листопада почалося із затримкою, бо депутати від "Батьківщини" та "Опозиційної платформи – За життя" <a href="https://www.pravda.com.ua/news/2019/11/13/7231833/">блокували президію та трибуну</a>.</p>
      <p>Міністру розвитку економіки, торгівлі та сільського господарства <a href="https://www.pravda.com.ua/news/2019/11/13/7231839/">Тимофію Милованову</a> довелося представляти урядовий проєкт закону під крики "Ганьба!" і в оточенні противників.</p>
      <p>"Опозиційна платформа - За життя" пропонувала власний законопроєкт про продовження мораторію на продаж землі та всеукраїнський референдум.</p>
      <p>Нардеп зі "Батьківщини" Іван Кириленко закликав спікера ВР Дмитра Разумкова відмовитися вести засідання і порівняв засідання 13 листопада із прийняттям диктаторських законів 16 січня 2014 року.</p>
      <p>Разумков відповів, що закони 2014 року обмежували права громадян на противагу законів про ринок землі, які права громадян розширюють.</p>
      <figure>
        <img src="https://img.pravda.com/images/doc/6/3/633e63a-ejqzuliw4aaikfw.jpg"/>
        <figcaption>
          <cite>результати голосування</cite>
        </figcaption>
      </figure>
      <p>Проти ринку землі також виступала лідерка ВО "Батьківщина" Юлія Тимошенко. За її словами, у пропонованому законі не урегульовано питання про продаж землі українцям із подвійним громадянством.</p>
      <p>Також Тимошенко бентежить дозволена межа продажу землі в одні руки – 200-210 тисяч гектарів. На думку політика, прийняття ринку землі, зробить Україну – "країною третього світу".</p>
      <p>Нардеп від "Слуги народу" Мар’ян Заблоцький зачитав у Раді законопроєкт Тимошенко від 2008 року про скасування мораторію на продаж землі. Законопроєктом від 2008 року пропонувалося також продавати землю іноземцям та іноземним компаніям.</p>
      <p>У відповідь Тишошенко, назвала нардепа представником "зарвавшогося олігарха" Кернел груп. Тимошенко сказала, що Заблоцький за гроші лобіює "чорні закони", а у 2008 році йшлося про продаж не сільськогосподарської землі.</p>
      <p>"І ви, пане Заблоцький, представляючи тут олігархію аграрну, не будете в Україні робити політику, ви будете сидіти, за те, що ви зробили для України і за те, що ви брали з бюджету НДС, які ви не заплатили державі", - заявила Тимошенко.</p>
      <p>Народний депутат Сергій Шахов виступив проти законопроєкту і заявив, що під час другої Світової війни "фашисти вивозили український чорнозем".</p>
      <p>"Хто сьогодні буде відповідати перед майбутніми поколіннями за нашу землю, яка сьогодні є на першому місці в світі? Дві третини чорнозему, яку фашисти вивозили під час другої Світової війни. Хотіли розкрасти нашу землю. І наші діди, які проливали кров, не дали цього зробити", - стверджує Шахов.</p>
      <figure>
        <img src="https://img.pravda.com/images/doc/5/2/5286cd1-1.jpg"/>
        <figcaption>
          <cite>фото: УП</cite>
        </figcaption>
      </figure>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/?fbclid=IwAR0WSsLUnveE5OCtKbOECHGoFPJKfWjLW9jLVtDOOISpfljudLR20FmavN0">Ринок землі Зеленського. Яким він буде</a></b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/13/653650/?fbclid=IwAR0JBIxnxi2RrozlbBAphYWNUbGOtBT2raYljsDE6DXbcDr99daM7_HxHk0">Рада голосує за ринок землі: чи вдалось Зеленському вмовити "своїх"</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li>Згідно з листопадовим опитуванням "Центру Разумкова", 77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б <a href="https://www.pravda.com.ua/news/2019/11/11/7231638/">за продовження мораторію.</a></li>
        <li>У 2017 році лідер "ЄС", на той час президент <a href="https://www.pravda.com.ua/news/2017/09/7/7154290/">Петро Порошенко </a>називав неконституційним мораторій на продаж землі і закликав якомога скоріше провести земельну реформу.</li>
        <li>У квітні 2019 року Порошенко заявляв, що прорив в економічному розвитку України неможливий без відкриття <a href="https://www.epravda.com.ua/news/2019/04/17/647111/">ринку землі.</a></li>
        <li>Наразі фракції "Батьківщини", "Опозиційної платформи – За життя", "Європейської солідарності" та депутатська група "За майбутнє" виступають <a href="https://www.pravda.com.ua/news/2019/11/12/7231701/">проти продажу земель</a> сільськогосподарського призначення.</li>
        <li>Вранці 13 листопада під Верховну Раду представники "Всеукраїнської аграрної ради" принесли <a href="https://www.pravda.com.ua/news/2019/11/13/7231819/">труп свині у труні </a>і похоронні вінки.</li>
      </ul>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/13/7231865/"/>
        <a href="https://www.pravda.com.ua/news/2019/11/13/7231858/"/>
        <a href="https://www.pravda.com.ua/news/2019/11/13/7231859/"/>
      </related>
    </article>
  </body>
</html>