<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639799/%D9%85%D8%AE%D8%A8%D8%B1%D9%82%D8%B1%D8%A7%D8%B1%DA%AF%D8%A7%D9%87-%D8%AC%D8%AF%DB%8C%D8%AF-%D9%82%D8%A7%D8%A8%D9%84%DB%8C%D8%AA-%D9%BE%D8%B4%D8%AA%DB%8C%D8%A8%D8%A7%D9%86%DB%8C-%D8%BA%D8%B0%D8%A7%DB%8C%DB%8C-%D9%88-%D8%AF%D8%A7%D8%B1%D9%88%DB%8C%DB%8C-%D8%A7%D8%B2-%DB%B1%DB%B5%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%DB%8C%DA%A9%D9%87%D9%81%D8%AA%D9%87-%D8%B1%D8%A7-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T13:14:00+00:00"/>
    <meta property="og:title" content="مخبر:قرارگاه جدید قابلیت پشتیبانی غذایی و دارویی از ۱۵هزار نفر در یکهفته را دارد"/>
    <meta property="og:description" content="در دومین روز سفر رییس ستاد اجرایی فرمان امام به سیستان و بلوچستان، اولین قرارگاه خدمت رسانی، امدادی و جهادی ستاد در استان افتتاح شد."/>
  </head>
  <body>
    <article>
      <h1>
        <a href="https://www.bultannews.com/fa/news/639799/%D9%85%D8%AE%D8%A8%D8%B1%D9%82%D8%B1%D8%A7%D8%B1%DA%AF%D8%A7%D9%87-%D8%AC%D8%AF%DB%8C%D8%AF-%D9%82%D8%A7%D8%A8%D9%84%DB%8C%D8%AA-%D9%BE%D8%B4%D8%AA%DB%8C%D8%A8%D8%A7%D9%86%DB%8C-%D8%BA%D8%B0%D8%A7%DB%8C%DB%8C-%D9%88-%D8%AF%D8%A7%D8%B1%D9%88%DB%8C%DB%8C-%D8%A7%D8%B2-%DB%B1%DB%B5%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%DB%8C%DA%A9%D9%87%D9%81%D8%AA%D9%87-%D8%B1%D8%A7-%D8%AF%D8%A7%D8%B1%D8%AF">مخبر:قرارگاه جدید قابلیت پشتیبانی غذایی و دارویی از ۱۵هزار نفر در یکهفته را دارد</a>
      </h1>
      <h2>در دومین روز سفر رییس ستاد اجرایی فرمان امام به سیستان و بلوچستان، اولین قرارگاه خدمت رسانی، امدادی و جهادی ستاد در استان افتتاح شد.</h2>
      <address><time datetime="2019-11-13T13:14:00+00:00">13 Nov 2019, 13:14</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> محمد مخبر رییس ستاد اجرایی فرمان امام با بیان این مطلب که این قرارگاه قابلیت پشتیبانی کامل غذایی، <b>دارویی و امدادی</b> از ۱۵ هزار نفر را در یک هفته دارد گفت: از آنجا که ایران جزو کشورهای حادثه خیز است، ستاد اجرایی قرارگاه های<b> خدمت رسانی</b> خود را علاوه بر تهران، در ۱۰ نقطه دیگر کشور احداث و راه‌اندازی کرده است.</p>
      <p><b>به گزارش بولتن نیوز،</b> محمد مخبر افزود: این قرارگاه ها تمام نقاط کشور را تحت پوشش قرار می دهند و مواد دارویی، غذایی و امدادی در آنها ذخیره و به روز شده و با وقوع حوادث و <b>بلایای طبیعی</b>، در کمترین زمان ممکن به محل حادثه ارسال می شود.</p>
      <p>وی تصریح کرد: ستاد اجرایی فرمان امام از جمله اولین دستگاه هایی است که در کمترین زمان در محل حادثه به آسیب دیدگان خدمات رسانی می کند. از جمله، در زلزله کرمانشاه، سیل ابتدای سال و زلزله اخیر آذربایجان شرقی علاوه بر توزیع مواد غذایی، دارویی و امدادی، ساخت خانه، تامین وسایل و دام های تلف شده را تعهد کرده است.</p>
      <p>مخبر اظهار داشت: در زلزله آذربایجان شرقی نیز علاوه بر تامین وسایل خانه و دام، به درخواست نماینده ولی فقیه در استان، ۱۰۰ کانکس تهیه و به زودی به منطقه ارسال می‌شود.</p>
      <p>رییس ستاد اجرایی فرمان امام خاطرنشان کرد: با توجه به وسعت سیستان و بلوچستان مقرر شد که یک قرارگاه خدمت‌رسانی، امدادی و جهادی در این استان تشکیل و مستقر شود.</p>
      <p>مخبر افزود: این قرارگاه می‌تواند علاوه بر ارائه خدمات به آسیب‌دیدگان در زمان وقوع حوادث طبیعی، در مأموریت های محول شده از سوی ستاد اجرایی با بنیاد برکت به‌خصوص در حوزه‌های عمرانی و زیربنایی از جمله مدرسه‌سازی، ساخت مساجد و آبرسانی نیز همکاری داشته باشند.</p>
      <p>وی تصریح کرد: با شکل‌گیری این همکاری، علاوه بر صرفه جویی در زمان و هزینه های تمام شده، دانشجویان جهادی صاحب تجربه شده و آماده ورود به بازار کار می‌شوند.</p>
      <p>درادامه این مراسم گروه های مردمی استان سیستان و بلوچستان شامل خیریه‌ها، گروه‌های جهادی، سمن‌ها و فعالین اجتماعی در نشستی صمیمانه با رییس ستاد اجرایی فرمان امام به بیان مشکلات خود پرداختند.</p>
    </article>
  </body>
</html>