<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/nabu-povidomilo-pro-pidozru-vlasniku-ta-eksgolovi-pravlinnya-vab-bank-329502_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T13:36:00+00:00"/>
    <meta property="og:title" content="НАБУ повідомило про підозру власнику та ексголові правління VAB Банку"/>
    <meta property="og:description" content="Наразі підозрюваними у заволодінні стабкредитом є десять осіб."/>
  </head>
  <body>
    <article>
      <h1>НАБУ повідомило про підозру власнику та ексголові правління VAB Банку</h1>
      <h2>Наразі підозрюваними у заволодінні стабкредитом є десять осіб.</h2>
      <address>
        <time datetime="2019-11-13T13:36:00+00:00">13 Nov 2019, 13:36</time>
      </address>
      <p>Детективи НАБУ повідомили власнику VAB Банку Олегу Бахматюку та ексголові правління Денису Мальцеву про підозру у заволодінні 1,2 млрд гривень стабілізаційного кредиту, наданого Національним банком. Про це поінформували сьогодні у пресслужбі Бюро.</p>
      <p>Вказується, що місцезнаходження осіб не встановлено, тому вручення письмових повідомлень про підозру надіслано поштою та вручено житлово-експлуатаційній організації за місцем реєстрації підозрюваних.</p>
      <p>Наразі підозрюваними у заволодінні стабкредитом є десять осіб: восьми, серед яких чинні та колишні посадовці Нацбанку, VAB Банку та низки приватних компаній про підозру повідомили 11-12 листопада.</p>
      <p>За даними слідства, в жовтні 2014 року фінустанова, яку віднесли до категорії проблемних банків, звернулася до НБУ з клопотанням надати стабілізаційний кредит під заставу нерухомого майна. Хоча VAB Банк не подав всіх необхідних для цього документів, правління Нацбанку, всупереч вимогам законодавства, погодилося надати кредит.</p>
      <p>Вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза встановила, що, реальна вартість заставленої нерухомості становить 72 млн грн попри 1,8 млрд грн, заявлених банком. Знаючи про завищену вартість заставного майна та відсутність усіх необхідних документів, службові особи НБУ надали стабкредит банку – на додачу до раніше вже отриманих від НБУ та неповернутих 3 млрд грн кредитів. За 40 днів потому НБУ визнав VAB Банк неплатоспроможним. Кредит у 1,2 млрд грн, отриманий на два роки, банк не повернув.</p>
      <p>Розслідування детективи НАБУ здійснюють з жовтня 2016 року. В лютому 2019 року колишній генпрокурор Юрій Луценко визначив підслідність у цьому кримінальному провадженні за ГСУ Національної поліції, слідчі якої закрили провадження на підставі "відсутності складу злочину".</p>
      <p>У вересні 2019 року постанову про закриття скасував генпрокурор Руслан Рябошапка, визначивши підслідність у справі за НАБУ.</p>
      <figure>
        <img src="https://image.zn.ua/media/images/original/Nov2019/244905.png"/>
        <figcaption>НАБУ</figcaption>
      </figure>
      <p>Раніше Вищий антикорупційний суд <a href="https://dt.ua/UKRAINE/sprava-vab-banku-eksgolovu-bankivskogo-naglyadu-nbu-zaareshtuvali-z-pravom-zastavi-329441_.html"><b>заарештував ексдиректорку гендепартаменту банківського нагляду Нацбанку Аллу Шульгу</b></a> з правом внесення 15 млн гривень застави. Члена ради Нацбанку Миколу <a href="https://dt.ua/ECONOMICS/sprava-vab-banku-chlena-radi-nacbanku-vidpustili-pid-domashniy-aresht-329489_.html"><b>Каленського відправили під домашній арешт</b></a> на 60 днів. Колишнього заступника голови правління VAB Банку <a href="https://dt.ua/ECONOMICS/kolishnogo-zastupnika-golovi-pravlinnya-vab-banku-zaareshtuvali-iz-pravom-zastavi-329499_.html"><b>Андрія Яцюту арештували з правом застави у розмірі 1,15 млн грн</b></a>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>