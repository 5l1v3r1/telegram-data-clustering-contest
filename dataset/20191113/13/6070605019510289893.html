<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/nova-esport-supera-tramit-parlamentari_0_2343365817.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:54:40+00:00"/>
    <meta property="og:title" content="La nova llei de l'esport supera el primer tràmit parlamentari"/>
    <meta property="og:description" content="El text definitiu no s'aprovarà fins d'aquí un any i els grups ja han advertit que hi haurà canvis"/>
  </head>
  <body>
    <article>
      <h1>La nova llei de l'esport supera el primer tràmit parlamentari</h1>
      <h2>El text definitiu no s'aprovarà fins d'aquí un any i els grups ja han advertit que hi haurà canvis</h2>
      <address>
        <time datetime="2019-11-13T13:54:40+00:00">13 Nov 2019, 13:54</time>
      </address>
      <p>Si les previsions es compleixen, d'aquí poc més d'un any Catalunya tindrà una nova llei de l'esport i l'activitat física. Tant la iniciativa legislativa popular (ILP) presentada per la Unió de Federacions Esportives de Catalunya (UFEC) com la proposició presentada per JxCat, ERC i PSC-Units segueixen la seva tramitació parlamentària després de superar el primer tràmit sense cap esmena a la totalitat.</p>
      <p>"Amb més esport, més feliç i més forta tindrem la nostra societat. Cal convertir-lo en el quart pilar fonamental del nostre estat del benestar", explicava Gerard Esteva al Ple. El president de la UFEC ha sigut l'encarregat de defensar la ILP, que arribava a la cambra després de rebre el suport de 154.492 firmes, el triple de les necessàries. Esteva ha rebut el suport d'una vintena de presidents de federacions esportives catalanes.</p>
      <figure>
        <iframe data-src="https://twitter.com/parlamentcat/status/1194565797923954688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tanmateix, el text de base amb què es treballarà no serà aquest, sinó el que es va consensuar amb els grups parlamentaris. Ara el text passarà per les diferents comissions, i els grups hi afegiran les esmenes que considerin oportunes fins a arribar a la votació final, prevista per a finals del 2020 o principis del 2021.</p>
      <h3>Els canvis que es proposen</h3>
      <p>A grans trets, la ILP proposa simplificar l'estructura administrativa, crear un gran paraigua a través de la Unió d'Esports de Catalunya –l'equivalent al Comitè Olímpic Català– i una millora en el finançament. La proposició conjunta, al seu torn, es centra en impulsar l'esport entre la població basant-se en els principis d'igualtat i inclusió i regular la formació esportiva al país.</p>
      <p>Els grups de CatECP i la CUP ja han avançat que volen matisar alguns dels articles proposats, i també el PP, que n'assenyala alguns com a "inconstitucionals". Cs va demanar més temps per poder analitzar les proposicions.</p>
      <p>En els grups que van consensuar la nova llei de l'esport i l'activitat física, la proposició s'ha rebut amb entusiasme. Per als socialistes "es tracta d'una eina necessària" i qualifiquen de "primer pas" els dos textos presentats. Esquerra, al seu torn, parlava de l'esport com una eina de cohesió social i es referia a la llei com l'"esquelet" del sistema esportiu català. Finalment, JxCat ha defensat també la necessitat de reformular la llei de l'esport amb unes proposicions que busquen "simplificar la legislació actual, promoure un finançament sostenible i convertir l'esport en un pilar de l'estat del benestar".</p>
      <p>Tanmateix, d'aquest grup n'ha sortit una de les sortides de to del matí, i és que Anna Tarrés –l'exseleccionadora espanyola de sincronitzada i diputada des del gener de l'any passat– ha fet una estirada d'orelles a Gerard Esteve per haver promogut pel seu compte la ILP sense ni tan sols consultar-ho amb el govern. Al final tot ha quedat com una anècdota, ja que el mateix grup ha expressat agraïment al president de la UFEC per impulsar aquesta iniciativa.</p>
    </article>
  </body>
</html>