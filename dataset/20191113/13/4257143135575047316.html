<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/13/elkepeszto-forgalomkorlatozas-lesz-a-puskas-arena-megnyitoja-miatt"/>
    <meta property="og:site_name" content="infostart"/>
    <meta property="article:published_time" content="2019-11-13T13:47:00+00:00"/>
    <meta property="og:title" content="Elképesztő forgalomkorlátozás lesz a Puskás Aréna megnyitója miatt"/>
    <meta property="og:description" content="Fontos információkat osztott meg a szurkolókkal az MLSZ. A kerület polgármestere arra kért mindenkit, hogy közösségi közlekedéssel érkezzen pénteken a megnyitóra, illetve az azt követő mérkőzésre, mert a stadion környéke aznap 15 órától éjfélig hermetikusan le lesz zárva az autóforgalom elől."/>
  </head>
  <body>
    <article>
      <h1>Elképesztő forgalomkorlátozás lesz a Puskás Aréna megnyitója miatt</h1>
      <address><time datetime="2019-11-13T13:47:00+00:00">13 Nov 2019, 13:47</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/14/szollosi-gyorgy-fel-sem-vetodott-a-puskas-arena-nevenek-ertekesitese"/>
      </related>
      <h3>Fontos információkat osztott meg a szurkolókkal az MLSZ. A kerület polgármestere arra kért mindenkit, hogy közösségi közlekedéssel érkezzen pénteken a megnyitóra, illetve az azt követő mérkőzésre, mert a stadion környéke aznap 15 órától éjfélig hermetikusan le lesz zárva az autóforgalom elől.</h3>
      <p>A Magyar Labdarúgó-szövetség részletes "használati utasítást" töltött fel honlapjára a közlekedésről a menetrendről a lezárásokról.</p>
      <p>A legfontosabb információk:</p>
      <ul>
        <li>A pénteki Magyarország–Uruguay mérkőzés 19 órakor kezdődik a Puskás Arénában.</li>
        <li>A megnyitó események miatt érdemes korábban kilátogatni a stadionba.</li>
        <li>Mindenkit kérnek, hogy tömegközlekedéssel közelítse meg a stadiont, fokozottan ügyelve rá, hogy melyik kapuhoz szól a jegye.</li>
        <li>Táskát nem lehet behozni a mérkőzésre.</li>
        <li>A kapukat 16 órakor nyitják meg, és ekkortól fogadja a Szurkolói Falu a szórakozni vágyókat.</li>
        <li>A stadionavató ceremónia érdemi része 17.30-kor kezdődik, amikor legendás játékosok emlékeznek a hajdani Népstadionra.</li>
        <li>A stadionban készpénzmentes fizetési lehetőségeket lehet igénybe venni.</li>
      </ul>
      <blockquote>A mérkőzés napján a stadion környéki közterületekben megállási tilalomra és teljes útzárra kell számítani, ezért kérünk mindenkit, hogy figyeljék az ORFK és az Útinform tájékoztatásait.</blockquote>
      <p>Előreláthatólag 15 óra és éjfél között lezárják:</p>
      <ul>
        <li>a Dózsa György utat a Kerepesi út és a Thököly út között,</li>
        <li>az Ifjúság útját a Kerepesi út és a Stefánia út között,</li>
        <li>a Stefánia utat a Hungária körút és a Thököly út között,</li>
        <li>a teljes Verseny utcát,</li>
        <li>az Egressy utat a Hungária körút és a Stefánia út között,<br/>a teljes Istvánmezei utat.</li>
      </ul>
      <p>Emellett a Hungária körúton is számítani lehet egyes forgalmi sávok időszakos korlátozására az Egressy út és a Stefánia út között.</p>
      <p>A mérkőzés idején az Ifjúság útját teljesen lezárják a gyalogos forgalom elől, így a Dózsa György és a Stefánia út között nem lesz átjárás. A stadion tágabb környezetének rendezése a terveknek megfelelően, több ütemben zajlik, emiatt fokozottan figyelni kell a közlekedésre!</p>
      <h4>A jegye alapján így érdemes megközelíteni a stadiont</h4>
      <p>Villamos</p>
      <ul>
        <li>Az 1-es villamossal érkező szurkolók csak akkor szálljanak le a Puskás Ferenc Stadionnál, ha D, E vagy F kapus jeggyel rendelkeznek. Ők a Kerepesi út – Dózsa György út útvonalon keresztül közelíthetik meg a stadiont.</li>
        <li>Az A és B kapus jeggyel rendelkezőknek azt javasoljuk, hogy az Egressy úti megállóban szálljanak le. Ebben az esetben az Egressy út–Stefánia út útvonalon keresztül juthatnak el a stadionhoz.</li>
        <li>A C kapus jeggyel rendelkezőknek a Zugló vasútállomás megállóban célszerű leszállniuk, ahonnan a Thököly út–Stefánia út útvonalon juthatnak el a stadionhoz.</li>
      </ul>
      <p>Metró</p>
      <ul>
        <li>A 2-es vagy 4-es metróval érkező szurkolóknak csak akkor célszerű a Keletinél leszállniuk, ha C, D, E és F kapukhoz szóló jeggyel rendelkeznek.</li>
        <li>A C kapu a Thököly út–Stefánia út útvonalon keresztül megközelíthető, a Baross térről pedig az 5-ös illetve a 7-es busszal lehet eljutni a stadionhoz. (Stefánia út-Thököly út a C kapuhoz eső legközelebbi megálló.)</li>
        <li>A D, E, F kapukhoz szóló jegyekkel a Verseny utcán és a Dózsa György úton keresztül juthatnak el a legegyszerűbben a kapukhoz.</li>
        <li>A 2-es metrónak a Puskás Ferenc Stadion megállójából az A, B, D, E, F kapukat lehet megközelíteni.</li>
        <li>Az A és B kapus jegyekkel rendelkező szurkolóknak azt javasoljuk, hogy válasszák a Hungária körút felőli kijáratot. A tájékozódás érdekében a metrómegállóban útbaigazító plakátok lesznek elhelyezve, egyszerű, jól látható információkkal.</li>
        <li>A D, E, F kapukhoz szóló jegyekkel rendelkező szurkolók válasszák a Dózsa György út felőli kijáratot.</li>
        <li>A mozgáskorlátozott szurkolók a 2-es metró vonalán a Puskás Ferenc Stadion megállónál leszállva, a Dózsa György út felőli kijáratnál tudják igénybe venni a lifteket.</li>
        <li>Azok a nézők, akik M2-es metróval érkeznek és a Stefánia úti beléptetéshez mennének, azok gyalog a Papp László Aréna dekkjén tudnak közlekedni, az Ifjúság út feletti hídon.</li>
      </ul>
      <h4>A Puskás Aréna készpénzmentes</h4>
      <ul>
        <li>Ez azt jelenti, hogy csak érintős bankkártyával, NFC-s fizetőeszközzel (MobilApp), és a szerződött operátor által kibocsátott készpénzhelyettesítő kártyával lehet majd fizetni a kereskedelmi egységekben</li>
        <li>A szemét minimalizálása érdekében, a fesztiválokon is megszokott repoharas rendszer működik az arénában.</li>
        <li>A menekülőútvonalakon tilos tartózkodni.</li>
        <li>A stadionban 53 vendéglátói egység (büfé, meleg étel és ital pont, Fornetti, stb.) működik. A büfében öt százalék alatti alkoholtartalmú sör vásárlására lesz lehetőség.</li>
        <li>Érkezéskor mindenki készítse elő a személyi okmányát, melynek ellenőrzése megtörténik a jegy érvényesítésekor.</li>
        <li>A stadionban No-Bag Policy van érvényben, azaz biztonsági okokból senki nem hozhat be nagy (A4-s méretnél nagyobb) szatyrot, hátizsákot. Felhívjuk a szurkolók figyelmét, hogy esernyőt, profi fényképezőgépet sem lehet bevinni a stadion területére. Eső esetén az esőkabátot javasoljuk.</li>
        <li>Az első emelet négy sarkában négy kártyafeltöltő állomás lesz kialakítva.</li>
        <li>A Stefániához és a Dózsa György úthoz közel két-két csomagmegőrző konténer lesz felállítva, amelyek ingyenesen igénybe vehetők.</li>
      </ul>
      <p>Horváth Csaba, Zugló polgármestere az operatív csoport szerdai tanácskozása után elmondta, hogy a várhatóan 68 ezres nézősereg oda- és visszaszállítását a BKV sűrített járatokkal fogja biztosítani. A polgármester tájékoztatása szerint a Kerepesi út – Dózsa György út – Thököly út – Hungária körút által határolt területen belül a gyalogos forgalmat nem gátolják majd, a nézőknek mindössze az ilyenkor szokásos biztonsági ellenőrzésekre kell majd számítaniuk.</p>
      <p>Horváth Csaba arról is beszélt, hogy a rendezvényt követően az operatív csoport ismét összeül majd, hogy megtárgyalja a tapasztalatokat. Mivel a jövőben évente 12 hasonló nagyszabású rendezvénnyel számolhatnak, azt kérték az üzemeltetőktől, hogy a stadion, illetve a szomszédos Papp László Sportaréna hangolja össze éves programjait annak érdekében, hogy véletlenül se találkozzanak majd a rendezvények.</p>
      <p>Bár a Puskás Ferenc stadion nyitóeseménye egy országos rendezvény lesz, a zuglói közbiztonsági szervek negyven fővel biztosítják majd a rendet a létesítmény környékén - mondta a kerület polgármestere.</p>
      <p>Még több információ olvasható a pénteki eseményről az <a href="https://www.mlsz.hu/hir/tomegkozelekedessel-erdemes-megkozeliteni-a-puskas-arenat-szurkoloi-informaciok?fbclid=IwAR24PRW4I0lFtL0A21ORNj-G-igxZLAC5K_g9slewoXnl21-swm_H-0pUyo">MLSZ</a> és a <a href="https://www.zuglo.hu/automentes-esemeny-legyen/">zuglói önkormányzat</a> oldalán.</p>
      <p>
        <i>Nyitókép: MTVA/Bizományosi: Róka László</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/11/13/lelegzetelallito-dronvideo-keszult-az-uj-puskasrol"/>
        <a href="https://infostart.hu/sport/2019/11/13/ki-kell-hagynia-a-sorsdonto-merkozest-a-magyar-valogatott-kulcsemberenek"/>
        <a href="https://infostart.hu/sport/2019/11/11/csanyi-sandor-elarulta-miben-nem-volt-sikeres-az-mlsz"/>
        <a href="https://infostart.hu/sport/2019/11/11/dzsudzsak-balazs-a-keddi-meccs-maga-lesz-a-donto"/>
        <a href="https://infostart.hu/sport/2019/11/10/gigantikus-sajtopaholyt-kapott-az-uj-puskas"/>
        <a href="https://infostart.hu/sport/2019/11/07/itt-a-labda-amellyel-a-puskas-arenat-is-avatjak"/>
        <a href="https://infostart.hu/sport/2019/11/06/csanyi-sandor-rossi-jovoje-nem-fugg-az-eb-re-jutastol"/>
        <a href="https://infostart.hu/sport/2019/10/25/puskas-arena-lecsaptak-a-magyarok-a-jegyekre-viszik-mint-a-cukrot"/>
        <a href="https://infostart.hu/sport/2019/10/23/uj-reszletek-a-puskas-arena-nyitomeccserol"/>
      </related>
    </article>
  </body>
</html>