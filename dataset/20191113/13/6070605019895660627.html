<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Greta-Thunberg-Espanya-catamaran-australians_0_2343365799.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:59:55+00:00"/>
    <meta property="og:title" content="Greta Thunberg navegarà fins a Espanya al catamarà d'uns 'youtubers' australians"/>
    <meta property="og:description" content="La jove activista sueca ja té mitjà de transport zero emissions per assistir a la COP25 a Madrid"/>
  </head>
  <body>
    <article>
      <h1>Greta Thunberg navegarà fins a Espanya al catamarà d'uns 'youtubers' australians</h1>
      <h2>La jove activista sueca ja té mitjà de transport zero emissions per assistir a la COP25 a Madrid</h2>
      <address>
        <time datetime="2019-11-13T13:59:55+00:00">13 Nov 2019, 13:59</time>
      </address>
      <p>La jove activista climàtica sueca Greta Thunberg salpa aquest dimecres mateix des dels Estats Units per travessar l'Atlàntic en direcció a Espanya. L'adolescent, que viatja amb el seu pare, ha aconseguit finalment un lloc a bord del catamarà d'uns 'youtubers' australians que estan fent la volta al món i podrà tornar a Europa sense avió, un mitjà que no agafa d'ençà que tenia 12 anys per <a href="https://www.ara.cat/societat/Hem-deixar-volar_0_2278572134.html">la gran quantitat de gasos d'efecte hivernacle que emet</a>.</p>
      <p>El vaixell en què viatjarà Thunberg és també baix en emissions, ja que disposa de panells solars i hidrogeneradors. L'han convidada a pujar-hi Riley Whitlum i Elayna Carausu, dos <i>youtubers</i> australians que estan retransmetent a les xarxes la seva volta al món amb el seu fill d'11 mesos i que viatgen també amb la britànica Nikki Henderson, una bregada capitana de iot.</p>
      <figure>
        <iframe data-src="https://twitter.com/GretaThunberg/status/1194389911639642115?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aquest matí, hora nord-americana, el catamarà <i>La Vagabonde</i> salparà de Virgínia en direcció a Europa. A més de ser de baixes emissions, aquest vaixell sí que disposa de lavabo, cosa que no tenia <a href="https://www.ara.cat/internacional/Greta-Thunberg-travessara-Atlantic-Grimaldi_0_2279172177.html">el vaixell de la família Grimaldi que la va portar fins a Amèrica, acompanyada del mateix Pierre Casiraghi</a>.</p>
      <p>Thunberg marxa d'Amèrica després de dos mesos en què <a href="https://www.ara.cat/internacional/Greta-Thunberg-ONU-infantesa-paraules_0_2312768865.html">ha comparegut davant de les Nacions Unides</a> i del Congrés dels EUA, i s'ha manifestat cada divendres amb els joves de Fridays for Future, el moviment estudiantil que ella mateixa ha ajudat a fundar arreu del món. La noia ha travessat els Estats Units d'una costa a l'altra i també ha viatjat fins al Canadà per manifestar-se tant a Toronto com a Alberta, la província productora de petroli del país.</p>
      <figure>
        <img src="https://www.ara.cat/2019/02/03/internacional/pancarta-Vaga-Greta-Thunberg-impulsat_2173592763_60158677_117x66.jpg"/>
      </figure>
      <p>
        <a href="https://www.ara.cat/internacional/nena-sueca-que-clar-panic-canvi-climatic_0_2173582759.html">Greta Thunberg, la nena sueca que hi veu clar i que té pànic</a>
      </p>
      <p>Però la suspensió de la cimera de l'ONU pel canvi climàtic, la COP25, que havia de celebrar-se a Xile a principis de desembre i que va quedar anul·lada per la revolta social al país, ha forçat a la jove a aturar la seva ruta, que pretenia travessar l'Amèrica Llatina cap al sud, i tornar abans del previst cap a Europa.</p>
      <p>Thunberg diu que marxa preocupada perquè "el nivell del debat" sobre l'emergència climàtica que hi ha als Estats Units, on ha passat la major part del temps, "encara està entre si el canvi climàtic existeix o no, amb molta gent que no escolta la ciència o no entén la ciència i creu que [l'escalfament global] no és un fet sinó un punt de vista". Una conclusió evidentment decebedora per a aquesta jove de 16 anys, que ha fet de la lluita climàtica la seva prioritat a la vida i que li ha portat fins i tot a prendre's un any sabàtic de l'escola per dedicar-se a recórrer el món per reclamar als polítics accions més contundents i urgents contra la crisi climàtica.</p>
      <figure>
        <iframe data-src="https://twitter.com/tictoc/status/1194490091214954498?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La cimera de la convenció marc de l'ONU pel canvi climàtic, la COP25, tindrà lloc a Madrid entre el 2 i el 13 de desembre, en les mateixes dates en què estava prevista a Xile. El govern espanyol està organitzant a corre-cuita la trobada, en què s'espera que participin unes 25.000 persones i alts representants dels més de 195 països que conformen la convenció. La ministra de Medi Ambient espanyola, Teresa Ribera, es va oferir a Thunberg per ajudar-la a travessar l'Atlàntic i poder assistir a la cimera, però finalment la jove ha trobat un transport baix en emissions alternatiu.</p>
      <p>Encara no és clar de quina manera intervindrà Thunberg a la COP25, però és segur que hi oferirà un discurs, ja sigui en la sessió inaugural del dia 2 de desembre o bé en l'inici de les sessions ministerials del dia 10, i s'unirà a les manifestacions del moviment espanyol de Fridays for Future que tinguin lloc a Madrid aquells dies.</p>
    </article>
  </body>
</html>