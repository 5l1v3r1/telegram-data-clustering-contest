<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/bakemonogatari-monster-tale-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T13:12:00+00:00"/>
    <meta property="og:title" content="Bakemonogatari Monster Tale: la recensione del primo volume | Cultura Pop"/>
    <meta property="og:description" content="Grazie a Edizioni Star Comics, abbiamo toccato con mano il primo volume di Bakemonogatari Monster Tale. Vi presentiamo la nostra recensione completa."/>
  </head>
  <body>
    <article>
      <h1>Bakemonogatari Monster Tale: la recensione del primo volume | Cultura Pop</h1>
      <address><time datetime="2019-11-13T13:12:00+00:00">13 Nov 2019, 13:12</time> by <a rel="author">https://www.facebook.com/phrancesco.cap</a></address>
      <p>Quando si uniscono una forte firma e disegni da capogiro, esce fuori quasi sempre <b>un piccolo capolavoro in bianco e nero</b>. È questo il caso di <b>Bakemonogatari Monster Tale</b>, un manga appunto scritto da <b>NisiOisiN</b> (uno dei più famosi romanzieri e sceneggiatori giapponesi) e disegnato da <b>Oh! Great</b> (un’artista di gran successo nel territorio del Sol Levante).</p>
      <p><b>Edizioni Star Comics ha così deciso di portare in Italia Bakemonogatari</b>, un’opera che saprà sicuramente riempire il palato degli appassionati con gustose illustrazioni, accompagnate da una trama ricca di contenuti e, soprattutto, di intrighi.</p>
      <h3>Entità sovrannaturali e giovani ragazzini…</h3>
      <p>
        <i>I mostri non compaiono all’improvviso.</i>
        <br/>
        <i>Sono sempre lì, fin dall’inizio.</i>
        <br/>
        <i>Sempre.</i>
        <br/>
        <i>Ovunque</i>
      </p>
      <p><b>Il primo volume di Bakemonogatari Monster Tale</b> contiene al suo interno i <b>primi tre capitoli della serie</b> che immergeranno il lettore all’interno di un’ambientazione molto simile alla nostra realtà quotidiana e più precisamente in un mondo popolato da normalissime persone affiancate però da molteplici creature sovrannaturali di dubbia natura.</p>
      <slideshow>
        <figure>
          <img src="https://www.tomshw.it/images/images/2019/11/bakemonogatari-monster-tale-62562.768x432.jpg"/>
        </figure>
        <figure>
          <img src="https://www.tomshw.it/images/images/2019/11/bakemonogatari-monster-tale-62561.768x432.jpg"/>
        </figure>
      </slideshow>
      <p>Il protagonista del racconto è un liceale del terzo anno, chiamato <b>Koyomi Araragi</b>. <b>Araragi </b>che<b>, </b>durante un breve soggiorno in una cittadina giapponese, <b>è entrato in contatto con un vampiro</b> divenendo a sua volta un succhia-sangue. Tuttavia, grazie all’aiuto del suo benefattore (Meme Oshino) , è riuscito a tornare umano mantenendo però le abilità vampiresche in precedenza acquisite.</p>
      <p>La storia di Bakemonogatari comincia nel momento in cui Araragi accompagna Hitagi Senjōgahara – una sua compagna del liceo -, dal suo uomo di fiducia per curarla da un male alquanto insolito. <b>La ragazza</b>, purtroppo, <b>è priva del suo peso corporeo per via di un granchio</b> (di natura pseudo-demoniaca), che ha compromesso la sua vita sociale, sia con i suoi compagni di scuola e sia con le altre persone. Giunti sul posto, una vecchia scuola abbandonata, l’uomo offre il suo aiuto e le sue competenze alla povera Hitagi per liberarla dal suo problema.</p>
      <p>Senza entrare troppo nel dettaglio della trama per non esagerare con gli spoiler possiamo segnalarvi che <b>la narrazione di questo primo volume di <a href="https://toms.it/Jj99x">Bakemonogatari Monster Tale</a> è piuttosto lineare e al contempo concreta</b> nel mostrare gli eventi ai lettori. Tra le varie pagine che compongono il libro, inoltre, sono presenti <b>brevi stacchi di trama</b>, che permettono di dettagliare quanto più possibile il passato dei protagonisti e mettere in evidenza tutti quegli elementi che permettono di rendere la storia quanto più credibile possibile.</p>
      <h3>Una bellezza ricercata</h3>
      <p>Come specificato nell’introduzione di questo articolo, <b>Bakemonogatari Monster Tale è un’opera di una bellezza ricercata</b>, e piena di elementi grafici e narrativi superlativi. Infatti, ad accompagnare un’ottima scrittura, troviamo <b>le vignette di Oh! Great</b> che di per sé <b>valgono da sole il prezzo per acquistare il volume</b>.</p>
      <p>La struttura artistica è notevole, non solo per personaggi e ambientazioni davvero realistiche, ma soprattutto per la qualità dei dettagli degli oggetti ed elementi scenografici che fanno da sfondo e contorno.  Oltre a questo, <b>il valore aggiunto delle tavole realizzate dall’illustratore è certamente legato alla sua capacità di immergere magicamente il lettore nelle pagine in bianco e nero del volume</b>; caratteristica questa rara anche nel panorama dei fumetti giapponesi.</p>
      <blockquote>Bakemonogatari Monster Tale è venduto in due edizioni, l’edizione “regular” e “variant”. Quest’ultima è stata impreziosita da una cover realizzata da <a href="http://www.tomshw.it/culturapop/intervista-a-lorenzo-lrnz-ceccotti-la-visione-di-un-artista-contemporaneo/">Lorenzo Ceccotti – alias LRNZ</a> -, illustratore e fumettista che abbiamo avuto modo di conoscere per i suoi libri a fumetti Golem e Astrogamma.</blockquote>
      <figure>
        <img src="https://www.tomshw.it/images/images/2019/11/bakemonogatari-monster-tale-62560.768x432.jpg"/>
        <figcaption>A destra l'edizione regolare, mentre a sinistra quella illustrata da LRNZ,</figcaption>
      </figure>
      <p>L’edizione italiana di Bakemonogatari Monster Tale è stata interamente tradotta da Edizioni Star Comics. <b>L’adattamento</b>, e quindi il lavoro svolto dall’editore, <b>è coerente con i valori espressi da NisiOisiN e Oh! Great</b>, in tutte le pagine del volume. <b>Ottima</b>, inoltre, <b>la carta utilizzata per la stampa</b>, che risulta di una buona grammatura e qualità.</p>
      <h3>Conclusioni</h3>
      <p><a href="https://toms.it/Jj99x"><b>Bakemonogatari Monster Tale</b></a><b> non è un manga adatto a tutti</b>: ad un linguaggio tutto sommato semplice e comprensibile si accostano vignette a tratti decisamente molto sopra le righe, con alcune immagini che non sono consigliate a un pubblico non adulto. L’<b>opera edita da Edizioni Star Comics unisce una buona caratterizzazione dei personaggi a un’ambientazione incredibilmente realistica</b> la cui lettura – almeno del primo volume – ci sentiamo di consigliare senza remore.</p>
    </article>
  </body>
</html>