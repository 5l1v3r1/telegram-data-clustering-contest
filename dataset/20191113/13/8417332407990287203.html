<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/13/Senterpartiet-vil-senke-drivstoffavgiftene-20381232.ece"/>
    <meta property="og:site_name" content="adressa.no"/>
    <meta property="article:published_time" content="2019-11-13T13:35:42+00:00"/>
    <meta property="og:title" content="Senterpartiet vil senke drivstoffavgiftene"/>
    <meta property="og:description" content="Senterpartiet foreslå i sitt alternative statsbudsjett å redusere bensinavgiften med 15 øre og dieselavgiften med 35 øre."/>
  </head>
  <body>
    <article>
      <h1>Senterpartiet vil senke drivstoffavgiftene</h1>
      <address><time datetime="2019-11-13T13:35:42+00:00">13 Nov 2019, 13:35</time> by <a rel="author">(NTB) NTB</a></address>
      <p>Senterpartiet foreslå i sitt alternative statsbudsjett å redusere bensinavgiften med 15 øre og dieselavgiften med 35 øre.</p>
      <aside><a href="https://www.adressa.no/nyheter/innenriks/2019/11/13/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/13/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/13/javascript:void(0);">Del denne artikkelen på e-post</a></aside>
      <p>Det vil koste 887 millioner kroner, skriver <a href="https://www.klassekampen.no/article/20191113/ARTICLE/191119988">Klassekampen</a>.</p>
      <p>Sp vil dermed reversere avgiftsøkningen på drivstoff som regjeringen innførte i 2017. Senterpartiets budsjett presenteres neste uke.</p>
      <p>– Avgifter rammer mest de som har lavest inntekt, sier Senterpartileder Trygve Slagsvold Vedum.</p>
      <p>Han erklærer Frps rolle som «bilistenes parti» for død.</p>
      <p>– Frp har økt avgiftene for bilistene, så de er på ingen måte bilistenes parti. De har også sammen med Høyre målrettet kuttet i pendlerfradrag og gjort tiltak som gjør hverdagen vanskeligere for dem som er avhengig av bil, sier Vedum.</p>
      <h3>– Velgerne er ikke lettlurte</h3>
      <p>Frp-leder Siv Jensen lar ikke Senterpartiet ta over bilistparti-tittelen uten kamp.</p>
      <p>Hun viser til et forslag fra Sp, MDG, Ap og SV da energimeldingen ble behandlet i 2016, hvor partiene foreslår en gradvis økning i avgiftene på fossilt drivstoff og forurensende transportmidler.</p>
      <p>– Senterpartiet er helt uten troverdighet når de prøver å gjøre seg lekre for bilistene, og jeg tror ikke velgerne er så lettlurte, sier Jensen til NTB.</p>
      <p>I 2015 var det Senterpartiets stemmer på Stortinget som stanset forslaget om å kutte bompengene, påpeker hun.</p>
      <p>– Partiet har stemt ja til ethvert bomprosjekt. De har også foreslått økt engangsavgift på nye biler, sier Jensen.</p>
      <h3>Ikke et klimatiltak</h3>
      <p>Sp er det eneste partiet blant de rødgrønne som vil senke drivstoffavgiftene. MDG, Rødt og SV foreslo i fjor økte priser. Ap la seg på samme linje som regjeringen i sitt alternative budsjett mandag.</p>
      <p>Vedum avfeier argumenter om at økte drivstoffavgifter er et klimatiltak og viser til at Transportøkonomisk institutt tilbake i 2016 mente at økte drivstoffavgifter ville ha marginal eller liten effekt.</p>
      <p>– Vårt mål er også at vi etter hvert skal fase ut diesel og bensin som drivstoff til fordel for hydrogen og andre fornybare typer drivstoff. Spørsmålet er hvem man skal straffe på veien, sier han.</p>
      <p>(©NTB)</p>
    </article>
  </body>
</html>