<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425728/apebiwse-prin-apo-ligo-o-epixeirhmatias-giwrgos-spanos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T13:22:36+00:00"/>
    <meta property="og:title" content="Απεβίωσε πριν από λίγο ο επιχειρηματίας Γιώργος Σπανός"/>
    <meta property="og:description" content="Σε ηλικία 70 ετών απεβίωσε πριν από λίγο στο Νοσοκομείο της Ρόδου όπου νοσηλευόνταν, δίνοντας σκληρή μάχη με τον καρκίνο, ο γνωστός επιχειρηματίας της Δωδεκανήσου Γιώργος Σπανός."/>
  </head>
  <body>
    <article>
      <h1>Απεβίωσε πριν από λίγο ο επιχειρηματίας Γιώργος Σπανός</h1>
      <h2>Έδωσε σκληρή αλλά άνιση μάχη με θέματα υγείας</h2>
      <address>
        <time datetime="2019-11-13T13:22:36+00:00">13 Nov 2019, 13:22</time>
      </address>
      <p>
        <b>Σε ηλικία 70 ετών απεβίωσε πριν από λίγο στο Νοσοκομείο της Ρόδου όπου νοσηλευόνταν, δίνοντας σκληρή μάχη με τον καρκίνο, ο γνωστός επιχειρηματίας της Δωδεκανήσου Γιώργος Σπανός.</b>
      </p>
      <p>Ο Γιώργος Σπανός, ήταν γνωστός ως αυτοδημιούργητος επιχειρηματίας, με έντονη κοινωνική δράση στα Δωδεκάνησα και ιδιαίτερα αγαπητός στους κατοίκους των νησιών μας.</p>
      <p>Ήταν ιδιοκτήτης της εταιρίας DODEKANISOS SEAWAYS η οποία συνέβαλε τα μέγιστα τις τελευταίες δεκαετίες στις ενδοδωδεκανησιακές θαλάσσιες συγκοινωνίες.</p>
      <p>Μέσα στις επόμενες ώρες η οικογένειά του αναμένεται να ανακοινώσει τη μέρα και την ώρα που θα γίνει η κηδεία του.</p>
      <p>
        <b>Ο Αρχικαπετάνιος της Ζωής</b>
      </p>
      <p>Ο Γιώργος Σπανός, ήταν ένας αυτοδημιούργητος επιχειρηματίας. Μαχητής, δίκαιος, πεισματάρης, δυναμικός, ευφάνταστος και πρωτοπόρος.</p>
      <p>Είχε καταξιωθεί εδώ και χρόνια στην τοπική κοινωνία της Δωδεκανήσου και όχι μόνο. Η πορεία του – από το ξεκίνημά του μέχρι τις μέρες μας- αντιστοιχεί σε έναν ταπεινό και απλό άνθρωπο, που κατάφερε με πολύ κόπο, στερήσεις, επιμονή και εργατικότητα, να κατακτήσει την κορυφή.</p>
      <p>
        <b>Άριστος οικογενειάρχης, υπέροχος άνθρωπος, σπουδαίος επιχειρηματίας. Με ότι κι αν ασχολήθηκε ο Γιώργος Σπανός, κατάφερε να διαπρέψει.</b>
      </p>
      <p>Ο Γιώργος Σπανός, το παιδί που ξεκίνησε φτωχά και ταπεινά στα 10 του χρόνια, με το κασελάκι περασμένο στον ώμο του, πουλώντας πασατέμπο και τσίχλες στο λιμάνι, στα σινεμά και στα γήπεδα, κατάφερε να κατακτήσει την κορυφή, χωρίς ούτε μια στιγμή να ξεχάσει, από πού ξεκίνησε. Θα ήταν άλλωστε ασέβεια, για τον ίδιο, τον αδελφό του, τον αείμνηστο πατέρα του και βέβαια τα παιδιά του.</p>
      <p>«Πάτησε γερά στα πόδια του» με εκείνο το ξεκίνημα! Σπούδασε από πολύ νωρίς τη ζωή. Πήρε το μεγαλύτερο πτυχίο που μπορεί να αποκτήσει κάποιος, με τίμιο ιδρώτα, επιμονή και μεράκι: Το πτυχίο ανθρωπιάς, το οποίο απονέμει μονάχα η κοινωνία και κανείς άλλος.</p>
      <p><b>Πώς «χτίστηκε» η εταιρία</b><br/>Η εταιρία «DODEKANISOS SEA WAYS» ιδρύθηκε το 1999, με αρχικό στόχο να καλύψει τις ενδοδωδεκανησιακές θαλάσσιες μεταφορές επιβατών και εμπορευμάτων μετά το «ναυάγιο» της ΔΑΝΕ.</p>
      <p>Τον Απρίλιο του 2000 δρομολογήθηκε το νεότευκτο ταχύπλοο καταμαράν Dodekanissos Express ένα πλοίο 40 μέτρων με δυνατότητα μεταφοράς 337 επιβατών, 6 ι.χ. αυτοκινήτων, εμπορευμάτων, τροφίμων, αλιευμάτων (στους ψυκτικούς θαλάμους που διαθέτει) και σε συνδυασμό με την ασφάλεια που παρέχει, κέρδισε αμέσως την εμπιστοσύνη του επιβατικού κοινού.</p>
      <p>Τον Ιούνιο του 2005 αποκτήθηκε το νεότευκτο επίσης αδελφό πλοίο Dodekanissos Pride με τα ίδια τεχνικά χαρακτηριστικά και δυνατότητα μεταφοράς 280 επιβατών και 9 ι.χ. αυτοκινήτων.<br/>Τον Νοέμβριο του 2011 η εταιρία απέκτησε το συμβατικό φέρι μποτ Παναγία Σκιαδενή, το οποίο μέχρι σήμερα, εξυπηρετεί αποκλειστικά τη γραμμή της Σύμης, συμβάλλοντας εντυπωσιακά στην τουριστική και οικονομική ανάπτυξη του νησιού. Το Παναγία Σκιαδενή, έχει μήκος 83,7 μέτρα αναπτύσσει ταχύτητα 17 κόμβων και έχει τη δυνατότητα μεταφοράς 700 επιβατών και 115 οχημάτων.</p>
      <figure>
        <img src="https://www.rodiaki.gr/medias/2019/11/13/fb092ea261e8e0a9577c6c34720486c9.jpg"/>
      </figure>
      <p>Ο Γιώργος Σπανός, σε ηλικία 10 ετών. Κανείς – εκτός από τον ίδιο ίσως- δεν θα μπορούσε να φανταστεί ότι το παιδί με το κασελάκι που μοίραζε πασατέμπο και γλυκά στα λιμάνια και στους κινηματογράφους, θα γίνονταν μια μέρα πλοιοκτήτης</p>
    </article>
  </body>
</html>