<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/13/7102996/"/>
    <meta property="og:site_name" content="Європейська правда"/>
    <meta property="article:published_time" content="2019-11-13T13:24:51+00:00"/>
    <meta property="og:title" content="Рекордна повінь у Венеції: 2 загиблих, збитки йдуть на сотні мільйонів"/>
    <meta property="og:description" content="Влада Венеції заявляє про кризовий стан у місті після рекордної повені у вівторок та просить центральну владу в Римі оголосити надзвичайний стан."/>
  </head>
  <body>
    <article>
      <h1>Рекордна повінь у Венеції: 2 загиблих, збитки йдуть на сотні мільйонів</h1>
      <address>
        <time datetime="2019-11-13T13:24:51+00:00">13 Nov 2019, 13:24</time>
      </address>
      <p>Влада Венеції заявляє про кризовий стан у місті після рекордної повені у вівторок та просить центральну владу в Римі оголосити надзвичайний стан.</p>
      <p>Про це пише італійське агентство <a href="https://www.ansa.it/">Ansa</a>, повідомляє "Європейська правда".</p>
      <p>Нагадаємо, у вівторок рівень води у Венеції <b><a href="https://www.eurointegration.com.ua/news/2019/11/13/7102972/">досягнув 1,87 метра</a></b>. Лише один раз, відколи почалися записи 1923 року, вода піднімалася вище, досягнувши 1,94 метра 1966 року.</p>
      <figure>
        <img src="https://img.eurointegration.com.ua/images/doc/4/c/4cca328-75068cdf0791a25a316a1ec9c0ff901e.jpg"/>
        <figcaption>Фото: ANSA</figcaption>
      </figure>
      <p>Мер Венеції Луїджі Брюгнаро повідомив, що базиліці Святого Марка завдано серйозної шкоди, як і всьому місту та острову.</p>
      <p>"Нам потрібна допомога всіх, щоб пережити наступні кілька днів, що стануть для нас випробуванням", - написав мер у Twitter.</p>
      <p>Як повідомлялося, 78-річний місцевий житель загинув від ураження електричним струмом під час виливання води з його будинку. Ще один чоловік також помер під час повені, хоча в його випадку, можливо, була природня причина смерті.</p>
      <p>Три баржі затонули, а гондоли й інші човни зірвало з причалів. В музеї Ка' Пезаро сталася пожежа через електричну несправність. Майже все місто залишається затоплене попри те, що рівень води спустився до 1,5 м у середу.</p>
      <figure>
        <img src="https://img.eurointegration.com.ua/images/doc/5/b/5b5e915-5fa6c1fcda3f694f167acd435665e313.jpg"/>
        <figcaption>Фото: ANSA</figcaption>
      </figure>
      <p>Венеційський театр Ла Феніче тимчасово припинив роботу. Хоча театр не затопило, вода потрапила у зону, яка впливає на електричну та протипожежну системи.</p>
      <p>Брюгнаро заявив, що міська рада просить центральну владу оголосити у місті надзвичайний стан. Він звернувся до місцевого населення з проханням збирати фото- та відеодокази завданої шкоди.</p>
      <p>"За оцінками, збитки величезні. Мова йде про сотні мільйонів євро. Адже йдеться не лише про кількісну оцінку збитків, а про майбутнє міста", - сказав він.</p>
      <p>Губернатор Венето Лука Зая заявив, що місто зіткнулося з "повним апокаліптичним спустошенням". "Я не перебільшую: 80% міста перебуває під водою, шкоду важко осягнути", - сказав він.</p>
    </article>
  </body>
</html>