<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140653/%D8%A7%D8%AB%D8%B1-%D8%AA%D9%88%D8%B6%DB%8C%D8%AD-%D9%85%D8%AB%D8%A8%D8%AA-%D9%88-%D9%85%D9%86%D9%81%DB%8C-5-%D8%B4%D8%B1%DA%A9%D8%AA-%D8%AF%D8%B1%D8%A8%D8%A7%D8%B1%D9%87-%D8%B4%D8%A7%DB%8C%D8%B9%D9%87-%D8%AA%D9%87%D8%A7%D8%AA%D8%B1%D8%8C-%D8%A8%D8%B1%DA%AF%D8%B2%D8%A7%D8%B1%DB%8C-%D9%85%D8%B2%D8%A7%DB%8C%D8%AF%D9%87-%D9%88-"/>
    <meta property="og:site_name" content="boursepress.ir"/>
    <meta property="article:published_time" content="2019-11-13T13:29:00+00:00"/>
    <meta property="og:title" content="اثر توضیح مثبت و منفی 5 شرکت درباره شایعه تهاتر، برگزاری مزایده و ..."/>
    <meta property="og:description" content="در روز رشد اندک و 439 واحدی شاخص بورس، 5 شرکت درخصوص شایعه تهاتر دارایی ، برگزاری مزایده و تعیین تکلیف و تسویه مطالبات از بیمه ایران، دست به شفاف سازی زدند."/>
  </head>
  <body>
    <article>
      <h1>اثر توضیح مثبت و منفی 5 شرکت درباره شایعه تهاتر، برگزاری مزایده و ...</h1>
      <h2>در روز رشد 439 واحدی شاخص بورس رقم خورد:</h2>
      <address>
        <time datetime="2019-11-13T13:29:00+00:00">13 Nov 2019, 13:29</time>
      </address>
      <p>
        <i>در روز رشد اندک و 439 واحدی شاخص بورس، 5 شرکت درخصوص شایعه تهاتر دارایی ، برگزاری مزایده و تعیین تکلیف و تسویه مطالبات از بیمه ایران، دست به شفاف سازی زدند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، در جریان معاملات امروز بازار سهام که شاخص بورس با رشد اندک و 439 واحدی وارد کانال 307 هزار تایی شد، 5 شرکت بورسی و فرابورسی درباره شایعه تهاتر دارایی، برگزاری مزایده و تعیین تکلیف و تسویه مطالبات از بیمه ایران، توضیح دادند و زمینه ساز افزایش یا کاهش قیمت شدند.</p>
      <p>براین اساس در برابر توقف نماد سیمان صوفیان و بیمه رازی، دو شرکت لوله و ماشین سازی ایران و سرمایه گذاری توسعه ملی با رشد 5.7 درصدی و افت اندک قیمت روبرو اما سرمایه گذاری توسعه و عمران کرمان با افت 5 درصدی قیمت و صف فروش مواجه شد.</p>
      <p>علی اژدر مدیرعامل <b>"کرمان"</b> با توجه به شایعات مطرح شده در فضای مجازی و اظهارات نقل شده از سوی برخی سهامداران درخصوص انجام تهاتر بخشی از دارایی ها( سرمایه گذاری در سهام شرکت آرین ماهتاب گستر) و سپس ملغی شدن موضوع اعلام کرد: همانگونه که در نتایج حاصل از برگزاری کنفرانس اطلاع رسانی ۳۱ شهریور به اطلاع سهامداران و بازار سرمایه رسیده، موضوع مطرح شده تا این تاریخ در دستور کار نبوده و این شرکت تا این تاریخ فاقد هرگونه مصوب هیات مدیره در این خصوص است.</p>
      <p><b>"سصوفی"</b> نیز ۲۱ آبان‌ماه برای فروش برخی از قطعات و تجهیزات کوره خط شماره ۲ تولیدی اقدام به برگزاری مزایده و توزیع فرم های درخواست پیشنهاد قیمت و اخذ قیمت‌های پیشنهادی کرده است اما تاریخ برآورد شده جهت مشخص شدن نتایج مشخص نیست.</p>
      <p>همچنین <b>بیمه رازی</b> امروز در نظر دارد تعدادی از وسایل نقلیه مازاد بر نیاز را بصورت یکجا یا جداگانه از طریق مزایده به فروش برساند. آخرین مهلت شرکت در مزایده و تحویل پاکت های پیشنهادی قیمت ساعت ۱۰ صبح روز شنبه ۲ آذر ماه و بازگشایی آن ساعت ۱۶ همان روز است.</p>
      <p>دراین میان، علی مهدوی پارسا مدیرعامل <b>"وتوسم"</b> با عنایت به بند ۵ گزارش سالانه حسابرس و بازرس قانونی شرکت و الزام مجمع سالانه در خصوص تعیین تکلیف و تسویه مطالبات شرکت بیمه ایران اعلام کرد: پس از بررسی ها و مذاکرات صورت گرفته و بر اساس مدارک و مستندات موجود پس از کسر مبلغ ۱۰.۲ میلیارد تومان انتقال به تعدیلات سنواتی، مانده مطالبات قطعی این شرکت به مبلغ ۳۸.۵ میلیارد تومان به همراه کلیه حقوق و ادعای احتمالی له یا علیه شرکت به حساب شرکت بین الملل ساختمان و صنعت ملی منتقل شد. در خصوص نحوه تسویه طلب از شرکت مزبور نیز موضوع در حال مذاکره و اقدام است که در صورت حصول نتیجه مراتب اعلام خواهد شد.</p>
      <p>شرکت <b>لوله و ماشین سازی ایران</b> هم در نظر دارد اصالتاً و وکالت بلوک ۲۴.۸ درصدی سهام شرکت نوآوران سبز احیا( سهامی خاص) معادل ۱۶ میلیون و ۴۰۱ هزار و ۲۲۴ سهم را بطور یکجا به اشخاص حقیقی و حقوقی از طریق مزایده واگذار کند.</p>
      <p>فعالیت اصلی شرکت نوآوران سبز احیا که در ۲۷ تیر سال ۸۶ تاسیس و از مرداد همان سال به بهره برداری رسیده، بازیافت ضایعات آهن آلات فلزی، فروسیلیس و سایر محصولات و خدمات پرس کاری است. سرمایه ثبتی شرکت ۶.۶ میلیارد تومان و سود خالص شناسایی شده به ازای هر سهم در سال مالی منتهی به اسفند ۹۶ مبلغ ۵۶۰ ریال است.</p>
      <p>قیمت پایه هر سهم در این واگذاری ۳۲۹۲ ریال قیمت پایه کل ۵.۴ میلیارد تومان تعیین شده است. ۳۰ درصد کل مبلغ پیشنهادی برنده همزمان با انعقاد قرارداد و ۷۰ درصد باقی مانده طی ۱۴ فقره چک به مبالغ یکسان و فاصله زمانی ماهانه از تاریخ انعقاد قرارداد مبادله می شود. سپرده شرکت در مزایده معادل یک میلیارد تومان است که بصورت چک بانکی به همراه پاکت پیشنهاد قیمت به شرکت لوله و ماشین سازی ایران تحویل خواهد شد.</p>
      <p>انتهای پیام</p>
    </article>
  </body>
</html>