<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/aquest-diumenge-mig-quilo-somnifers_0_2343365808.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:25:18+00:00"/>
    <meta property="og:title" content="I aquest diumenge, amb 'La Razón', mig quilo de somnífers"/>
    <meta property="og:description" content="El diari qualifica el pacte entre PSOE i Podem com &quot;la coalició de l'insomni&quot;"/>
  </head>
  <body>
    <article>
      <h1>I aquest diumenge, amb 'La Razón', mig quilo de somnífers</h1>
      <h2>El diari qualifica el pacte entre PSOE i Podem com "la coalició de l'insomni"</h2>
      <address>
        <time datetime="2019-11-13T13:25:18+00:00">13 Nov 2019, 13:25</time>
      </address>
      <figure>
        <a href="https://www.ara.cat/2019/11/13/especials/portadaaportada/Portada-Razon-novembre-del_2343375755_67350795_649x800.jpg">
          <img src="https://www.ara.cat/2019/11/13/especials/portadaaportada/Portada-Razon-novembre-del_2343375755_67350795_649x800.jpg"/>
        </a>
        <figcaption>Portada de La Razón, 13 de novembre del 2019</figcaption>
      </figure>
      <p>Mentre la caverna estava construint amb totxos virtuals l'edifici mediàtic de la gran coalició, Sánchez i Iglesias tancaven un pacte que desprèn forta ferum de premeditació. El castell de cartes queia a terra amb només una fotografia –la de l'abraçada entre tots dos, molt expressiva gràcies als ulls closos del de Podem– i una mena de decàleg lamentable pel que fa al marc mental que suggereix amb Catalunya, però que malgrat tot permet una mica d'aire per a la negociació política.</p>
      <p><i>La Razón</i> destacava l'editorial en portada i feia un pescaclics aplicat al paper: "El 95% dels espanyols no podrà dormir". S'agafaven a una frase de quan Sánchez estava en fase "jo no m'ajunto amb Iglesias" i va dir que el 95% dels ciutadans no podrien dormir tranquils si Iglesias fos vicepresident. El diari es prenia aquesta broma literalment i, fins i tot, en el titular (diguem-ne) informatiu de portada qualificava l'acord de "coalició de l'insomni". El consum de Restorils, Halcions i Ambiens deu haver augmentat en determinats ambients periodístics, però no consta cap crisi insomne entre la població comuna. Confondre l'insomni propi amb el general és un dels mals del periodisme que no pot interposar un mínim de distància entre l'observador i la realitat. També <i>El Mundo</i> es mostrava bel·ligerant, amb el titular "Sánchez lliura el govern a Podem i s'encomana a ERC". En aquest cas, el recurs és el de l'exageració. Es dibuixa al del PSOE no com a líder d'un govern de coalició, sinó com algú que, en plena deixadesa de funcions, entrega el poder, mig per desídia, mig per traïció. L'editor gràfic, a més, ha triat el fotograma de l'abraçada més feridor per a tots dos participants: amb els braços a mig articular i sengles rictus facials impossibles de descodificar. La cirereta és el titular que hi ha a sota: "...I el rei Felip, enviat a Cuba". Uns altres que no dormiran.</p>
    </article>
  </body>
</html>