<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616961,Krystyna-Korowicka-z-Olsztyna-Po-prostu-celebruje-zycie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-13T13:00:00+00:00"/>
    <meta property="og:title" content="Krystyna Korowicka z Olsztyna: Po prostu celebruję życie!"/>
    <meta property="og:description" content="Można mieć 64 lata i napięty grafik. W życiu Krystyny Korowickiej z Olsztyna nie ma czasu na nudę. Są za to wernisaże, wystawy, sport, teatr i podróże. Ale jest też czas na złapanie oddechu i celebrowanie prostych chwil. Po prostu na życie."/>
  </head>
  <body>
    <article>
      <h1>Krystyna Korowicka z Olsztyna: Po prostu celebruję życie!</h1>
      <address>
        <time datetime="2019-11-13T13:00:00+00:00">13 Nov 2019, 13:00</time>
      </address>
      <p>
        <b>Można mieć 64 lata i napięty grafik. W życiu Krystyny Korowickiej z Olsztyna nie ma czasu na nudę. Są za to wernisaże, wystawy, sport, teatr i podróże. Ale jest też czas na złapanie oddechu i celebrowanie prostych chwil. Po prostu na życie.</b>
      </p>
      <p>Kiedy rozmawiamy,<b> 64-letnia Krystyna Korowicka z Olsztyn</b>a planuje wieczór. Najbliższy i już następny. O kulturalnych wydarzeniach dowiaduje się z Internetu. Mówi, że jest ich mnóstwo.<br/><br/>— Czasami chciałabym się sklonować, żeby być na wszystkim — śmieje się. <br/><br/>Ponad 20 lat przepracowała na Uniwersytecie Warmińsko- Mazurskim w Olsztynie. Była pracownikiem administracyjnym w jednej z katedr na Wydziale Nauk Technicznych. I choć swoją pracę bardzo lubiła, to czuła pęd i presję. <br/>— Były obowiązki w domu, dzieci. Teraz mam czas dla siebie — mówi. <br/>Cały czas wspomina tegoroczną wyprawę do Kaliningradu. Podróże i zwiedzanie są wpisane w jej kalendarz.<br/><br/><b>— Mam wrażenie, że cały czas się czegoś uczę, dowiaduję nowych rzeczy — opowiada.</b> — Na przykład uczestniczyłam w październiku w Dniach Przyjaźni Polsko-Węgierskiej. Brałam udział w specjalnie przygotowanym z tej okazji koncercie oraz obejrzałam film. Bardzo wartościowy. Cieszę się, że była na nim młodzież. Bili brawo. To budujące. <br/><br/>Naszą bohaterkę ciągnie do ludzi młodych. <br/>—<b> W każdą niedzielę truchtam z grupą Slow Jogging Olsztyn. Tam są ludzie młodsi ode mnie. To rewelacyjna aktywność </b>— uśmiecha się. — Czuję się spełniona sportowo, fizycznie, ale i psychicznie. Jak wracam z treningu, to jestem 20 lat młodsza.<br/><br/>Co ciekawe, pani Krystyna nigdy nie lubiła biegać. Jednak swobodny trucht w swoim tempie przynosi jej radość. <br/><br/>Dwa razy w tygodniu chodzi na gimnastykę. Ćwiczy dla zdrowia. Jednak jej największą miłością jest teatr.<br/><br/>— Kocham nasz olsztyński teatr i staram się być na każdym przedstawieniu — mówi. <br/><br/>Są ludzie, którzy chcieliby, tak jak pani Krystyna, chodzić na różne wydarzenia, ale obawiają się, że ich na to nie stać. <br/><br/>— Jest wiele bezpłatnych ofert — podkreśla nasza bohaterka. — Dziś zobaczę film o Kazachstanie wyświetlany w Urzędzie Wojewódzkim. Jest w naszym mieście mnóstwo tego typu propozycji.<br/><br/><b>Zdaniem Krystyny Korowickiej emerytura to świetny czas na to, żeby posmakować życia. </b><br/><br/>— Mimo że mam dużo zajęć, umiem się zatrzymać — opowiada. — Mam wrażenie, jakbym na nowo poznawała Olsztyn. Mam czas, żeby przystanąć i przyjrzeć się czemuś bliżej. Po prostu celebruję życie.<br/><br/>Pani Krystyna należy do Oddziału Warmińsko-Mazurskiego PTTK w Olsztynie. Razem z innymi członkami zwiedza świat. Jest szczęśliwą mamą dorosłych już dzieci i spełnioną babcią. <br/><br/>Aż 63 proc. Polaków na emeryturze chce poświęcić czas bliskim, a 52 proc. chce spędzić ten czas aktywnie na podróżach — tak o emeryturze myślą głównie młodsi ludzie. To wnioski z badania “Życie na emeryturze — wyobrażenia i postawy Polaków”, zrealizowanego na zlecenie Izby Zarządzających Funduszami i Aktywami przez ARC Rynek i Opinia. <br/>Jak młodzi ludzie wyobrażają sobie życie na emeryturze? <br/>Ponad połowie ankietowanych (52 proc.) emerytura kojarzy się z odpoczynkiem, częściej taką odpowiedź zaznaczali mężczyźni (53 proc. do 50 proc.) i osoby w wieku 18-24 lat. Natomiast 45 proc. ankietowanych wskazało, że emerytura kojarzy im się z czasem dla siebie, tutaj więcej kobiet wytypowało taką odpowiedź (48 proc. do 43 proc.) i osoby w wieku 25-34 lat. Dla 42 proc. emerytura to czas, który można poświęcić bliskim, w tym przypadku również więcej kobiet wskazywało na taką odpowiedź (44 proc. do 40 proc.), co ciekawe częściej taką odpowiedź zaznaczały osoby w wieku 18-24 lat, niż osoby w wieku 45-64 lat.<br/><br/>Krystyna Korowicka na emeryturze odpoczywa, ale aktywnie. Wszędzie jej pełno. Nie wyobraża sobie siedzenia w miejscu. <br/><br/>— Coraz bardziej zastanawiam się nad tym, czy nie zapisać się na język hiszpański — uśmiecha się. <br/><br/><i>Aleksandra Tchórzewska</i></p>
    </article>
  </body>
</html>