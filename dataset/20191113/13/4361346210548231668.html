<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hetszer-annyi-a-muanyagdarabka-mint-a-hal-hawaii-partjainal/186520"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-13T13:55:00+00:00"/>
    <meta property="og:title" content="Hétszer annyi a műanyagdarabka, mint a hal Hawaii partjainál"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hétszer annyi a műanyagdarabka, mint a hal Hawaii partjainál</mark>
      </h1>
      <address><time datetime="2019-11-13T13:55:00+00:00">13 Nov 2019, 13:55</time> by <a rel="author">MTI</a></address>
      <p>Akadnak olyan helyek Hawaii partjainál, ahol hétszer annyi műanyagdarabka van a vízben, mint hal - derül ki egy most publikált kutatásból.</p>
      <p>Az ivadékhalak az óceánban hányódó műanyagdarabkákat is megeszik, aminek még nem ismerjük az egészségügyi kockázatait. "Nincs róla adatunk, hogy ennek vannak-e káros hatásai a halpopulációra. De csak rosszat jelenthet, hogy megeszik ezeket a nem ennivaló darabkákat életük kezdetén, amikor a táplálkozás annyira fontos a túlélésük szempontjából" - magyarázta Gareth Williams, a walesi Bangor Egyetem tudósa a BBC Newsnak.</p>
      <p>A kutatók az óceán felszínén úszó, szalagszerűen elrendeződött természetes táplálékforrást vizsgálták, amelyek tele vannak planktonokkal, a halak számára fontos élelemmel. Ám amikor Hawaii partjainál mintát vettek a planktonból, meghökkentek, hogy mennyi műanyagdarabka akadt fenn a hálójukon.</p>
      <p>"Váratlan volt, hogy a műanyagdarabkák száma meghaladja az ivadékhalakét" - számolt be róla Williams.</p>
      <p>A Hawaii környékén megvizsgált, ivadékhalak fejlődésében fontos szerepet játszó planktonforrásokban talált műanyagdarabkák sűrűsége átlagosan nyolcszor nagyobb volt, mint a csendes-óceáni nagy hulladékszigetben úszó műanyagdarabkák sűrűsége.</p>
      <p>"Megrázott bennünket, hogy a legtöbb mintánkban a műanyag volt a domináns" - mondta el Jonathan Whitney, az amerikai Országos Légkör- és Óceánkutató Hivatal (NOAA) tengerbiológusa.</p>
      <p>Az amerikai tudományos akadémia lapjában (PNAS) publikált tanulmány szerint a kutatók több száz ivadékhal felboncolása nyomán megállapították, hogy számos halfaj megeszi a műanyagdarabkákat.</p>
      <p>"Apró műanyagdarabokat találtunk a kereskedelmi halászat számára fontos fajok egyedeiben, mint a kardhal, a makrahal vagy a korallzátonyokon élő íjhalfélék" - fűzte hozzá Whitney. De akadt műanyag a repülőhalak gyomrában is, amelyek a tonhalak és a hawaii sirályok zsákmányai.</p>
      <p>"A biodiverzitást és a halállományt jelenleg számos, ember okozta káros hatás fenyegeti, köztük a klímaváltozás, az élőhelyvesztés és a túlhalászat. Sajnos a kutatásunkból az derül ki, hogy az ivadékhalak műanyaggal való táplálkozását is hozzáadhatjuk a listához" - hangsúlyozta Jamison Gove, a honolului Csendes-óceáni Szigeteki Halászati Tudományos Központ tudósa.</p>
    </article>
  </body>
</html>