<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822086.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T13:48:00+00:00"/>
    <meta property="og:title" content="ربیعی: باید مشخص شود پول بابک زنجانی کجا رفته/ شیوه انتخاب خانوارها برای دریافت بسته حمایتی"/>
    <meta property="og:description" content="«علی ربیعی» ظهر امروز- چهارشنبه- در پایان جلسه هیات دولت در جمع خبرنگاران با تبریک فرارسیدن میلاد پیامبر اکرم (ص) و امام جعفر صادق (ع) گفت: به سنت خوبی که در کشور ما سال‌ها جاری شد، هفته جاری هفته وحدت است. در جهانی که حرکت‌های تکفیری و افراطی‌گری‌ها که هم به بنیان‌های نظری اسلام و هم به زندگی افراد آسیب می‌رساند، هفته وحدت الگو و نمونه خوبی میان ملل مسلمان است."/>
  </head>
  <body>
    <article>
      <h1>ربیعی: باید مشخص شود پول بابک زنجانی کجا رفته/ شیوه انتخاب خانوارها برای دریافت بسته حمایتی</h1>
      <address>
        <time datetime="2019-11-13T13:48:00+00:00">13 Nov 2019, 13:48</time>
      </address>
      <p>سخنگوی دولت گفت: یکی از بحث‌های امروز مربوط به پولی است که بابک زنجانی به میزان ۸۰۰ میلیون دلار از بانک گرفته است، اینکه چه کسی دستور این را داده است، باید مشخص شود؛ بحث نه بر سر بازداشت وی (بابک زنجانی)، بلکه بر سر نحوه پیگیری و منابع آن است اینکه این پول به کجا رفته است؛ آیا فردی یا برای دستگاه خاصی بوده است؛ این موضوعات به روشنگری نیاز دارد.</p>
      <p>«علی ربیعی» ظهر امروز- چهارشنبه- در پایان جلسه هیات دولت در جمع خبرنگاران با تبریک فرارسیدن میلاد پیامبر اکرم (ص) و امام جعفر صادق (ع) گفت: به سنت خوبی که در کشور ما سال‌ها جاری شد، هفته جاری هفته وحدت است. در جهانی که حرکت‌های تکفیری و افراطی‌گری‌ها که هم به بنیان‌های نظری اسلام و هم به زندگی افراد آسیب می‌رساند، هفته وحدت الگو و نمونه خوبی میان ملل مسلمان است.</p>
      <p>وی با بیان اینکه در جلسه امروز دولت حدود سه ساعت درخصوص چگونگی حمایت اجتماعی و معیشتی از هفت دهک جامعه بحث شد، اظهار داشت: پیش از این، هم رئیس‌جمهوری و هم من مساله را تا حدودی باز کرده‌ بودیم. ابعاد، چگونگی خانوارهایی که مشمول این مساله می‌شوند، چگونگی شیوه اعتراض، تامین منافع درآمد و... امروز مورد بررسی قرار گرفت.</p>
      <p>دستیار ارتباطات اجتماعی رئیس‌جمهوری با بیان اینکه امروز تاکید شد این طرح بیش از ۱۸ میلیون خانوار و احیانا افرادی که بیرون از این محاسبات مانده‌اند، در بر خواهد گرفت، تصریح کرد: این افراد با درگاهی که وزارت رفاه مشخص خواهد کرد - که بر دو سازمان حمایتی ما مستقر می‌شود - حدود ۶۰ میلیون نفر را شامل می‌شود که مشمول دریافت حمایت‌های اجتماعی معیشتی هستند.</p>
      <p>ربیعی ادامه داد: امروز در مورد شیوه انتخاب بیش از ۱۸ میلیون خانوار بحث شد. ترکیبی از درآمد، شاخص‌های برخورداری و گروه‌های هدف مشخص تعیین‌کننده هستند. بالاخره محرومیت در برخی از مناطق معلوم است. مددجویان، زنان سرپرست خانوار، افراد دارای درآمد ثابت مانند کارگران و بازنشستگان شامل این حمایت هستند.</p>
      <p>وی با بیان اینکه این شمولیت نه تنها دهک‌های پایین بلکه طبقات متوسط به پایین را هم در بر خواهد گرفت، خاطرنشان کرد: براساس مطالعات ما، دهک‌هایی که درآمد بسیار بالا دارند، از این طرح خارج می‌شوند. شیوه اعتراض باز است. امروز تصمیم گرفته شد هر زمان اعتراض پذیرفته شود، این پول برای افراد معترض ذخیره شود. هیچ جای نگرانی نیست و با دقت فرمانداران، بخشداران، ستاد اجرایی وزارت رفاه و سازمان مدیریت و برنامه‌ریزی با هماهنگی با یکدیگر به سرعت این رسیدگی‌ها را انجام خواهند داد.</p>
      <p>سخنگوی دولت با تاکید بر اینکه بحث اصلی دولت افزایش قدرت خرید این طبقات است، ابراز داشت: قدرت خرید این طبقات برای خرید کالاهای مورد نیاز، اساسی و.. افزایش می‌یابد. شکل این حمایت هم در همان کارت‌ها خواهد بود یا همان کارت‌های موجود یا آنکه بانک مرکزی برای صدور کارت‌های جایگزین اقدام می‌کند و پول به این کارت‌ها ریخته می‌شود و امکان مصرف این پول فراهم می‌شود.</p>
      <p>ربیعی با بیان اینکه در مورد نحوه تامین مالی کارها نهایی شده است، عنوان کرد: سناریوهای مختلف در این زمینه مطرح است تا بتوانیم رقم قابل توجهی تامین کرده تا افراد از آن کمک حمایتی و معیشتی بهره‌مند شوند. ابعاد اقتصادی و تورم‌زا نبودن این تامین مالی بحث جدی امروز دولت بود. بانک مرکزی آثار تورمی سناریوهای مختلف را بررسی کرده است. آنچنان ملاحظاتی را خواهیم داشت که آثار تورمی با توجه به شیوه پرداخت و نحوه هزینه‌کرد، به حداقل برسد. این روش با کمترین آثار تورمی اجرا خواهد شد.</p>
      <p>وی افزود: از امشب دستگاه‌های مجری در رادیو و تلویزیون حاضر می‌شوند و ابعاد مختلف موضوع را باز خواهند کرد.</p>
      <p>عضو دولت تدبیر و امید با بیان اینکه مصوبه دیگر امروز جلسه هیات دولت تخصیص ۱۰۰ میلیارد تومان برای آبگیری سد نرماب در منطقه گرگانرود بود، یادآور شد: این اقدام برای جلوگیری از سیل و خرید اراضی پایین‌دستی جهت پیش‌گیری از سیل است.</p>
      <p>
        <b> آواربرداری مناطق زلزله زده در یکی دو روز آینده تمام می‌شود</b>
      </p>
      <p>ربیعی با یادآوری اینکه بحث زلزله اخیر در آذربایجان نیز در جلسه امروز هیات دولت مطرح شد، بیان کرد: تاکید رئیس‌جمهور بر مسئله تامین گرما بود چراکه از این بعد سرمای بیشتری در آن منطقه حاکم می‌شود. آقای جهانگیری هم عازم این منطقه هستند. همه تلاش بر این خواهد بود آواربرداری در همین یکی، دو روز تمام شود.</p>
      <p>وی اضافه کرد: همانطور که اعلام شد، یکی از بهترین روش‌ها این است که پول در اختیار خود افراد قرار بگیرد که در جلسه امروز هم بر آن تاکید شد تا از طریق این پول، یک مسکن روستایی را تامین کنند. این پول در اختیار همین افراد است. استانداری هم تهمیداتی را فراهم کرده است که توسط بنیاد مسکن و سایر دستگاه‌ها خانه‌های ۱۵ تا ۲۰ متری آغاز به‌کار شود.<br/>سخنگوی دولت گفت: این خانه‌ها برای کسانی است که پول نقد نمی‌خواهند تا به صورت موقت از سرما در مصون باشند. بحث زلزله و شیوه‌های مقابله با آن بخش دیگری از مباحث جلسه امروز هیات دولت بود.</p>
      <p>
        <b>ابهامات مد نظر رئیس جمهوری باید برطرف شود</b>
      </p>
      <p>وی  در پاسخ به سوالی درباره اظهارات رییس جمهوری در یزد و خرید ۲ میلیارد و ۷۰۰ میلیون اوراق که خریداری و به موقع پرداخت نشده است، گفت: در دولت تاکید شد که تمام دستگاه‌ها و وزارتخانه‌های ذی ربط اطلاعیه ای مشروحی در این باره ارائه می دهند و من هم پیگیر خواهم بود که اطلاع رسانی لازم صورت گیرد.</p>
      <p>وی یادآورشد: اوراق ۲ میلیارد دلار نبوده است بلکه۱.۸ دهم میلیارد دلار ارواق خریداری شده در دولت بعد از آقای خاتمی(دولت نهم) بوده است؛ نزد موسسه «کلیراستریم» برای سرمایه گذاری اوراق را خریداری کردند، اخطار دادند که پول را ببرید، اما بر اساس اخطار پول در زمان مقرر برداشت نشده است، اینکه این تصمیم چگونه اتخاذ شده و چرا پول را در زمان مقرر برداشت نشده است، ابهام مورد نظر رییس جمهوری بوده است که باید روشن شود.</p>
      <p>
        <b> باید مشخص شود پول بابک زنجانی کجا رفته است </b>
      </p>
      <p>سخنگوی دولت اظهار کرد: یکی از بحث‌های امروز مربوط به پولی است که بابک زنجانی به میزان ۸۰۰ میلیون دلار از بانک گرفته است، اینکه چه کسی دستور این را داده است، باید مشخص شود؛ بحث نه بر سر بازداشت وی(بابک زنجانی)، بلکه بر سر نحوه پیگیری و منابع آن است اینکه این پول به کجا رفته است؛ آیا فردی یا برای دستگاه خاصی بوده است؛ این موضوعات به روشنگری نیاز دارد.</p>
      <p>وی ادامه داد: در یکی از موارد، تحت عنوانی از دولت نفت گرفته شده و پول آن برگشت داده نشده است و معلوم نیست که این پول به کجا رفته است؛ به دنبال ارائه اطلاعات کامل هستیم به همین منظور باید با کارشناسان صحبت کنیم؛ پولی که از محل فروش نفت گرفته اند، مقدار قابل توجهی است که با آن چیزهای دیگر را خریداری و وارد کرده اند، ما به کسی اتهام نمی‌زنیم، بلکه به دنبال روشن شدن این ارقام و اعداد هستیم.</p>
      <p>
        <b> باید به مردم اطمینان بدهیم مبارزه با فساد جناحی نیست</b>
      </p>
      <p>ربیعی تاکید کرد: مبارزه با فساد باید شفاف و اطمینان آور برای مردم باشد، همه جناح ها را در بر بگیرد، درخصوص مواردی از فساد نیز که ادعا می شود از قبل اعلام نشده است، باید بگویم که حداقل مصوبه شورای عالی امنیت ملی برای پیگیری برخی از این موارد، اعلام و حتی ابلاغ شده است، و نامه ها و دستور آن از سوی دستگاه های صادر شده است؛  باید مردم را راضی کنیم و به  افکار عمومی اطمینان دهیم که اهتمام ما به مبارزه با فساد هیجانی، کوتاه مدت و یک سویه نیست؛ نظر دولت بر مبارزه با فساد و فساد ستیزی ساختارمند، درازمدت و جامعه محور با نظارت مردم است.</p>
      <p>وی گفت: دولت از قوه قضاییه و قوه مقننه در مبارزه با فساد حمایت کرده است؛ بحث ما درباره تصمیمات اداری است که بر مبنای آنها نه پولی خورده و برده شده  است، اما به منزله یک فساد بزرگ بارها برای مردم تکرار شد، به صورت جزئی معلوم شد که این ۱۸ میلیارد دلار کجا است. اگر آقای روحانی گفت که یک دلار گم نمی شود، اطمینان دهیم به مردم که این موضوع صحت دارد.</p>
      <p>ربیعی با انتقاد از شایع شدن برخی اظهار نظرها و موضع گیری ها علیه دولت و رئیس جمهوری گفت: یکی از اتهامات به آقای روحانی دوقطبی‌سازی است، آیا شیوه تبلیغات در مبارزه با فساد، جامعه را دو قطبی نکرده است؟ آیا جامعه چنین احساس می کند که این روند مبارزه با همه گیر بوده است؟ یک فرد را در ارتباط با پرونده دوران دانشگاه احضار می‌کنند و در اخبار به گونه ای اعلام می شود که هیچ ربطی به پرونده دیگر او ندارد؛ حاشیه سازی‌های ایجاد شده به مبارزه با فساد آسیب می‌زند.</p>
      <p>
        <b> مبارزه با فساد باید ساختارمند باشد</b>
      </p>
      <p>ربیعی گفت: رئیس جمهوری بر اساس رسالتی که قانون اساسی به ایشان داده و جامعه از رئیس جمهوری انتظار دارند، این بیانات( در یزد) را داشتند و حتما به معنای پیشگیری از مبارزه با فساد نیست؛ دولت تاکید دارد که مبارزه با فساد باید روندی بنیادین، ساختارمند، همه جانبه و اطمینان بخش برای مردم باشد به نحوی که کسی جرات انجام فساد را نداشته و سایه امنی برای هیچ کس در مبارزه با فساد وجود نداشته باشد.</p>
      <p>
        <b>پول‌هایی که بدون اطلاع از مردم گرفته شده باید بازگردانده شود</b>
      </p>
      <p>سخنگوی دولت درباره برنامه دولت برای برخورد با شرکت‌های مخابراتی متخلف گفت: شواهد نشان می دهد خدمات ارزش افزوده تلفن های همراه باعث نارضایتی عمومی شده و مراجعات زیادی در این زمینه صورت گرفته و وزیر ارتباطات هم در این زمینه اقداماتی انجام داده است. در گزارش منتشر شده آمده که پول های جمع زیادی از مردم بدون اطلاع آن ها اخذ شده که تاسف انگیز است و نباید بدون اطلاع مردم از آنها پول گرفته شود.</p>
      <p>وی افزود: تعداد معدودی از شرکت ها ناآگاهانه مردم را عضو این خدمات کردند و مردم به طور ناخودآگاه عضو بخشی از خدمات آنها هستند که شاید برای گرفتن این خدمات تمایلی نداشتند.</p>
      <p>ربیعی اضافه کرد: بنده شاهد بودم که با شماره گیری *۸۰۰#  مشخص شد که مبلغی از برخی افراد اخذ شده است که اطلاعی از آن نداشتند که اتفاق خوبی نیست باید نحوه جذب کاربر و درآمدهای این شرکت‌ها بررسی شود و پول‌هایی که بدون اطلاع از حساب مردم برداشته شده است به آنها برگردانده شود.</p>
      <p>سخنگوی دولت گفت: من از وزیر ارتباطات خواهم خواست که در این زمینه بیشتر توضیح دهد و اساس آنچه مورد اعتراض وزیر ارتباطات بوده نکاتی بود که عرض کردم.</p>
      <p>ربیعی در باره اتهاماتی که به رئیس جمهوری پس از سخنرانی در یزد نسبت داده شد؛ گفت: آنچه رئیس‌جمهور درباره فساد بیان کرد یک دغدغه ملی و شعار دولت بوده است.ایشان نگرانی‌هایی در این زمینه داشتند و معتقد به مبارزه با فساد هستند و بار دیگر تاکید می کنم از همه قوا هم حمایت می کنند.</p>
      <p>
        <b>  طرح موضوع استانداران خطی و جناحی جفای بزرگ به دولت است </b>
      </p>
      <p>وی یادآورشد: این موضوع هیچ ارتباطی به انتخابات ندارد اما متاسفانه در بیانیه‌ای دولت متهم شده است که استاندارهای خطی به کار گرفته است. اتفاقاً نقدهایی از سمت دیگر به دولت صورت می‌گیرد که استاندارها در گروه و جناح همبسته با دولت نیستند و من بارها در معرض این نظر قرار گرفتم ولی این منصفانه نیست. شواهد بسیاری در این زمینه وجود دارد که استاندارها بدون گرایش خطی بوده و افراد به کار گرفته شده، مانند دولت از همه گروه‌ها و مشرب ها هستند. </p>
      <p>ربیعی با اشاره به اینکه چنین سخنانی جفای بزرگی به دولت است، گفت: برای پرسش در این زمینه به سمت مردم برویم و در یک نظرسنجی بپرسیم که از رفتار کدام نهاد در انتخابات نگران هستند؟ آیا از هیئت‌های اجرایی نگران هستند یا از جاها (نهادهای) دیگر.<br/>سخنگوی دولت ادامه داد: فکر می کنم اگر به این نگرانی ها پاسخ داده شود بهتر از متهم کردن دولت است. نظر دولت درباره انتخابات همه با هم بودن است. این همه با هم بودن، هم یادگار امام راحل (ره) است و امروز هم کاربرد دارد. دولت هیچ مداخله‌ای در انتخابات به جز ایجاد امنیت و ایجاد ظرفیت برای حضور همه و افزایش مشارکت نخواهد داشت.</p>
      <p>ربیعی ادامه داد: تمام تلاش دولت بر این است که مردم احساس کنند نماینده آنها می تواند ثبت نام کند و حق دارند به این افراد یا به شخص دیگری رای دهند. من به شدت این اظهارات را تکذیب می کنم. تیم وزرات کشور و آقای رحمانی فضلی به اعتدال شهره هستند و اساساً بنیان دولت از نظر شرعی، اخلاقی و از نظر تعهدی که به همه داده برای پاسداری از قانون اساسی؛ این نیست که بخواهد در انتخابات مداخله کند بلکه می خواهند جلوی مداخلات دیگر را در انتخابات بگیرد.</p>
      <p>
        <b> در نشست بعدی سخنگویی درباره سهمیه بندی بنزین توضیح خواهم داد</b>
      </p>
      <p>سخنگوی دولت در پاسخ به سوالی درباره سهمیه‌بندی بنزین هم گفت:هفته دیگر اعلام خواهم کرد. سناریوهای مختلفی هست که تامین منابع از کجا صورت می‌گیرد و این‌طور نیست که ما یک جا متمرکز شده باشیم.<br/> ربیعی گفت: قضاوت زودرس صورت نگیرد هنوز سناریوها تکمیل نشده فکر می‌کنم در نشست سخنگوی هفته آینده می‌توانم در این مورد توضیحات بیشتری ارائه کنم.<br/> اظهارات اخیر رئیس جمهوری درباره مبارزه با فساد و اینکه برخورد با فساد نوعی دوقطبی سازی ایجادکرده است و آیا آنچه آقای رئیس جمهور اخیرا در یزد مطرح کردند دامن زدن به دو قطبی ‌سازی نبوده است، و سخنگوی قوه قضائیه هم این سوال را مطرح کرده چرا بعد از ۶ سال و در حالی که چهارماه به انتخابات مانده این مباحث مطرح می شود،سوال دیگری بود که ربیعی به‌آن پاسخ داد.</p>
      <p>سخنگوی دولت در این خصوص گفت: البته به این بیانات پاسخ مشروح و مکتوب خواهم داد.قطعاً ۶ سال نبوده از همان روز اول اعلام شده. طرح، مصوبات و نامه های آن هست. این حرف اشتباه بود که چرا دولت ۶ سال ساکت بوده است.<br/>وی اظهارداشت: نمی‌خواهم قوه قضاییه را متهم کنم و از هر حرکتی برای مبارزه با فساد برای اینکه جامع سالم زندگی کند هزینه زندگی مردم پایین بیاید حمایت می کنیم اما آیا آنچه تا به حال به خصوص درباره بازتاباندن برخورد با فساد صورت گرفته آیا دو قطبی سازی بوده است یا نه؟ این بازتاباندن موضوع به این شکل بوده یا نبوده؟  تبعیض در اطلاع رسانی در مبارزه با فساد و انگاره سازی دولت فاسد گاهی صورت نمی‌گرفته؟ و آیا این به نفع جامعه بوده؟ و این اتفاقاتی بوده که رخ می‌داده و دوقطبی سازی پیش از این آغاز شده بود و قطعاً این جور اتفاقات در تصمیم مردم برای رای دادن تاثیر نخواهد داشت.</p>
      <p>ربیعی اضافه کرد: طور نیست که مردم به صورت هیجانی بگوییم اگر این را گفتیم بخواهند رای بدهند یا به شکل دیگری رای دهند در این زمینه دولت و دستگاه‌های مختلف بیانیه خواهند داد و حرف خواهند زد و کمک خواهد کرد همه قوا کنار هم بتوانیم با آرامش روانی که به مردم می‌دهیم مردم اطمینان پیدا کنند که آرزوی انقلاب اسلامی، آرزوی امام راحل و آرزوی رهبری جامعه و دستگاه هایی بوده که با سلامت کامل کار می‌کنند.<br/> سخنگوی دولت یادآورشد: همه نظر دولت و آقای رئیس‌جمهور این است که جامعه این را بپذیرد و رفتارها طوری نباشد که جامعه احساس کند عده ای در سایه نشسته اند و امنیت دارند حتی اگر فقط اسمش یک بار اعلام می‌شود و دیگر کسی چیزی نمی‌فهمد.</p>
      <p>
        <b>سامانه ای برای گزارش گیری از مردم در حال راه اندازی است</b>
      </p>
      <p>در ادامه خبرنگاری از ربیعی پرسید که آیا دولت در این شش سال اقدام حقوقی و قضایی کرده است؟ربیعی پاسخ داد: بله ما آن رااعلام و منتشر خواهیم کرد ما وقتی لوایح سه گانه را بردیم با علم این بود این لوایح سه گانه اول دولت را ملزم می‌کند، حتی لازم است این موضوع را اعلام کنم که در حال بررسی این موضوع هستیم که دولت داوطلبانه اجزای لوایح سه گانه مبارزه با فساد را اجرا می‌کند</p>
      <p>وی ادامه داد: همه باید بدانند در شوراها چه کسی تصمیم می‌گیرد؟ اجزای دولت آرایششان در رابطه با تصمیم گیری‌ها مشخص شود، ما در حال بررسی در دولت هستیم. سامانه‌ای در دولت در حال راه اندازی است که بر اساس آن از مردم گزارش گیری میکنیم و بلافاصله به مردم پاسخ خواهیم داد و بخش‌هایی که قضایی می شود را به قوه قضاییه ارسال می‌کنیم.</p>
      <p>سخنگوی دولت خطاب به خبرنگاران گفت: خواهش می کنم مباحثی که مطرح می شود مباحث را رو در رویی قوا تلقی نکنید این حرف ها بیشتر برای این است که اشکالات را رفع کنیم و قوا بهتر بتوانند کنار هم کار کنند.</p>
      <p>در ادامه خبرنگاری از ربیعی پرسید که گزارش دیوان محاسبات در مورد ارز چهار هزار و دویست تومانی اعلام شده و آنان بیان کردند که این حراج منابع ارزی است؟</p>
      <p>سخنگوی دولت گفت: این اتهامی است که به دولت می زنند، وقتی این رقم ارز را اعلام کردیم و پول به بازار تزریق شد گفتند چه قدر واردات زیاد شده است نسبت به دوره مشابه سال قبل ۳۰ میلیون دلار افزایش پیدا کرد؟ آیا ارز ۴۲۰۰ را می توانیم از دارو و اقلام وزارت کشاورزی برداریم؟ امسال هم اگر گذاشتیم برای این بود که به مرور به تعادل و توازن قیمت برسانیم.<br/>ربیعی ادامه داد: در مورد بسیاری از تصمیمات باید در دوره زمانی خود قضاوت کنیم متاسفانه از دوره زمانی که می گذرد عوض می شود، باید در دوره تاریخی خودش به آن نگاه شود ارزیابی هر تصمیم باید در همان زمان صورت گیرد، خوشحالم که کشور از التهاب ارزی خارج شده است.<br/>وی تاکید کرد: ماه های آخر ۹۶ و نیمه اول ۹۷  التهاباتی داشتیم که بعد از آن مجددا به ثبات نسبی در بازار رسیدیم که در طول چهار سال ۹۲ تا ۹۶ به آن دست یافتیم در آن زمان التهاب داشتیم که امروز نداریم طبعا در شرایط التهاب که با عوامل سیاسی داخی و خارجی مثل ترامپیسم مواجه بودیم باید اقدامات کنترل کننده انجام می شد که در زمان خود اکثرا موافق بودند البته با تغییر شرایط دولت تمهیدات لازم را اعمال کرد و سیاست گذاری برای آرامش بازار را دولت گرفت و ما به شرایط عادی تقریبا برگشتیم اگر آن موقع آن تصمیم را گرفتیم امروز صدها نقد می شد که چرا شما آن روز تعادل بازار را حفظ نکردید.</p>
      <p>
        <b> شب‌نامه نویسی کمکی به‌آرامش جامعه نمی‌کند</b>
      </p>
      <p>در ادامه خبرنگاری درباره پخش شبنامه علیه رئیس جمهور در مجلس سوال کرد که ربیعی پاسخ داد:خوشبختانه مجلس به این موضوع وارد شد، هر چیزی که در مجلس پخش می شود باید به تایید هیات رئیسه مجلس برسد، این سنت شب‌نامه چیز جدیدی است، این موضوع به آرامش جامعه کمک نمی کند.</p>
      <p>وی افزود: متاسفانه ما هم حدود اختیاراتمان محدود است بدمان نمی‌آید از ما نقد و انتقاد شود ولی این که به نحوی اقدام می شود که دل مردم را خالی می‌کنند یا احساس عدم اطمینان از سیستم پیدا می کنند این مسائل خطرناکی است که ما به مجلس واگذار کردیم که آن را رسیدگی کنند.</p>
    </article>
  </body>
</html>