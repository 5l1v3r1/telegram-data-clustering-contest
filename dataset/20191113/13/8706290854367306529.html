<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684001/gerovasili-ston-realfm-978-echo-yperaspistei-kai-ton-nomo-kai-tin"/>
    <meta property="og:site_name" content="enikos.gr"/>
    <meta property="article:published_time" content="2019-11-13T13:42:00+00:00"/>
    <meta property="og:title" content="Γεροβασίλη στον Realfm 97,8: Έχω υπερασπιστεί και τον νόμο και την τάξη επί της ουσίας - Αντιλαμβάνομαι γιατί η ΝΔ με επιλεκτική μνήμη αυτά τα ξεπερνάει"/>
    <meta property="og:description" content="Η γραμματέας της Κ.Ο. του ΣΥΡΙΖΑ και βουλευτής Όλγα Γεροβασίλη στον Realfm 97,8..."/>
  </head>
  <body>
    <article>
      <h1>Γεροβασίλη στον Realfm 97,8: Έχω υπερασπιστεί και τον νόμο και την τάξη επί της ουσίας - Αντιλαμβάνομαι γιατί η ΝΔ με επιλεκτική μνήμη αυτά τα ξεπερνάει</h1>
      <address>
        <time datetime="2019-11-13T13:42:00+00:00">13 Nov 2019, 13:42</time>
      </address>
      <p>"Ήμασταν 4,5 χρόνια κυβέρνηση και πίσω μας υπάρχει έργο απέναντι στην παραβατικότητα, απέναντι στην εγκληματικότητα, όπως υπάρχουν πολλές δράσεις και επιχειρήσεις για τα ζητήματα και στο κέντρο της Αθήνας, και στα Εξάρχεια και στην περιοχή της ΑΣΟΕΕ και στο παρεμπόριο και στα ναρκωτικά όπως και εκκενώσεις κτιρίων υπό κατάληψη" δήλωσε η γραμματέας της Κ.Ο. του ΣΥΡΙΖΑ και βουλευτής <a href="http://www.enikos.gr/politics/673630/gerovasili-gia-novartis-an-tolma-o-mitsotakis-as-antimetopisei-ef">Όλγα Γεροβασίλη</a> στον Realfm 97,8.</p>
      <p>Μιλώντας στον Νίκο Χατζηνικολάου και στον Αντώνη Δελλατόλα ανέφερε ότι "αντιλαμβάνομαι γιατί η ΝΔ με επιλεκτική μνήμη αυτά τα ξεπερνάει. Φροντίζαμε να διασφαλίζεται κατά το δυνατόν η κοινωνική ειρήνη και η ασφάλεια των πολιτών διατηρώντας σε μια συνεχή δύσκολη μάχη να μην θίγονται δικαιώματα πολιτών. Όποιος έρχεται σήμερα και με πολύ μεγάλη ευκολία μιλάει 'νόμος, τάξη, αυταρχισμός, θα επιβάλλουμε, θα καθαρίσουμε κτλ', δεν κάνει τίποτε άλλο παρά κινήσεις εντυπωσιασμού από τη μία και από την άλλη υποκινεί διαδικασίες, οι οποίες μέχρι πρόσφατα δεν υπήρχαν".</p>
      <p>"Επιχειρήσεις εκκένωσης κτιρίων που είχαν καταληφθεί έγιναν δεκάδες επί των ημερών μας. Αυτό σημαίνει ότι εμείς το αντιμετωπίζουμε με ανάλογο τρόπο. Έχουν γίνει επιχειρήσεις και επί υπουργίας του κ. Τόσκα και εμένα προσωπικώς. Δεν καταλαβαίνω γιατί αυτά τα ξεπερνάμε και τα ξεχνάμε. Γιατί θέλει η ΝΔ να πει ότι ο ΣΥΡΙΖΑ ταυτίζεται με την παραβατικότητα και την ανομία που είναι γελοίο. Δεν ισχυρίζεται κανείς ότι θα υπερασπιστούμε παραβατικές πράξεις και συμπεριφορές" τόνισε.</p>
      <p>"Έχω υπερασπιστεί και τον νόμο και την τάξη επί της ουσίας. Εδώ έχουμε 200 <a href="http://www.enikos.gr/society/683773/synodos-prytaneon-gia-ta-epeisodia-stin-asoee-i-via-den-echei-the">φοιτητές </a>όχι μπαχαλάκηδες με τα πρόσωπό τους, οι οποίοι διαφωνούν με την απόφαση της <a href="http://www.enikos.gr/society/683911/bampiniotis-na-efarmostei-to-metro-tis-eisodou-me-karta-sta-aei-t">Συγκλήτου.</a> Είναι δικαίωμά τους να διαφωνήσουν. Εγώ δεν θέλω να κρίνω, θέλω να πω ποια είναι η στάση του κράτους απέναντι σε αυτό. Δεν θέλω να κρίνω τον τρόπο, θέλω να μιλήσω επί της ουσίας" σχολίασε για τα επεισόδια στην ΑΣΟΕΕ.</p>
      <p>"Οι εντολές που πρέπει να δίνονται, αυτό είναι η δική μου άποψη και με βάση αυτό άσκησα κριτική στο υπουργείο, σχέση κόστους - κέρδους απέναντι στα προβλήματα. Εδώ σε μια κινητοποίηση φοιτητών που διαφώνησαν με μια απόφαση της Συγκλήτου έρχεται το κράτος με αυταρχισμό και υποκινεί νέες διαδηλώσεις και βεβαίως σε νέους ανθρώπους που έχουν δικούς τους τρόπους να αντιδρούν και είναι και ιδιαίτεροι τρόποι και θα πρέπει με ευαισθησία να τους αντιμετωπίζουμε και με μεγαλοψυχία" πρόσθεσε.</p>
      <p>"Πιστεύετε ότι θα υπερασπιστώ ποτέ πράξεις όπως σπάω πόρτες κτλ; Όμως, εδώ έχουμε μια κυβέρνηση που έχει αποφασίσει σε ένα μήνα να έχει τελειώσει με τα Εξάρχεια, με την παραβατικότητα στα Πανεπιστήμια κτλ, αυτό είναι μια δήλωση που την έχει αυτοεγκλωβίσει" ανέφερε.</p>
      <p>"Δεν σημαίνει ότι επειδή δηλώνει η ΝΔ ότι θα καθαρίσει το έγκλημα ότι αυτό γίνεται με αυτόν τον τρόπο, εδώ έχουμε την προσπάθεια επιβολής αυταρχικού κράτους και αστυνομοκρατούμενου" κατέληξε</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/684001_2a32818ce3-b7c1d12b7f9679f5.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683916/epithesi-me-bogies-sto-grafeio-tou-digalaki-sta-chania-i-antidras%0A%20%20%20%20%0A"/>
        <a href="http://www.enikos.gr/politics/683853/syriza-i-iviriki-chersonisos-deichnei-ton-dromo-gia-mia-proodefti%0A%20%20%20%20%0A"/>
        <a href="http://www.enikos.gr/politics/683832/charitsis-anefthyni-kai-epikindyni-i-stasi-tis-kyvernisis-me-tis-%0A%20%20%20%20%0A"/>
        <a href="http://www.enikos.gr/politics/683871/syriza-gia-proanakritiki-oi-maskes-epesan-simera-nd-kai-kinal-ape%0A%20%20%20%20%0A"/>
        <a href="http://www.enikos.gr/politics/683815/diamartyria-kke-ta-mat-apagorefsan-se-foitites-tis-kne-na-moiraso%0A%20%20%20%20%0A"/>
        <a href="http://www.enikos.gr/politics/683847/apochorisan-oi-vouleftes-tou-syriza-apo-tin-epitropi-morfotikon-y%0A%20%20%20%20%0A"/>
        <a href="http://www.enikos.gr/politics/683846/polakis-edo-eimaste%0A%20%20%20%20%0A"/>
        <a href="http://www.enikos.gr/politics/683843/choris-polaki-kai-tzanakopoulo-xekina-i-proanakritiki-gia-ti-nova%0A%20%20%20%20%0A"/>
        <a href="http://www.enikos.gr/politics/683826/charitsis-trianta-grafikoi-kai-epikindynoi-sta-diavata-apotelesan%0A%20%20%20%20%0A"/>
      </related>
    </article>
  </body>
</html>