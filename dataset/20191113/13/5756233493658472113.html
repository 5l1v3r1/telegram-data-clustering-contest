<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621346/%D8%B1%D9%88%D8%AD%D8%A7%D9%86%DB%8C-%DB%B2-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D9%BE%D9%88%D9%84-%D9%86%D9%81%D8%AA-%DA%86%D9%87-%D8%B4%D8%AF-%D9%BE%D8%B4%D8%AA-%D9%BE%D8%B1%D8%AF%D9%87-%DA%86%D9%87-%DA%A9%D8%B3%D8%A7%D9%86%DB%8C-%D8%A8%D9%88%D8%AF%D9%86%D8%AF-%D9%85%DB%8C%E2%80%8C%D8%AF%D8%A7%D9%86%DB%8C%D9%85-%D8%AD%D9%82%D9%88%D9%82%E2%80%8C%D8%AA%D8%A7%D9%86-%DA%86%D9%82%D8%AF%D8%B1-%D8%A7%D8%B3%D8%AA-%D8%AE%D8%A7%D9%86%D9%87%E2%80%8C%D9%87%D8%A7%DB%8C%D8%AA%D8%A7%D9%86-%DA%A9%D8%AC%D8%A7%D8%B3%D8%AA-%D9%88-%D8%B3%D9%88%D8%A7%D8%A8%D9%82%E2%80%8C%D8%AA%D8%A7%D9%86-%D8%B1%D8%A7-%D8%A8%D9%84%D8%AF%DB%8C%D9%85%7C-%D8%A7%DA%AF%D8%B1-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%B4%DA%A9%D9%84%DB%8C-%D8%AD%D8%B3-%DA%A9%D9%86%D9%85-%D8%A8%D9%87-%D9%85%D8%B1%D8%AF%D9%85-%D8%AE%D9%88%D8%A7%D9%87%D9%85-%DA%AF%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T13:04:00+00:00"/>
    <meta property="og:title" content="روحانی: ۲ میلیارد دلار پول نفت چه شد؟ پشت پرده چه کسانی بودند؟ می‌دانیم حقوق‌تان چقدر است، خانه‌هایتان کجاست و سوابق‌تان را بلدیم| اگر در انتخابات مشکلی حس کنم، به مردم خواهم گفت"/>
    <meta property="og:description" content="پیامبر(ص) گوش شنوایی برای همه بود / زلزله زدگان در این سرما نباید زیر چادر بمانند؛ خانه و اتاقی اجاره کنند و ما اجاره آنها را می پردازیم/ به فوریت برای اسکان زلزله‌زده‌ها به صورت استیجاری عمل شود/ قضاوت نمی‌کنیم، می‌گوییم 2 میلیارد دلار طلب ما چه شد؟؛ بیایند رسیدگی کنند/در هیچ دولتی به اندازه این دولت کار در زمینه آبرسانی، برق‌رسانی، ارتباطات و مخابرات و گازرسانی به روستاها انجام نشده است/ انتخابات سرنوشت مردم است؛ اگر مشکلی حس کنم، خواهم گفت، نامه خواهم نوشت و تذکر قانون اساسی خواهم داد/. برجام افتخار ما است ولی آبادانی روستاها و سامان دادن سلامت مردم مقدم بر آن افتخار است"/>
  </head>
  <body>
    <article>
      <h1>روحانی: ۲ میلیارد دلار پول نفت چه شد؟ پشت پرده چه کسانی بودند؟ می‌دانیم حقوق‌تان چقدر است، خانه‌هایتان کجاست و سوابق‌تان را بلدیم| اگر در انتخابات مشکلی حس کنم، به مردم خواهم گفت</h1>
      <h2>یک عده آن گوشه و کنار پرده‌ای رویشان کشیده‌اند و یک عده پای میز محاکمه‌اند</h2>
      <address>
        <time datetime="2019-11-13T13:04:00+00:00">13 Nov 2019, 13:04</time>
      </address>
      <p>
        <i>پیامبر(ص) گوش شنوایی برای همه بود / زلزله زدگان در این سرما نباید زیر چادر بمانند؛ خانه و اتاقی اجاره کنند و ما اجاره آنها را می پردازیم/ به فوریت برای اسکان زلزله‌زده‌ها به صورت استیجاری عمل شود/ قضاوت نمی‌کنیم، می‌گوییم 2 میلیارد دلار طلب ما چه شد؟؛ بیایند رسیدگی کنند/در هیچ دولتی به اندازه این دولت کار در زمینه آبرسانی، برق‌رسانی، ارتباطات و مخابرات و گازرسانی به روستاها انجام نشده است/ انتخابات سرنوشت مردم است؛ اگر مشکلی حس کنم، خواهم گفت، نامه خواهم نوشت و تذکر قانون اساسی خواهم داد/. برجام افتخار ما است ولی آبادانی روستاها و سامان دادن سلامت مردم مقدم بر آن افتخار است</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام و المسلمین حسن روحانی روز چهارشنبه در جلسه هیات دولت با طلب آمرزش برای درگذشتگان حادثه زلزله در استان آذربایجان شرقی و آرزوی صبر برای خانواده‌های آنان و همچنین طلب سلامتی و شفا برای مصدومان، تاکید کرد که همه باید تلاش کنیم مشکلات مردم این مناطق زلزله‌زده را که در سرمای این فصل در شرایط سختی زندگی می‌کنند، در اسرع وقت حل کنیم.</p>
      <p>روحانی با تاکید بر اینکه "شرایط زندگی راحت‌تر مردم مناطق زلزله زده آذربایجان شرقی را در این زمستان سرد، باید خیلی سریع فراهم کنیم"، تصریح کرد: در هوای سرد آن منطقه، زلزله‌زدگان نباید در زیر چادر بمانند و یکی از راه‌های نزدیک برای کمک رسانی این است که برای آن‌ها خانه و اتاقی اجاره کنند و ما اجاره آن‌ها را خواهیم پرداخت.</p>
      <figure>
        <img src="https://aftabnews.ir/files/fa/news/1398/8/22/358899_351.jpg"/>
      </figure>
      <p>رئیس جمهور تاکید کرد: از وزارت کشور، ستاد بحران و از همه دستگاه‌ها می‌خواهم که برای اسکان زلزله زده‌ها به صورت استیجاری به فوریت عمل شود و بعد اقداماتی نظیر آواربرداری، خاکبرداری و طراحی را انجام دهند و مردم باید احساس کنند تنها نیستند و همه در کنارشان هستند و در اسرع وقت خانه‌های آن‌ها بهتر از قبل ساخته می‌شود.</p>
      <p>روحانی با بیان اینکه از لحظه و ساعت اول، همه مسئولین و مقامات کشوری و محلی، وزارتخانه‌های مختلف و ستاد‌های گوناگون برای درمان، آواربرداری و اسکان موقت مردم در صحنه حضور داشتند، اظهارداشت: از همه تشکر می‌کنم که در زمان کوتاهی آب، برق، گاز و همه امکاناتی که از دسترس خارج شده بود را در دسترس قرار دادند.</p>
      <p>رئیس جمهور با قدردانی از مسئولین، نیرو‌های مسلح، صدا و سیما و رسانه‌ها و همه آن‌هایی که در این راستا کمک کردند، گفت: این جای افتخار برای ملت و تاریخ ما است که هر کجا مشکلی برای گروهی از مردم پیش می‌آید، مردم به گونه‌ای عمل می‌کنند که نشان می‌دهد بنی‌آدم، اعضای یک پیکرند و این جزو افتخارات اخلاقی و فرهنگی ما و جزو همان میراث پیامبر (ص) و امام صادق (ع) است.</p>
      <p>روحانی در بخش دیگری از سخنان خود با تاکید بر ضرورت حفظ وحدت و آرامش در کشور اظهارداشت: همه باید آستانه تحمل خود را بالا ببریم همانطور که وقتی به دولت و دستگاهی انتقادی می‌کنند آن‌ها را تحمل می‌کنیم.</p>
      <p>وی به وظایف رئیس جمهور طبق قانون اساسی اشاره کرد و گفت: ممکن است بعضی‌ها از اجرای این وظیفه خوشحال باشند و یا نباشند، از قدیم به ما گفتند، الحق مُر. حق مزه‌اش اول یک مقدار تلخ است، اما مزه‌اش بعداً شیرین می‌شود.</p>
      <p>رئیس جمهور افزود: ما می‌گوییم بیاییم در این مبارزه با فسادی را که از سال ۹۲ شروع کردیم و الحمدالله بعضی دیگر هم آمدند و کمک می‌کنند، قاطعانه عمل کنیم و این مبارزه با فساد را تبدیل به اختلاف نکنیم؛ بلکه تبدیل به وحدت کنیم.</p>
      <p>روحانی اظهارداشت: <b>اگر دیده شود همه جناح‌ها، گروه‌ها و تفکر‌ها و هر فردی که فساد کرده پای میز محاکمه است، این وحدت ایجاد می‌کند، اما اگر ببینیم یک عده آن گوشه و کنار پرده‌ای رویشان کشیده‌اند و یک عده پای میز محاکمه‌اند، آن موقع دعوا می‌شود و نباید اجازه داد دعوا شود.</b></p>
      <p>رئیس جمهوری با بیان اینکه باید متحد بوده و وحدت داشته باشیم، گفت:<b> رئیس جمهور نمی‌تواند بگذرد و بحث این ۲ میلیارد و ۷۰۰ میلیون دلار را بار دهم است که تکرار می‌کنم و طی چند سال گذشته مداوم گفته‌ام. مردم حق دارند که بدانند این ۲ میلیارد و ۷۰۰ میلیون دلار، سودش چه شد و پشت پرده چه کسانی بودند.</b></p>
      <p>روحانی خاطر نشان کرد: این را ۳ سال پیش در سخنرانی‌ام گفتم که اگر شما یکی را بگیرید و اعدام کنید کار درست نمی‌شود و ما دنبال اعدام نیستیم بلکه دنبال پول هستیم. این پول کجاست؟ این که بد نیست و همه باید خوشحال بشویم و فکر کردم این را بگویم همه خوشحال می‌شوند و می‌گویند این عیبی ندارد که رئیس جمهور که طبق قانون اساسی مسوول اجرای این قانون و احقاق حقوق مردم است، می‌گوید حساب و کتاب این پول‌ها روشن شود.</p>
      <p>رئیس جمهور تصریح کرد: می‌گویند چرا رئیس جمهور تازه گفته است! ما تازه گفتیم؟<b> این ۲ میلیارد دلار را چند سال پیش در شورای امنیت ملی تصویب کردیم و چند سال پیش وزیر اقتصاد زمان ما به قوه قضائیه نامه رسمی نوشته است.</b> این تازه نیست بلکه همه تکرار مکررات است منتها گرفتاری‌های ما زیاد است و حافظه ما یک کم مشکل پیدا کرده، یادمان می‌رود! خود من این‌ها را بار‌ها و در سخنرانی‌های متعدد گفتم و باز هم خواهم گفت تا روزی که حل بشود. حل که شد آن وقت می‌آییم از همه آن‌هایی که مشکل را واقعاً حل کردند، تشکر می‌کنیم.</p>
      <p>رئیس جمهور گفت:<b> یکی ۲۶۰ میلیون دلار و دیگری ۴۲۰ الی ۴۳۰ میلیون دلار از ما نفت برده پولش را نداده است. بیایید حساب پس بدهید این حدود ۷۰۰ میلیون دلاری که نفت ما را بردید، چه کار کردید؟ این که عیبی ندارد. ممکن است بیایید حساب پس بدهید ما شما را تشویق کنیم و بگوییم شما کار‌های خوبی کردید.</b></p>
      <p>روحانی با اشاره به نامه نگاری‌هایی که از سال اول ریاست جمهوری دوره یازدهم برای مشخص شدن سرنوشت پول این نفت و سود آن نوشته است، گفت: مقام معظم رهبری به من فرمود این‌هایی که شما می‌گویید حق شماست و این‌ها باید به شما جواب بدهند و بگویند چه کردند، این دستور آقا، اسلام و قانون است. ممکن است طرف‌ها بیایند و بگویند این پول را درکجا و طبق قانون صرف کردیم. ما که نمی‌گوییم حتماً محکوم شوند، ما می‌گوییم روشن شود.</p>
      <p>روحانی با بیان اینکه "رئیس جمهور در مسایل عمومی کشور یک وظیفه سنگینی دارد و ناراحت نشویم و من در مسأله انتخابات نمی‌توانم واقعیت‌ها را نگویم"، گفت: <b>انتخابات سرنوشت مردم است. همه باید پای صندوق بیایند و اگر مشکلی را حس کنم، خواهم گفت، نامه خواهم نوشت و تذکر قانون اساسی خواهم داد. این تا روزی که هستم وظیفه من است.</b></p>
      <p>رئیس جمهور اظهارداشت: بنابراین، همدیگر را تحمل کنیم. دوران، دوران وحدت و یگانگی و ایستادگی در برابر آمریکاست و همانطور که در یزد گفتم به مسئولین محترم و به وزیران نفت و اقتصاد، بانک مرکزی و رئیس سازمان برنامه و بودجه تأکید می‌کنم موارد را به مردم دقیق اعلام کنند.</p>
      <p>روحانی با تاکید بر اینکه "ما قضاوت نمی‌کنیم، اعلام می‌کنیم و می‌گوییم اینقدر پول طلبکاریم"، گفت: ۲ میلیارد دلار پول ما چه شده است، بیایند رسیدگی کنند. ان‌شاء الله امیدواریم هیچ‌کس محکوم نشود، ولی برای ما بسیار مهم است که پول مردم به خزانه برگردد.</p>
      <p>رئیس جمهور ابراز امیدواری کرد در هفته‌ای که هفته اتحاد، وحدت، یگانگی، پیامبر (ص) و امام صادق (ع)، است همه در کنار هم و به فکر اجرای قانون خدا، منافع ملی و ملت عزیز ایران باشیم.</p>
      <p>روحانی در ادامه سخنان خود با اشاره به انجام سفر استانی به استان‌های یزد و کرمان در روز‌های گذشته، گفت: لازم می‌دانم از مردم یزد و کرمان بخاطر استقبال، حضور، تلاش مردم و مخصوصاً افتتاح‌هایی که در این استان شاهد بودیم، تشکر کنم.</p>
      <p>رئیس جمهور پروژه‌های افتتاح شده در این دو استان را یک پاسخ بسیار قاطعی به کاخ سفید دانست و افزود: افتتاح کارخانه‌ها، سرمایه‌گذار‌ی‌ها و تلاش‌های انجام شده در این دو استان خیلی ارزشمند بود.</p>
      <p>روحانی با تبریک به وزیر امور خارجه به خاطر این افتتاح ها، اظهار داشت: هر کارخانه بزرگی که افتتاح کردیم، مدیر کارخانه گفت که این کارخانه مرهون برجام است. در همه کارخانه‌هایی که افتتاح شد و بازدید کردیم مدیر کارخانه گفت قطعات مهم که بیرون مانده بود با توافق برجام وارد کشور شد و این کارخانه ساخته شد و اگر برجام نبود امروز این کارخانه افتتاح نمی‌شد.</p>
      <p>رئیس جمهور با بیان اینکه از دیدن کارخانه توربین سازی یزد واقعا افتخار کردم و این جای مباهات است، گفت: این به معنای آن است که مسیر نظام جمهوری اسلامی ایران و دولت یک مسیر صحیح و درستی است که انتخاب کرده است.</p>
      <p>روحانی افزود: در این کارخانه به صورت زنده و آنلاین دیدیم که جوان‌های عزیز، دانشمندان و محققین ما در تهران و استان‌های دیگر در حال تحقیق بودند و تلاش می‌کردند برخی از قطعات این توربین‌ها در تهران، سمنان و استان‌های تولید می‌شود و هر قسمتی را یک عده‌ای درست می‌کنند و در کارخانه یزد کار نهایی انجام می‌شود، این جای افتخار است و یک تحول بزرگی است.</p>
      <p>رئیس جمهور همچنین به افتتاح کارخانه‌های تولید فولاد در این دو استان اشاره کرد و گفت: در تولید آهن اسفنجی اتفاق‌های خوبی افتاده است و بیش از ۴ میلیون تن در سال ظرفیت تولید آهن اسفنجی را افتتاح کردیم، این افتخار بزرگی برای کشور است.</p>
      <p>روحانی اظهار داشت: در ۲ کارخانه عظیم و بزرگ، شمش فولاد که یکی را بازدید و دیگری را افتتاح کردیم در فاز اول یک کارخانه سالانه ۲ میلیون تن آهن اسفنجی تولید می‌شود و این کار بسیار بزرگی است. همه جوانان و کارگران این واحد‌های تولید مشتاق و بانشاط بودند. همه آن‌ها مشکل دارند، اما یک نفر از مشکل خود نگفت. انسان در برابر عظمت روحیه این مردم باید سر تواضع فرود بیاورد.</p>
      <p>رئیس جمهور ادامه داد: <b>یک عده که وضع‌شان خیلی خوب است و قلم و بلندگو دست‌شان است هر گوشه تهران برای خودشان داد می‌زنند و می‌گویند وضع مردم خراب است. بله وضع مردم خوب نیست، ولی به این حرف‌ها به شما نیامده است. می‌دانیم حقوق‌تان چقدر است، خانه‌هایتان کجاست و سوابق‌تان را بلدیم. شما نمی‌خواهد اینطور حرف بزنید.</b></p>
      <p>روحانی با اشاره با افزایش کشت گلخانه‌ای تولید محصولات کشاورزی از ۱۴۰۰ هکتار به ۲۴۰۰ هکتار از آغاز فعالیت دولت یازدهم و دوازدهم تا کنون در یزد و کرمان، گفت: کار بزرگی در این زمینه اتفاق افتاده و دیدن این اقدامات بزرگ چشم را نوازش می‌دهد، همه باید از آن‌هایی که تلاش و کار می‌کنند از کارآفرینان، مدیران، کارگران و کشاورزان به خاطر این تلاش‌ها تشکر کنیم.</p>
      <p>رئیس جمهور با اشاره به اقدامات انجام شده در کشور در زمینه آبرسانی و برق‌رسانی، ارتباطات و مخابرات و گازرسانی، گفت: اینجا ادعا می‌کنم و به مباحثه می‌طلبم. کسی بگوید آیا در دولت دیگر در این ۶ سال بازه زمانی این همه خدمت به روستا‌ها شده است.</p>
      <p>روحانی افزود: برجام افتخار ما است، ولی آبادانی روستاها، مقدم بر آن افتخار است و سامان دادن سلامت مردم بیش از برجام موجب افتخار ما است. اینکه در زمینه گاز و نفت توانستیم این همه اکتشاف داشته باشیم و آن جا‌هایی که میدان مشترک داشتیم و توفق گرفتیم، افتخار ما است. به این دولت افتخار می‌کنیم. به اینکه عضو این دولت هستم افتخار می‌کنم. چرا افتخار نکنیم، خادم بودن و خدمت کردن به مردم فخر و افتخار دارد.</p>
      <p>رئیس جمهور با بیان اینکه ما باید به مردم خدمت کنیم. البته همه مردم، کارگران و کشاورزان ما در صحنه فعالیت هستند، گفت: در این هفته‌ها یک کارخانه نوآوری در تهران افتتاح شد و سال آینده یک کارخانه نوآوری دیگر در یزد افتتاح می‌شود و همینجا از همه استاندار‌ها و از همه استان‌ها دعوت می‌کنم که تلاش کنند تا پایان این دولت هر استانی یک کارخانه نوآوری داشته باشد و این کار شدنی است.</p>
      <p>روحانی با اشاره به بازدید از فعالیت‌های ۱۱ شرکت دانش‌بنیان در یزد، گفت: واقعاً کار بزرگی در حال انجام است و این زیرساخت ارتباطاتی و مخابراتی و شبکه ملی اطلاعات که در دولت یازدهم و دوازدهم درست شد، بزرگترین افتخار این دولت است.</p>
      <figure>
        <img src="https://aftabnews.ir/files/fa/news/1398/8/22/358905_544.jpg"/>
      </figure>
      <p>رئیس جمهور افزود: بعضی‌ها فکر می‌کنند که همه کار ما برجام بوده است. برجام هم یکی از کار‌های پرافتخار ما بوده است. اما آب، برق، زندگی مردم، روستاها، صنعت، ورزش، کشاورزی، تحول بزرگ، گردشگری، مسکن و طرح اقدام ملی برای یک تحول بزرگ در مسکن موجب افتخار است.</p>
      <p>روحانی با بیان اینکه وزرا و مسئولین اقتصادی برای آرام کردن کشور تلاش کردند، گفت: بیشترین فشار را در ۹۸ داریم، اما توانستیم تا حد زیادی بحران را مهار کنیم. این فخر و افتخار ما و همه مردم است و در اینجا خدمت مردم عرض می‌کنم که باز هم وظیفه داریم تلاش‌مان را مضاعف کنیم.</p>
      <p>رئیس جمهور با بیان اینکه اعتراف می‌کنم خدمت مردم بزرگ ایران که هر کاری بکنیم در برابر لیاقت و عظمت شما کار ما بسیار کوچک است، گفت: می‌پذیرم که شما فرصت و قدرت بیشتری را به ما دادید. امتحان‌تان را در انتخابات سال‌های ۹۲، ۹۴، ۹۶ و ان‌شاء الله امسال، نشان دادید و نشان می‌دهید. کار بزرگ را شما کردید. کار عظیم دست شماست.</p>
      <p>روحانی اضافه کرد: امروز که در برابر آمریکا ایستاده ایم، این کار شما و مقاومت شماست. شما اگر عقب‌نشینی می‌کردید کاری نمی‌توانستیم بکنیم. می‌بایست در برابر دشمنان غدار، خدای ناکرده، تسلیم می‌شدیم، اما شما ایستادگی و مقاومت کردید.</p>
      <p>رئیس جمهور یادآور شد: امروز به جایی رسیده ایم که همه دنیا با ما تماس می‌گیرند که بیایید این مسایل و گره‌هایی که وجود دارد را باز کنیم. اهلا و سهلاً ما که همیشه آماده بودیم برای بازکردن گره. گره را خودتان درست کردید. خودتان هم باید باز کنید. می‌گذریم. گره‌ای که شما درست کردید، کمک می‌کنیم که باز شود و این کار، کار بزرگی است که ملت بزرگ و عزیز ما انجام می‌دهد.</p>
      <p>رئیس جمهور در ابتدای سخنان خود نیز با تبریک میلاد با سعادت پیامبر عظیم الشأن اسلام (ص) و همچنین میلاد امام صادق (ع) به همه مسلمانان و ملت بزرگ ایران، گفت: وجود پیامبر اسلام (ص) و دوران ۲۳ ساله نبوت ایشان به عنوان یک تابلوی هدایت برای بشریت بوده و خواهد بود.</p>
      <p>روحانی با بیان اینکه خداوند به دوران ۲۳ ساله نبوت پیامبر عظیم الشان اسلام (ع) قسم یاد کرده است، افزود: "والعصر" طبق تفسیر برخی مفسیرین به معنی "عصر النبی" است و خداوند به این دوران به خاطر عظمت کار پیامبر (ص) قسم یاد می‌کند.</p>
      <p>رئیس جمهور با اشاره به اینکه پیامبر (ص) توانست نور هدایت را توسط مسلمانان به سراسر شبه جزیره عربستان و سپس به سراسر دنیای بزرگ آن زمان از شرق دور گرفته تا شمال آفریقا، بگستراند، اظهار داشت: پیامبر (ص) هم راه و سبک زندگی را به ما آموخت و اخلاق را به ما یاد داد و هم باور به خداوند و قیامت و ایمان و نور ایمان را در دل مردم قرار داد و هم شیوه حکومت را به ما یاد داد.</p>
      <p>روحانی ادامه داد: پیامبر (ص) با اینکه وصل بود به آسمان‌ها و وحی، مأمور شد که برای اداره جامعه با مردم نیز سخن بگوید و علاوه بر اینکه فرمان خدا را می‌شنود، فرمان، مشورت و نظر مردم و جامعه را هم بشنود.</p>
      <p>رئیس جمهور با بیان اینکه مردم هم مشورت می‌دادند و سخن می‌گفتند، پیشنهاد می‌دادند و سوال می‌کردند و پیامبر (ص) گوش شنوایی برای همه بود، افزود: پیامبر (ص) گوش دهنده خیر برای جامعه و ملت اسلامی بود.</p>
      <p>روحانی افزود: این راهی است که پیامبر (ص) به ما یاد داده که با یک گوش فرامین خدا را بشنویم و عمل کنیم و با یک گوش ارشادات، نظرات، راهنمایی‌ها، انتقادات و حتی اعتراضات مردم را بشنویم و به آن توجه کنیم، این همان الگو و درسی است که رسول خدا (ص) به ما آموخت.</p>
      <p>روحانی در ادامه با تبریک ولادت امام جعفر صادف (ع)، گفت: شما می‌دانید در دوران تاریک پایان حکومت امویان آن امامی که به صحنه آمد و احکام دین را برای مردم تبیین و در واقع نهضت روشنگری را بنیانگذاری کرد، امام صادق (ع) بود.</p>
      <p>رئیس جمهور افزود: امام صادق (ع) سعه صدری دارد که وقتی در مسجد پیامبر (ص) سخن و درس می‌گوید و هدایت می‌کند، حتی سخن کفار را هم می‌شنود. سخن منکرین را هم می‌شنود و با صبر، متانت و منطق به آن‌ها پاسخ می‌دهد. حتی وقتی منکرین خدا در کنار خانه خدا با امام صادق (ع) به بحث پرداختند نگفت که این‌ها کافر و منحرفند و آن‌ها را برانید و دور و کور کنید بلکه با سعه صدر با آن‌ها حرف زد و استدلال کرد.</p>
      <p>روحانی تاکید کرد: در هفته وحدت همانطور که پیامبر اسلام (ص) باید الگوی وحدت برای همه مسلمانان باشد، امام صادق (ع) هم باید الگوی وحدت برای مسلمانان‌ها باشد؛ چون همه بنیانگذاران ۴ مذهب اهل سنت و به اصطلاح امامان چهارگانه، یا شاگرد مستقیم و یا شاگرد غیرمستقیم امام صادق (ع) بودند و از درس امام صادق (ع) استفاده کردند و بهره جستند.</p>
      <figure>
        <img src="https://aftabnews.ir/files/fa/news/1398/8/22/358904_657.jpg"/>
      </figure>
      <p>رئیس جمهور با بیان اینکه امام صادق (ع)، امام روشنگری و تبیین حقایق برای شیعه و سنی و دنیای اسلام و حرکت بزرگ علمی در جهان بود، اظهار داشت: دنیا باید خود را مرهون امام صادق (ع) بداند.</p>
      <p>روحانی با اشاره به اینکه علوم شیمی، فیزیک، طبیعت‌شناسی و فلسفه در مکتب امام صادق (ع) بوده است، گفت: جابر بن حیان‌ها، شاگرد امام صادق (ع) بودند او علاوه بر اینکه وحی، قرآن و اسلام را برای مردم تبیین و تفسیر کرد، راه را برای علوم مختلف و تحول بزرگ در جهان آن روز گشود که هنوز هم از آن تحول استفاده و بهره‌برداری می‌کنیم.</p>
    </article>
  </body>
</html>