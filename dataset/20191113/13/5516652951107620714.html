<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425727/sto-batikano-o-proedros-toy-tee-dwdekanhsoy-gia-th-diethnh-brabeysh-toy-panagioy-tafoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T13:45:01+00:00"/>
    <meta property="og:title" content="Στο Βατικανό ο Πρόεδρος του ΤΕΕ Δωδεκανήσου για τη διεθνή βράβευση του Πανάγιου Τάφου"/>
    <meta property="og:description" content="Στην 18η τελετή απονομής των Διεθνών Βραβείων Giuseppe Sciacca, παρέστη ο Πρόεδρος του ΤΕΕ Δωδεκανήσου κ. Αντώνης Γιαννικουρής, ύστερα από πρόσκληση της Γενικής Γραμματέως των Διεθνών Βραβείων Sciacca κας Βίκυς Μπαφατάκη το Σάββατο στις 9 Νοεμβρίου 2019, που έλαβε χώρα στην αίθουσα τελετών του Πανεπιστημίου Pontificia Urbaniana στο Βατικανό. Στην λαμπρή τελετή τιμήθηκαν και βραβεύθηκαν σημαντικές προσωπικότητες από τον χώρο της Επιστήμης, της Έρευνας και του Πολιτισμού."/>
  </head>
  <body>
    <article>
      <h1>Στο Βατικανό ο Πρόεδρος του ΤΕΕ Δωδεκανήσου για τη διεθνή βράβευση του Πανάγιου Τάφου</h1>
      <address>
        <time datetime="2019-11-13T13:45:01+00:00">13 Nov 2019, 13:45</time>
      </address>
      <p>
        <b>Στην 18η τελετή απονομής των Διεθνών Βραβείων Giuseppe Sciacca, παρέστη ο Πρόεδρος του ΤΕΕ Δωδεκανήσου κ. Αντώνης Γιαννικουρής, ύστερα από πρόσκληση της Γενικής Γραμματέως των Διεθνών Βραβείων Sciacca κας Βίκυς Μπαφατάκη το Σάββατο στις 9 Νοεμβρίου 2019, που έλαβε χώρα στην αίθουσα τελετών του Πανεπιστημίου Pontificia Urbaniana στο Βατικανό. Στην λαμπρή τελετή τιμήθηκαν και βραβεύθηκαν σημαντικές προσωπικότητες από τον χώρο της Επιστήμης, της Έρευνας και του Πολιτισμού.</b>
      </p>
      <p>Για άλλη μία χρονιά η Ελλάδα έδωσε δυναμικά το παρών, καθώς βραβεύθηκε η Αντιπρύτανης και Καθηγήτρια του ΕΜΠ, Αντωνία Μοροπούλου, για την μελέτη και την αποκατάσταση του Ιερού Κουβουκλίου στον Πανίερο Ναό της Αναστάσεως στα Ιεροσόλυμα. Το Εθνικό Μετσόβιο Πολυτεχνείο και η Ελλάδα βρίσκονται στην διεθνή πρωτοπορία της τεχνογνωσίας και της υψηλής τεχνολογίας.</p>
      <p>Το Απόλυτο Βραβείο Επιστήμης, απονεμήθηκε στον 14χρονο Αμερικανό Rishab Kumar Jain. Ο Rishab δημιούργησε έναν αλγόριθμο που χρησιμοποιεί τεχνητή νοημοσύνη για τον ακριβή εντοπισμό των όγκων στο πάγκρεας και την βελτίωση της θεραπείας του με ακτινοθεραπεία. Το βραβείο απονεμήθηκε από τον Επίτιμο Πρόεδρο των Βραβείων, Καρδινάλιο Leo Burke και φιλοτεχνήθηκε από τον Έλληνα Καλλιτέχνη Σάκη Χειλέλη.</p>
      <p>Το Βραβείο στην επιστήμη της Αρχαιολογίας απονεμήθηκε στον Αμερικανό Αρχαιολόγο του National Geographic Fredrik Hiebert , ο οποίος συμμετείχε στην αποκατάσταση του Τάφου του Ιησού, καταγράφοντας και παρουσιάζοντας σχετικό ντοκιμαντέρ για το National Geographic.</p>
      <p>Το Βραβείο Cultura απονεμήθηκε στον Γερμανό Καρδινάλιο Walter Brandmuller. Ο δίσκος και το δαχτυλίδι του Καρδιναλίου φιλοτεχνήθηκαν από τους κοσμηματοποιούς Γιώργο και Φώτη Πονηρό.</p>
      <p>Βραβείο Αρχιτεκτονικής και Οικολογίας έλαβε ο φημισμένος Κινέζος Καθηγητής Arthur Huang, ιδρυτής της εταιρείας Miniwiz, που εξειδικεύεται στις εφαρμογές ανακύκλωσης απορριμμάτων. Βραβείο Μαθηματικών έλαβε ο 11χρονος Alessandro Lachin. Τα επιστημονικά Βραβεία έρευνας και καινοτομίας απονεμήθηκαν στον 25 ετών Αμερικανό Tyler Allen, για την έρευνα του για τον καρκίνο, στον 27χρονο Πολωνό Καθηγητή Ιατρικής Mateusz Holda για τις έρευνες στην αρχιτεκτονική και ανατομία της καρδιάς, στην Γαλλίδα Αστροφυσικό Satya Gontcho A Gontcho που καινοτομεί στον χώρο της Αστροφυσικής και Αστρονομίας σε σχέση με την σκοτεινή ενέργεια και στον 16χρονο Ιρλανδό ερευνητή Simon Meehan για τις έρευνές του για φυτικά αντιβιοτικά. Το Βραβείο Business και Δημόσιες Σχέσεις απονεμήθηκε στον 22χρονο Νικόλαο Ολύμπιο, το Βραβείο Εθελοντισμού και Ανθρωπισμού στον Αμερικανό αστυνομικό George Chase Miller για την διάσωση ενός 3χρονου αγοριού, ενώ το Βραβείο Μουσικής στην Ρωσίδα mezzo soprano Anna Konovalova.</p>
      <p>Ο Πρόεδρος του ΤΕΕ Δωδεκανήσου και μέλος του Ιδρύματος Sciacca, μετά το πέρας της τελετής ανέφερε σε δηλώσεις του: «Είναι μεγάλη η τιμή να βρίσκομαι σήμερα στο Βατικανό, σε αυτή την μεγάλη γιορτή αριστείας και είναι ακόμη μεγαλύτερη η χαρά που βραβεύεται ένα σημαντικό τεχνικό έργο. Η παρουσίαση της Αποκατάστασης του Ιερού κουβουκλίου του Πανάγιου Τάφου έγινε πρώτα στη Ρόδο. Ένα οδοιπορικό που ξεκινά από το νησί των Ιπποτών και καταλήγει στους Αγίους Τόπους της Ιερουσαλήμ. Ως Πρόεδρος του ΤΕΕ Δωδεκανήσου αισθάνομαι ιδιαίτερα περήφανος για την συμβολή των Ελλήνων Μηχανικών σε ένα από τα σημαντικότερα έργα της Ορθοδοξίας, που ενώνει όλη την ανθρωπότητα».</p>
    </article>
  </body>
</html>