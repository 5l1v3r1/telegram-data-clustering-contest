<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/viaggi/2019/11/13/news/mercatini_natale_europa_duemiladiciannove-240984812/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T08:50:00+00:00"/>
    <meta property="og:title" content="Dal Tirolo a Praga, Da Dresda al Canada. Il fascino senza tempo dei mercatini di Natale"/>
    <meta property="og:description" content="Un classico che non smette mai di piacere. Viuzze e piazze addobbate da bancarelle di artigiani e di enogastronomia sono un must in sé e"/>
  </head>
  <body>
    <article>
      <h1>Dal Tirolo a Praga, Da Dresda al Canada. Il fascino senza tempo dei mercatini di Natale</h1>
      <h2>Un classico che non smette mai di piacere. Viuzze e piazze addobbate da bancarelle di artigiani e di enogastronomia sono un must in sé e un'occasione per conoscere o riscoprire città grandi e piccole. Le proposte più sfiziose</h2>
      <address><time datetime="2019-11-13T08:50:00+00:00">13 Nov 2019, 08:50</time> by <a rel="author">ISA GRASSANO</a></address>
      <p>Natale non sarà Natale senza regali". Diceva così Jo, una delle protagoniste di Piccole Donne, mentre chiacchierava in relax con le sue sorelle. Ma non è Natale neanche senza il tradizionale rito dei mercatini, uno degli appuntamenti più attesi per le feste. Anche quest'anno, a partire da fine novembre, ci si potrà immergere in un'atmosfera incantata e magica, passeggiando tra le decine e decine di bancarelle di piccoli artigiani e produttori enogastronomici. Bisognerebbe avere il dono dell'ubiquità per vederli tutti, per perdersi tra i profumi di candele e spezie, respirare aria di festa, gustare i sapori tipici della tavola. Abbiamo selezionato quelli in Europa e ancora più lontano, perché andare in giro per mercatini significa anche fare qualche giorno fuori casa, scoprire città e luoghi incantevoli, a tratti fiabeschi, in cui la ricerca di un dono, di un addobbo per il proprio albero, diventa l'occasione per una mini vacanza.<br/> <br/>A <b>Praga</b> si arriva e si perde la dimensione reale. Anche se ci siete già stati, tornarci dà sempre una nuova emozione. Immediatamente ci si ritrova proiettati in una fiaba, con il maestoso castello boemo che domina il borgo antico, il quartiere di Malá Strana, la piccola città reale, Staré M?sto, la città vecchia dove domina l’Orologio astronomico medievale che oltre alle classiche lancette, ha anche le posizioni del sole e della luna. Il momento clou è allo scoccare dell’ora esatta, quando le quattro figure al lato prendono vita e si muovono. Ed è proprio all'ombra di questo grande misuratore del tempo che va in scena la magia immutata delle feste. In Piazza Della Città Vecchia, le bancarelle sono distribuite attorno al grande albero decorato a festa e al presepe. Nell’aria il profumo delle mandorle tostate si mescola a quello del prosciutto che affumica sui bracieri, quello del punch a quello dei biscotti speziati. Qui ogni angolo invita a scoprire la città in tutta calma. Attraversate il ponte San Carlo, meraviglia pedonale in pietra sulla Moldava, osservando la galleria di statue barocche dei santi e dei sovrani che l’adornano. Tra le idee regalo, molto caratteristiche sono le marionette di Praga, soldatini di varie fogge e personaggi delle fiabe o dei cartoni animati. Come La Piccola Talpa, beniamina dei bambini cechi e realizzata in pezza, legno, metallo e persino con marzapane o panpepato.<br/> <br/>Se siete appassionati di artigianato, scegliete la <b>regione sassone </b>dei Monti Metalliferi, entrata di recente a far parte del Patrimonio mondiale dell’Umanità per via del suo eccezionale valore storico minerario. In questa regione, infatti, si è sviluppata una delle più grandi produzioni e esportazioni di pregiati manufatti in legno. Molti di questi oggetti, realizzati da mastri artigiani, sono legati al Natale e divenuti simboli di questa festività in tutto il mondo, come lo Schiaccianoci, gli omini diffusori di incenso, i candelabri a d’arco e le alte piramidi natalizie. E non solo. Ricco il calendario di eventi natalizi. Grazie all’app “Sassonia – Il Paese di Natale” (in italiano), si ha a disposizione su smartphone una guida che fornisce le date e gli indirizzi di oltre cinquanta mercatini sparsi sul territorio, informazioni sulle manifestazioni tradizionali. È possibile impostare la ricerca per appuntamenti, luoghi, regioni o temi di interesse, creando un itinerario di viaggio personalizzato in base ai propri desideri.<br/> <br/>Sempre in Germania, affascina lo Striezelmarkt di <b>Dresda</b>, uno dei più antichi mercatini (dal 27 novembre al 24 dicembre). Si tiene nella vecchia piazza del mercato (Altmarkt) e si caratterizza, oltre che per le bancarelle di artigianato tipico, per la più grande piramide di legno a gradoni del mondo, alta 14,62 metri, il grande candelabro a forma di arco, la pista da pattinaggio, le giostre, le prelibatezze culinarie. Per ascoltare musiche sacre della tradizione fate un salto alla Frauenkirche - iconica chiesa (di Nostra Signora) protestante - eletta a simbolo della resurrezione dopo i bombardamenti del 1945 - con la cupola a forma di campana di pietra che ricorda quella del Brunelleschi di Firenze. L'organo Silbermann si trova in alto sopra l'altare ed è stato ricreato sul modello originario che era stato inaugurato il primo dicembre 1736 da Johann Sebastian Bach.<br/> <br/>Nell'area della Foresta Nera, imperdibile il mercatino di <b>Friburgo</b> (dal 21 novembre al 23 dicembre) i cui stand, distribuiti nei luoghi più belli del centro storico, non fanno che accrescere – in un tripudio di luci, suoni e profumi - lo splendore della città. Accanto ai grandi classici, c'è spazio per la creatività. Come al Meihnachtswarkt, ospitato nel Café Pow, nel Grünerhof, un mercatino “su misura”, allestito tutte le sere tranne la domenica. C'è l'imbarazzo della scelta, dai gioielli artigianali ai capi d’abbigliamento cuciti a mano, dai mobili restaurati e reinventati agli oggetti di uso comune riconvertiti con fantasia, dal vintage al riciclo per trovare i regali più originali.<br/> <br/>Tornare a essere bambini: questo è il motto del mercatino dell'Avvento di <b>Lienz</b>, capoluogo dell’Osttirol, nel Tirolo austriaco, chiamato la “perla delle Dolomiti”. L'imponente fortezza cittadina con le sue due torri circolari si trasforma in un elegante e colossale calendario dell'Avvento: ogni giorno, si apre in festa, una delle finestre della Liebburg (il municipio del ‘700), proprio come se fosse la casella di un calendario, e dietro di essa si svela un'opera d'arte di un artista regionale. Se capitate di giovedì, potrete ammirare, al calare del crepuscolo, centinaia di candele che trasformano le bancarelle in un incantevole mare di luci. Grazie ai laboratori artigianali a vista, è possibile ammirare artigiani e artisti all’opera nel creare oggetti in vetro soffiato, lavorare il feltro e realizzare ceramiche e gioielli o biglietti d’auguri.<br/> <br/>Candele, fiaccole e falò sono le protagoniste del mercatino dell’Avvento di <b>Rattenberg</b>, la più piccola città austriaca. Qui tutto è nel segno del raccoglimento. Si evita volutamente di fare uso della luce elettrica, in modo che i vicoli e le piazze medievali risplendano nella luce soffusa del fuoco. A differenza degli altri mercatini, qui non si trovano tante bancarelle, ma gli artisti del vetro tengono aperte le proprie botteghe in modo che tutti possano entrare in contatto con questa vena artistica tradizionale della città. Per i bambini c'è la possibilità di cimentarsi nella soffiatura del vetro e realizzare la propria palla da appendere all'albero come souvenir. Nei fine settimana, inoltre, i cori di Anklöpfer ed ensemble di fiati attraversano la città e aggiungono quel pizzico di incantesimo.<br/> <br/>Le case medievali, i vicoli aggrovigliati, le Zunfthaus – le vecchie case delle corporazioni - e i municipi del Rinascimento. Tutto questo è il passato di <b>Zurigo</b> che si rivive con una passeggiata nel centro storico.?Il simbolo sono i due campanili del Grossmünster, la cattedrale cittadina, caratterizzata, al suo interno, per le vetrate di agata di Sigmar Polke. Poi è un susseguirsi di chiese, molte protestanti, come la Peterskirche (Chiesa di S. Pietro), la più antica (fondata nel VII secolo) con il più grande orologio d'Europa e il Fraumünster, la chiesa evangelica riformata famosa per le vetrate policrome di Giacometti e Chagall.<br/><br/>Mercatini, concerti dell’Avvento e spettacoli, la città è il luogo ideale da visitare in questo periodo dell’anno perché avvolta da una calda luce, pervasa dal profumo di cannella e vin brûlé e da suoni e melodie natalizie. Inoltre aperture domenicali e shopping serale danno la possibilità di comprare pensierini in qualsiasi momento. Ben cinque i principali mercatini dislocati nella città vecchia, in Stazione (aperto anche il 24 dicembre), sulla Werdmühleplatz e nella scenografica Sechseläutenplatz di fronte al lago con il Wienachtsdorf (villaggio di Natale) e la pista di pattinaggio. La novità è il “nuovo” mercatino sulla piazza Münsterhof: il trionfo dei prodotti tipici. Zurigo si può raggiungere comodamente in treno, con un risparmio fino al 75% (tariffa promo mercatini da Milano), grazie all'accordo di Trenitalia e Ferrovie Federali Svizzere.<br/> <br/>Con l’arrivo delle feste, anche <b>Bruxelles</b> indossa il suo abito più elegante, trasformandosi in un scintillante regno magico, capace di risvegliare i ricordi d’infanzia. Il cuore dei festeggiamenti è il mercatino di Natale “Plaisirs d’Hiver” che quest’anno apre i battenti dal 29 novembre al 5 gennaio: più di 200 chalet in legno in pieno centro, dove curiosare tra artigianato, decorazioni e strenne, giocattoli e mille altre proposte. E ancora, una scenografica ruota panoramica e una pista di pista di pattinaggio, perfette per le coppie più romantiche e per i bambini. La Grand Place, la parte più antica e Patrimonio Unesco, si illumina a festa con straordinari spettacoli di son et lumiere, affiancati da luccicanti alberi di Natale. Un colpo d'occhio alle luci e uno ai palazzi che vi si affacciano: l' Hotel de Ville, sede del comune, con le sue colonne decorate, le arcate e il campanile, e la Maison du Roi, l'antica residenza dei reali di Spagna. Ovunque aleggia il profumo di sua maestà il cioccolato. In ogni angolo si può trovare una raffinata boutique del cibo degli dèi, con le sue vetrine invitanti, ricche di un'infinita varietà di cioccolatini che fanno venire l’acquolina in bocca. Tante anche le proposte dello street food locale come le moules frites (patatine fritte con le cozze) e i croustillons (frittelle dolci). <br/><br/>Accanto ai mercatini tradizionali del centro, se ne possono visitare altri alternativi, etici e vintage. Lo spazio espositivo “10/12”, ad esempio, gestito da un'associazione di artisti indipendenti senza scopo di lucro, ospita (fino alla sera della vigilia di Natale) il X-Mas Shop, un mercatino che riunisce le proposte di giovani designer emergenti, perfette per chi è in cerca di un’idea regalo ricercata e originale. <br/> <br/>A <b>Londra</b>, il mercatino natalizio più noto è quello di Leicester Square (aperto fino al 5 gennaio) dove si può girare tra le casette di legno traboccanti di regalini di artigianato, decorazioni natalizie e street food. Si può passare un giorno intero al Winter Wonderland a Hyde Park, che offre, oltre al consueto mercatino, anche una moltitudine di giochi e attività divertenti, tra cui spettacoli circensi e di pattinaggio su ghiaccio, una ruota panoramica, musica dal vivo e sculture di ghiaccio. Per un soggiorno da veri nobili inglesi bisogna approfittare dello sconto speciale 15% offerto dall’iconico 11 Cadogan Gardens Hotel nell’elegante quartiere di Chelsea, già apprezzato da membri dell’aristocrazia, politici e personalità famose.<br/> <br/>E infine volendo andare ancora più lontano, ci sono i mercatini di <b>Toronto</b> in Canada. Il clou è lo storico Distellery District, il quartiere storico della distilleria di epoca vittoriana, oggi uno dei quartieri più cool della città tra vicoli, gallerie d’arte e locali e numerose installazioni di arte urbana. Qui si ritrovano artigiani, musicisti e produttori di prodotti tipici. Uno scenario unico, reso ancora più magico da luci scintillanti e note che si diffondono nell'aria. Per vivere questa esperienza ci sono i voli diretti di Air Transat Italy (Airtransat.it) da Roma (fino al 10 gennaio 2020) a un prezzo speciale. Tra le decine cose da non perdere c'è il Bata Museum. Qui i protagonisti sono i piedi, o meglio tutto ciò che li circonda, scalda, adorna o protegge. Raccoglie 4.500 anni di storia delle calzature. Tra oltre dodicimila paia di scarpe esposte a rotazione, si possono ammirare i modelli che hanno indossato star del cinema, da Elizabeth Taylor a Robert Redford. Salite infine sulla CN Tower (Canadian National Tower), con i suoi 553 metri, regala l'emozione di godere dell'atmosfera di Natale dall'alto.<br/> <br/> <br/> </p>
    </article>
  </body>
</html>