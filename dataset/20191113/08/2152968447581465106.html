<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/veneciia-e-pod-187-sm-voda-bezprecedentno-ot-53-g.429444"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T08:30:00+00:00"/>
    <meta property="og:title" content="Венеция е под 187 см вода, безпрецедентно от 53 г."/>
    <meta property="og:description" content="Човек е починал от токов удар в наводненото си жилище | Dnes.bg"/>
  </head>
  <body>
    <article>
      <h1>Венеция е под 187 см вода, безпрецедентно от 53 г.</h1>
      <h2>Човек е починал от токов удар в наводненото си жилище</h2>
      <address><time datetime="2019-11-13T08:30:00+00:00">13 Nov 2019, 08:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Бури и наводнения връхлетяха водещите туристически дестинации в Италия - Венеция, Матера и Капри, обобщават Франс прес и АНСА.</p>
      <p>Градът на Каналите беше наводнен при безпрецедентното за последните 53 години покачване на нивото на водата във Венецианската лагуна. То достигна 187 сантиметра и така се доближи до историческия рекорд, поставен на 4 ноември 1966 г., когато то беше 194 сантиметра.</p>
      <p>Обстановката се влоши от бурния вятър с пориви от 100 километра в час вчера вечерта и от проливния дъжд. 80 процента от града се оказа наводнен, включително централния площад Сан Марко и едноименната базилика.</p>
      <p>Кметът на града Луиджи Бруняро написа в Тwitter, че Венеция се нуждае от помощта на всички, за да се справи с онова, което е ясна последица от климатичните промени. Той обиколи с лодка площад Сан Марко, който е под метър вода. Съгражданите му пък наблюдаваха бедствието от прозорците на домовете си и следяха обстановката по интернет.</p>
      <p>Училищата в града са затворени. Стихията е отнела живота на най-малко един човек, починал от токов удар в наводненото си жилище.</p>
      <p>Покачващата се вода заля терасите на кафенетата, отнесе маси и столове по улиците. Мостчетата пред хотелите покрай Големия канал бяха пометени от вълните и клиентите, пристигащи с водни таксита, бяха принудени да влизат през прозорците на първите етажи.</p>
      <p>Отчетеното ниво на водата от 187 сантиметра не означава обаче, че в целия град то е едно и също. Средното ниво за града при това наводнение беше между метър и 130 сантиметра.</p>
      <p>Управата на базиликата Сан Марко организира наблюдение през цялата нощ, за да следи с колко се покачва водата. Според предстоятеля Пиерпаоло Кампострини подобно наводнение се е случвало само пет пъти в историята на базиликата, издигната през 828 г. и възстановена след пожар през 1063 г. Три от тези наводнения обаче са станали през последните 20 години, като последното беше миналата година, което поражда безпокойствие.</p>
      <p>Венеция всяка година е обхващана от феномена наречен Акуа Алта, или Висока вода. Това става през есента и пролетта. За да се защити градът от бедствието, в процес на реализация е проектът Мойсей. Работите по него започнаха още през 2003 г., но имаше много закъснения заради оскъпяването строителните дейности и злоупотреби. Проектът предвижда поставянето на 78 плаващи диги, които ще се вдигат, за да затварят лагуната в случай на покачване на водата в Адриатическо море.</p>
      <p>Очаква се днес високата вода да започне да намалява и градът да започне да се справя с последиците от наводнението.</p>
      <p>Бури и наводнения връхлетяха и областта Пулия, на тока на италианския ботуш, където се съобщава за паднали електрически стълбове и дървета и за анулирани най-малко два полета от Милано до Бари. Особено засегнати са Таранто, Саленто, Спонгано. Лече също не беше подминат от лошото време.</p>
      <p>В съседната област Базиликата столицата на културата Матера беше обхваната от наводнения, превърнали тесните стръмни улици в зоната на сасите -кварталите с вкопаните в скалите къщи и църкви - в кални потоци, като водата и калта нахлуха дори в някои къщи. Предната вечер в района премина и торнадо, което изкорени дървета, електрически стълбове, отнесе покриви и нанесе щети на посевите.</p>
      <related>
        <a href="https://www.dnes.bg/eu/2019/11/12/veneciia-pod-voda-turistite-gaziat-s-gumeni-botushi.429404"/>
      </related>
      <p>Откъснати от света заради лошото време и прекъснати фериботни връзки са Еолийските острови, северно от Сицилия.</p>
      <p>От предната страна на ботуша в Неапол бурният вятър повали дървета, като едното от тях падна върху автобус, в който имаше шофьор и четирима пътници.</p>
      <p>На остров Капри бурният вятър нанесе щети на прочутата кула с камбанарията, от която се отчупиха фрагменти. Училищата там остават затворени.<br/> </p>
      <p>/БТА/</p>
      <p> </p>
    </article>
  </body>
</html>