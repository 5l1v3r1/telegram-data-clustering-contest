<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741446"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T08:21:00+00:00"/>
    <meta property="og:title" content="ฟาร์ม'ปารีณา'ล็อกประตูแน่นติดป้าย'ห้ามเข้า-หยุดขายไก่'"/>
    <meta property="og:description" content="ฟาร์มไก่ 'ส.ส.ปารีณา' ปิดเงียบ! ล็อกประตูแน่นหนา พร้อมติดป้าย 'ห้ามเข้าก่อนได้รับอนุญาต-หยุดขายไก่ 1 วัน' ขณะที่ปารีณา ระบุ ยินดีให้เจ้าหน้าที่เข้าตรวจสอบพื้นที่ทั้งหมด ส่วนตัวไม่อยู่ติดประชุมกรุงเทพฯ"/>
  </head>
  <body>
    <article>
      <h1>ฟาร์ม'ปารีณา'ล็อกประตูแน่นติดป้าย'ห้ามเข้า-หยุดขายไก่'</h1>
      <address>
        <time datetime="2019-11-13T08:21:00+00:00">13 Nov 2019, 08:21</time>
      </address>
      <p>
        <b>ฟาร์มไก่ "ส.ส.ปารีณา" ปิดเงียบ! ล็อกประตูแน่นหนา พร้อมติดป้าย "ห้ามเข้าก่อนได้รับอนุญาต-หยุดขายไก่ 1 วัน" ขณะที่ปารีณา ระบุ ยินดีให้เจ้าหน้าที่เข้าตรวจสอบพื้นที่ทั้งหมด ส่วนตัวไม่อยู่ติดประชุมกรุงเทพฯ</b>
      </p>
      <p>กรณี นายเรืองไกร ลีกิจวัฒนะ คณะกรรมาธิการงบประมาณของพรรคเพื่อไทย ได้ยื่นเรื่องร้องต่อคณะกรรมการป้องกันและปราบปรามการทุจริตแห่งชาติ (ป.ป.ช.) ให้ตรวจสอบที่ดินของนางสาวปารีณา ไกรคุปต์ ส.ส.ราชบุรี เขต 3 พรรคพลังประชารัฐ กว่า 1 พันไร่ บริเวณหลังเขาสน หมู่ 6 ต.รางบัว อ.จอมบึง จ.ราชบุรี ว่ามีการครอบครองโดยถูกกฎหมายหรือไม่ เนื่องจากที่ดินบริเวณดังกล่าวเป็นพื้นที่ สปก. ซึ่งทางนางสาวปารีณา ระบุว่า ยินดีและพร้อมที่จะแสดงหลักฐานต่างๆ ให้ตรวจสอบ ที่ดินดังกล่าวได้รับสิทธิให้เข้าไปทำกินในพื้นที่ดังกล่าวเป็นเวลานานแล้ว เริ่มจากการเลี้ยงหมู ตามด้วยปลูกอ้อย ปลูกส้ม จนปัจจุบันมาทำฟาร์มเลี้ยงไก่และวัว แต่ไม่ได้ครอบครองเป็นเจ้าของ เนื่องจากเป็นที่ดินของหลวง และมีการเสียภาษีดอกหญ้ามานานกว่า 10 ปี ตามที่เสนอข่าวไปแล้วนั้น<br/><br/>ความคืบหน้าเมื่อวันที่ 13 พ.ย. 62 ผู้สื่อข่าวได้เดินทางไปตรวจสอบบริเวณหน้าฟาร์มไก่ของนางสาวปารีณา ซึ่งอยู่เชิงเขาสน พบประตูด้านหน้าฟาร์มถูกปิดล็อคอย่างแน่นหนา พร้อมติดป้าย "ห้ามเข้าก่อนได้รับอนุญาต" จากนั้นได้มีคนงานของฟาร์มนำป้ายมาติดว่า "วันนี้หยุดขายไก่ 1 วัน" โดยที่ยังไม่มีเจ้าหน้าที่มาทำการตรวจสอบแต่อย่างใด</p>
      <figure>
        <img src="https://www.dailynews.co.th/admin/upload/20191113/news_fbBCWHjqeE153749_533.jpg?v=201911131911?v=6191"/>
      </figure>
      <figure>
        <img src="https://www.dailynews.co.th/admin/upload/20191113/news_ZAQXLumRZm153751_533.jpg?v=201911131911?v=9828"/>
      </figure>
      <p>ทั้งนี้ ได้ทำการโทรศัพท์ติดต่อไปยังนางสาวปารีณา ก็บอกว่า ได้รับทราบว่าจะมีเจ้าหน้าที่เข้าไปตรวจสอบพื้นที่ ก็ยินดีที่จะให้ตรวจสอบทั้งหมด แต่ตัวของนางสาวปารีณานั้นติดประชุมอยู่ที่กรุงเทพฯ<br/><br/><br/><b>ข่าวที่เกี่ยวข้อง..<br/><br/>- <a href="https://www.dailynews.co.th/politics/741271">ฟาร์มไก่'ปารีณา'รุกที่ส.ป.ก. หากชี้แจงไม่ขึ้นยึดคืนหลวง!</a><br/><br/>- <a href="https://www.dailynews.co.th/politics/741074">จบเห่!'เอ๋-ปารีณา'ยอมรับเอง ครอบครองที่ป่ากว่า1,700ไร่</a><br/><br/>- <a href="https://www.dailynews.co.th/politics/741149">'เอ๋'พร้อมแจงที่ดินฟาร์มไก่ ลั่นไม่เหมือนปม'แม่ธนาธร'</a></b></p>
    </article>
  </body>
</html>