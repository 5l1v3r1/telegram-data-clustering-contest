<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/strazci-uz-jsou-na-miste-karluv-most-dostal-nove-ledolamy-20191112.html"/>
    <meta property="og:site_name" content="Pražský deník"/>
    <meta property="article:published_time" content="2019-11-13T08:39:00+00:00"/>
    <meta property="og:title" content="Strážci už jsou na místě. Karlův most dostal nové ledolamy"/>
    <meta property="og:description" content="/VIDEO/ Výměna všech sedmi ledolamů u Karlova mostu je úspěšně u konce. Klády z dubového dřeva, které nyní budou chránit pilíře mostu, jsou zhruba 50 centimetrů široké a 12 metrů dlouhé. Technická správa komunikací (TSK) touto akcí odstartovala sérii rozsáhlých oprav Karlova mostu, které město plánuje v dalších 20 letech provést."/>
  </head>
  <body>
    <article>
      <h1>Strážci už jsou na místě. Karlův most dostal nové ledolamy</h1>
      <address><time datetime="2019-11-13T08:39:00+00:00">13 Nov 2019, 08:39</time> by <a rel="author">Richard Šedý</a></address>
      <p>„O všechny mosty je nutné pečovat a Karlův most není výjimkou. Je to druhý nejstarší most v České republice, velké lákadlo pro turisty z celého světa a pro nás, obyvatele České republiky, má nepopsatelnou historickou hodnotu. Po výměně ledolamů jsou pilíře zase pořádně chráněné a můžeme začít samotný proces rekonstrukce celého mostu,“ řekl náměstek primátora a radní pro dopravu Adam Scheinherr.</p>
      <figure>
        <video src="https://v.denik.cz/2019/07/10/063/video-ledolamy.mp4"/>
      </figure>
      <p>V nejhorším stavu byly šikmé klády nad hladinou. Dřevo se kvůli neustálému stoupání a klesání vody ve Vltavě rozpadalo a bylo nutné jej vyměnit. Část prací ale probíhala i pod vodou, a Technická správa komunikací proto k výměně musela povolat i potápěče. Ti měli za úkol především upravit jednotlivé žlaby ve dřevě tak, aby přesně odpovídaly rozměrům připravených pilotů a jiných částí ledolamů pod vodou, ke kterým se musely nové klády ukotvit.</p>
      <figure>
        <img src="https://g.denik.cz/63/29/praha-vymena-ledolam-u-karluv-most-8-cervenec-15_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/karluv-most-ochrani-nove-ledolamy-stavba-omezi-plavbu-20190830.html">Karlův most ochrání nové ledolamy. Stavba omezí plavbu Přečíst článek ›</a>
      </aside>
      <p>S výměnou se začalo letos v červnu a hotová měla být až na přelomu listopadu a prosince. Práce ale postupovaly bez větších problémů a nakonec tak TSK přebere staveniště o měsíc dříve. </p>
      <p>„U každého ledolamu se musely nejprve odmontovat jeho svrchní části, pak bylo třeba odtěžit zához a sedimenty, prohlédnout staré piloty a poté namontovat svislé prvky pilotu pod vodou, což byla nejsložitější část celé operace. Poté už se jen namontovala zpět vrchní část ledolamu a práce se dokončily doplněním kamenného záhozu, který zajistí stabilitu,“ popsal postup šéf TSK Jozef Sinčák. Součástí prací byla i demontáž a montáž slavnostního osvětlení.</p>
      <figure>
        <img src="https://g.denik.cz/63/56/sprejkarluvmost6_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/soud-sprejovat-nemci-moceni-graffiti-karluv-most-praha-mestska-policie-20191017.html">Klidný plácek, tady se dá sprejovat. Jak Němci při močení našli Karlův most Přečíst článek ›</a>
      </aside>
      <p>Stromy, z nichž se staly nové ledolamy, pocházely z polesí Moravského Krumlova a okolí Strážnice. Každý z nich museli lesníci pečlivě prohlédnout, aby neměl vady, a klády před potopením do Vltavy ještě chemicky ošetřit. </p>
      <p>„Vzhledem k charakteru použitého materiálu z dubu letního a zimního je každý z nových ledolamů originálem. Termín provádění prací tedy nebylo možné vždy přesně odhadnout. Přesto se čas naplánovaný na provedení díla podařilo zkrátit díky dobré spolupráci našich pracovníků, dodavatelů a aktivní součinnosti objednatele. A za to tímto všem děkuji,“ doplnil Aleš Skalický, obchodní ředitel dodavatelské společnosti Zakládání staveb.</p>
      <p>V příštích dnech už staveniště kolem ledolamů čekají jenom zkoušky plavební hloubky, které provede Povodí Vltavy se svou speciální vyměřovací lodí Valentýna.</p>
      <figure>
        <img src="https://g.denik.cz/63/dd/seskok-karluv-most-01_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/parasutiste-proleteli-pod-karlovym-mostem-nataceli-video-pro-virtualni-realitu-20190903.html">Parašutisté proletěli pod Karlovým mostem, natáčeli video pro virtuální realitu Přečíst článek ›</a>
      </aside>
    </article>
  </body>
</html>