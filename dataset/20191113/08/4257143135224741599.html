<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/13/katasztrofa-sujtotta-ovezette-nyilvanitottak-velencet"/>
    <meta property="og:site_name" content="infostart"/>
    <meta property="article:published_time" content="2019-11-13T08:19:00+00:00"/>
    <meta property="og:title" content="Katasztrófa sújtotta övezetté nyilvánították Velencét"/>
    <meta property="og:description" content="Már halálos áldozatai is vannak a velencei árvíznek. Ötven éve nem látott árvíz öntötte el az olaszországi várost. A vízszint elérte a 187 centimétert. Legutóbb 1966-ban mértek ennél magasabb vízszintet 194 cm-t."/>
  </head>
  <body>
    <article>
      <h1>Katasztrófa sújtotta övezetté nyilvánították Velencét</h1>
      <address><time datetime="2019-11-13T08:19:00+00:00">13 Nov 2019, 08:19</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/13/jelentes-velencebol-igy-sikerult-tul-lenni-az-arviz-nehezen"/>
      </related>
      <h3>Már halálos áldozatai is vannak a velencei árvíznek. Ötven éve nem látott árvíz öntötte el az olaszországi várost. A vízszint elérte a 187 centimétert. Legutóbb 1966-ban mértek ennél magasabb vízszintet 194 cm-t.</h3>
      <p>Két idős ember életét vesztette az olaszországi Velence városában, amelyet szerdára virradó éjszaka rekord magasságú tengervíz öntött el a heves esőzések nyomán. Velencében továbbra is esik az eső, az erős szél miatt a tengervíz beáramlik a városba, a víz elárasztotta a híres Szent Márk teret is - derül ki az Euronews tudósításából.</p>
      <figure>
        <iframe src="https://www.youtube.com/embed/p37yRSMApOM" width="560" height="315" data-service="Youtube" scrolling="no"/>
      </figure>
      <p>A Szent Márk-székesegyházban a vízszint az éjszaka meghaladta az egyméteres magasságot. Az olasz kulturális miniszter válságstábot küldött Velencébe. Az óvodák, iskolák szerdán is zárva tartanak.</p>
      <p>Szerda reggelre a vízszint 120 centiméterre süllyedt, de újabb tetőzést várnak a délelőtti órákban 145 centiméteres árszinttel. Az ár érkezését jelző szirénák folyamatosan jelzik a víz emelkedését. Az egy méter fölötti vízszint azt jelenti, hogy több ponton a térdig érő gumicsizma sem elegendő a közlekedéshez.</p>
      <p>A város kedd óta víz alatt van, az éjszakai órákban a víz elérte a 187 centiméteres magasságot, ami rekordnak számít: a történelmi feljegyzések szerint ilyen magas vizet 1200 óta csak hat alkalommal mértek eddig. Ez a második legmagasabb az 1966-os után, amikor a Szent Márk téren 194 centimétert mértek.</p>
      <figure>
        <img src="https://infostart.hu/images/site/articles/inline/2019/11/1573633374-zfwDa5jnR_md.jpg"/>
        <figcaption>A velencei Szent Márk-székesegyházat fényképezi egy férfi a derékig érő vízben 2019. november 12-én, amikor a tengerszint 140 centiméteres emelkedésére számítanak a városban, így a történelmi központ hatvan százaléka víz alá kerül. Velencében bezártak az oktatási intézmények. A nagy mennyiségű csapadék és a viharok miatt a legmagasabb fokozatú riasztás lépett életbe négy dél-olasz tartományban, de az ország szinte egészében készültséget rendeltek el. MTI/AP/Luca Bruno</figcaption>
      </figure>
      <p>A tengerár teljesen elöntötte Pellestrina szigetét, ahol két idős ember életét veszítette. Egyiküket áramcsapás következtében, akkor érte a halál, amikor lakóházában a szivattyúkat próbálta meg elindítani. A szigeten legutóbb ekkora ár az 1966-os nagy áradáskor volt. A velencei Ca'Foscari palotában tűz ütött ki a víz okozta rövidzárlat miatt. Több velencei szállodát is víz öntött el az alsóbb szinteken. Az üzletek is víz alatt vannak, a gondolákat a szél elsodorta. A szél egy motoros csónakot is a szigetek rakpartjára vetett ki. A tűzoltók egész éjszaka dolgoztak.</p>
      <p>A telefonösszeköttetés megszakadt, és továbbra is akadozik. A város polgármestere szerdára a legmagasabb fokozatú készültséget rendelte el.</p>
      <p>
        <i>Nyitókép: MTI/AP/Luca Bruno</i>
      </p>
    </article>
  </body>
</html>