<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119237-senatorka-henin-anjes-se-proglasila-za-predsednicu-bolivije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-13T08:15:05+00:00"/>
    <meta property="og:title" content="Senatorka Henin Anjes se proglasila za predsednicu Bolivije"/>
    <meta property="og:description" content="Bolivijska senatorka Henin Anjes proglasila se za vršioca dužnosti predsednika države, što je doskorašnji predsednik Evo Morales ocenio &quot;državnim udarom&quot; iz samonametnutog egzila u Meksiku.Anjes (52), desničarka i druga potpredsednica Senata, proglasila se za predsednicu iako u parlamentu nije bilo kvoruma, tvrdeći da je &quot;neophodno stvaranje klime socijalnog mira&quot; u zemlji pogodjenoj političkom krizom od predsedničkih izbora krajem oktobra.&quot;Želimo da što pre raspišemo izbore&quot;, rekla je Anjes. Ona je na vlast došla nakon što su ostavke, nakon Moralesa, podneli i svi ostali naslednici predvidjeni ustavom, što će reći potpredsednik države, predsednica i prvi potpredsednik Senata kao i predsednik parlamenta.Anjes je položila zakletvu u zgradi vlade, iako nije bilo nikoga ko bi zakletvu primio, a Ustavni sud je odobrio njeno postavljenje. &quot;Odigrao se najpametniji i najodvratniji državni udar u istoriji&quot;, napisao je na Tviteru Evo Morales, i osudio samoproglašenje Anjes za predsednicu, &quot;okruženu saučesnicima i pod…"/>
  </head>
  <body>
    <article>
      <h1>Senatorka Henin Anjes se proglasila za predsednicu Bolivije</h1>
      <address>
        <time datetime="2019-11-13T08:15:05+00:00">13 Nov 2019, 08:15</time>
      </address>
      <p><b>Bolivijska senatorka Henin Anjes proglasila se za vršioca dužnosti predsednika države, što je doskorašnji predsednik Evo Morales ocenio "državnim udarom" iz samonametnutog egzila u Meksiku.</b><br/><br/>Anjes (52), desničarka i druga potpredsednica Senata, proglasila se za predsednicu iako u parlamentu nije bilo kvoruma, tvrdeći da je "neophodno stvaranje klime socijalnog mira" u zemlji pogodjenoj političkom krizom od predsedničkih izbora krajem oktobra.<br/><br/>"Želimo da što pre raspišemo izbore", rekla je Anjes. Ona je na vlast došla nakon što su ostavke, nakon Moralesa, podneli i svi ostali naslednici predvidjeni ustavom, što će reći potpredsednik države, predsednica i prvi potpredsednik Senata kao i predsednik parlamenta.<br/><br/>Anjes je položila zakletvu u zgradi vlade, iako nije bilo nikoga ko bi zakletvu primio, a Ustavni sud je odobrio njeno postavljenje.<br/><br/>"Odigrao se najpametniji i najodvratniji državni udar u istoriji", napisao je na Tviteru Evo Morales, i osudio samoproglašenje Anjes za predsednicu, "okruženu saučesnicima i pod vodjstvom vojske i policije koji represiraju narod".<br/><br/>Morales je obećao da će nastaviti "borbu" i da neće prestati da se bavi politikom.<br/><br/>On se takodje zahvalio Meksiku na tome što mu je "spasao život". S Moralesom su u egzil otišli i potpredsednik Alvaro Garsija Linera i ministarka zdravlja Gabrijela Montanjo.<br/><br/>Doskorašnji šef države je u ponedeljak uveče tvitovao da "se loše oseća jer napušta zemlju iz političkih razloga" ali i da će se vratiti "još jači i energičniji". On je u nedelju podneo ostavku pod pritiskom vojske.<br/><br/>Lideri bolivijske opozicije su pozdravili proglašenje Anjes za predsednicu, a predvodnik uličnih protesta Luis Fernando Kamačo je pozvao na njihovo obustavljanje..<br/><br/>Prema ustavu, novi predsednički izbori moraju biti raspisani u roku od 90 dana od ostavke šefa države.<br/><br/>Stanje posle tronedeljnih protesta je takvo da je policija, ocenivši da je "preslaba", u ponedeljak zatražila pomoć vojske. Snage bezbednosti su rasporedjene u La Pazu, dok se Moralesove pristalice okupljaju na trgu San Fransisko, nedaleko od parlamenta.<br/><br/>Predsednik Venecuele Nikolas Maduro, Moralesov saveznik, zatražio je od bolivijske vojske da vrati Moralesa na vlast i ocenio da je Bolivija u opasnosti od "gradjanskog rata".</p>
    </article>
  </body>
</html>