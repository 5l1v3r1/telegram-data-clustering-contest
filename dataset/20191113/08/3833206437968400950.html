<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Muzh-poluchi-yumruk-v-liceto-ot-noviya-suprug-na-bivshata-si-913386"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T08:30:00+00:00"/>
    <meta property="og:title" content="Мъж получи юмрук в лицето от новия съпруг на бившата си"/>
    <meta property="og:description" content="Мъж яде бой от новия съпруг на бившата си жена, защото не му дали да види дъщеря си. Темида определи..."/>
  </head>
  <body>
    <article>
      <h1>Мъж получи юмрук в лицето от новия съпруг на бившата си</h1>
      <address>
        <time datetime="2019-11-13T08:30:00+00:00">13 Nov 2019, 08:30</time>
      </address>
      <p>Мъж яде бой от новия съпруг на бившата си жена, защото не му дали да види дъщеря си. Темида определи на побойника 1000 лева административно наказание за деянието, както и да заплати обезщетение на набития мъж, научи репортер на <b>Plovdiv24.bg</b>.</p>
      <p>Пострадалият живял на семейни начала с жена близо десет години в Пловдив, като от връзката имали две деца. В средата на 2016-година двойката се разделила, а децата останали да живеят при майката. Тя по-късно се омъжила за друг.</p>
      <p>На 27 ноември 2016 година пострадалият имал среща с двама приятели на барбекю в една от беседките в непосредствена близост до жилищния блок на експартньорката му. </p>
      <p>Към 17,00 часа, мъжът видял дъщеря му да върви към входа на блока с майка си и втория баща. Той станал от беседката и тръгнал към тях, за да види детето си. След него станал и един от приятелите му, който от преди знаел, че на пострадалия не му давали да види детето. Пристигайки пред входната врата, тя вече се била затворила и той започнал да тропа по нея, обиждайки съпруга на бившата с думите "Мишка, мишка“.</p>
      <p>Обвиняемият отворил вратата и застанал на касата, с което препятствал мъжа да влезе навътре. В това време от площадката на асансьора към тях се приближила майката, която приканила пострадалия да отстъпи назад. В желанието си да влезе навътре към площадката на асансьора, където била дъщеря му, бащата се опитал да избута съпрузите. В отговор на което подсъдимият му нанесъл удар с юмрук в лицето в областта на лявото око, при което пострадалият паднал назад по гръб на земята. Впоследствие набитият заедно със своя баща посетил лечебно заведение. </p>
      <p>Според заключението на съдебно-медицинска експертиза на човека са били причинени разкъсно-контузна рана на лявата вежда, по долния клепач на лявото око, кръвонасядане  и оток по клепачите.</p>
      <p>Първоначално съдът наложил на обвиняемия да заплати на пострадалия 5000 лева обезщетение за травмите. След внесена жалба от защитата на съпруга, Темида намали сумата от 5000, на 2 000 лева.</p>
    </article>
  </body>
</html>