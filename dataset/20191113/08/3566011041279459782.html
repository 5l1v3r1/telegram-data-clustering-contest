<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546916.html/%D9%82%D8%A7%DA%86%D8%A7%D9%82-%D8%A2%D8%B3%D8%A7%D9%86-%DA%A9%D8%A7%D9%84%D8%A7-%D8%A7%D8%B2-%D9%85%D8%A8%D8%A7%D8%AF%DB%8C-%D8%B1%D8%B3%D9%85%DB%8C--%D9%82%D8%A7%DA%86%D8%A7%D9%82%DA%86%DB%8C-%D8%AD%D8%AA%DB%8C-%D9%85%DB%8C-%D8%AA%D9%88%D8%A7%D9%86%D8%AF-%D8%A7%D8%B1%D8%B2------%D8%AA%D9%88%D9%85%D8%A7%D9%86%DB%8C-%D8%A8%DA%AF%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T08:36:00+00:00"/>
    <meta property="og:title" content="قاچاق آسان کالا از مبادی رسمی/ قاچاقچی حتی می‌تواند ارز ۴۲۰۰ تومانی بگیرد"/>
    <meta property="og:description" content="یک کارشناس اقتصادی با بیان این که به راحتی می توان در کشور قاچاق کرد گفت: اگر قاچاقچی زرنگ باشد حتی می تواند برای واردات کالایش ارز ۴۲۰۰ تومانی بگیرد و در بندر تقریبا کسی نمی پرسد که این کالا چیست."/>
  </head>
  <body>
    <article>
      <h1>قاچاق آسان کالا از مبادی رسمی/ قاچاقچی حتی می‌تواند ارز ۴۲۰۰ تومانی بگیرد</h1>
      <address>
        <time datetime="2019-11-13T08:36:00+00:00">13 Nov 2019, 08:36</time>
      </address>
      <p>یک کارشناس اقتصادی با بیان این که به راحتی می توان در کشور قاچاق کرد گفت: اگر قاچاقچی زرنگ باشد حتی می تواند برای واردات کالایش ارز ۴۲۰۰ تومانی بگیرد و در بندر تقریبا کسی نمی پرسد که این کالا چیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سلیمی زاده، کارشناس اقتصادی در برنامه پایش در خصوص نحوه قاچاق کردن تصریح کرد: به راحتی می توان در کشور قاچاق کرد. دو راه برای قاچاق است. راه اول قاچاق رسمی است که از گمرک ها انجام می شود. برای این کار کافی است یک گمرک شلوغ نظیر گمرک شهید رجایی انتخاب کرد. 70 درصد ترانزیت کشور در این گمرک است. باید کالایی را برای قاچاق انتخاب کرد.</p>
      <p>  وی ادامه داد: اگر قاچاقچی زرنگ باشد می تواند برای واردات کالایش ارز 4200 تومانی بگیرد. در بندر تقریبا کسی نمی پرسد که این کالا چیست و فقط مکانی برای انبار کردن کانتینرها به شما می دهند.. چون بندر بر طبق قوانین منطقه آزاد محسوب می شود. انبارها دست سازمان بنادر است و با سازمان گمرک هیچ ارتباطی ندارد.   سلیمی زاده گفت: هنگام ثبت سفارش اولین جایی است که کالا اظهار می شود. در هنگام اظهار شما می توانید بگویید که کالا یخچال است که در آن صورت 64 درصد تعرفه دارد و می توان گفت قطعات یخچال است که در آن صورت 7 درصد تعرفه را خواهید پرداخت. در این خصوص می توان گفت که با یک اظهار ساده 54 درصد تعرفه پرداخت نمی شود.   این کارشناس اقتصادی افزود: برگه ثبت سفارش به ارزیاب داده می شود اما بازهم به دلیل کار زیاد ارزیاب ها به احتمال 90 درصد کالا تایید می شود. نحوه ارزیابی نیز کاملا سلیقه ای است. هنگام ارزیابی باید خود مالک حضور داشته باشد. کانتینر نیز به این صورت بازدید می شود که فقط چند لایه اول اجناس بازدید می شود و همه کانتینر را نمی توان بازدید کرد.   سلیمی زاده ادامه داد: در صورتی که ارزیاب متوجه شود کالا نادرست اظهار شده است نیز مشکلی جدی برای وارد کننده ایجاد نمی شود. هنگام خروج کالا از گمرک، کانتینرها از دستگاه ایکس ری عیور می کند. که این محل نیز کانتینر به علت شلوغی گمرک راحت رد می شود. بنابراین کالای نادرست اظهار شده به صورت قاچاق وارد کشور می گردد.   سلیمی زاده تاکید کرد: بر اساس ادعای گمرک بیش از 138 هزار میلیارد تومان برآورد قاچاق کشور است که البته بر طبق تحقیقات میزان قاچاق کشور بیش از 600 هزار میلیارد تومان است. از این مقدار 17 هزار میلیارد تومان آن کشف می شود. اما از این مقدار نیز، محکومیت برای هزار میلیارد تومانش صادر می شود.   وی گفت: بنابراین عملا مبارزه با قاچاق شوخی است و همه می توانند قاچاق کنند. راه دوم قاچاق کردن، این است که با هماهنگی یک طرف خارجی فاکتورر صادر می شود و این کالا برای کشوری ثالث است. به این صورت که کانتینر فقط  کشور رد می شود و به کشور ثالث می رسد. کانتینر در گمرک پلمپ می شود. اما می شود پس از ورود کانتینر به کشور با باز کردن پیچ های زیر کانتینر می توان کالای درون آن را با یک کالای جدید جایگزین کرد و پس از آن کالای قاچاق در کشور توزیع می شود.   این کارشناس اقتصادی ادامه داد: در دنیا همه کانتینر ها GPS دارند. در دنیا تنها 7 درصد کانتینرها به صورت تصادفی بازدید می شود. در صورت تخلف وارد کننده نیز برخورد شدیدی با آنها می گردد به گونه ای وه دیگر قاچاق به صرفه نخواهد بود. کارت های بازرگانی اجاره ای نقش مهمی در قاچاق کالا دارند.   وی در پایان تصریح کرد: در کشور قانون برای مبارزه با قاچاق وجود دارد اما به درستی اجرا نمی شود. در صورت جدیت در مبارزه با قاچاق می توان به رونق تولید ملی کشور امیدوار بود.   منبع: تسنیم انتهای پیام/</p>
    </article>
  </body>
</html>