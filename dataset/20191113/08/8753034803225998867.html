<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/WbXMna/mann-doemt-til-tvungent-psykisk-helsevern-etter-oeksedrap-i-haugesund"/>
    <meta property="og:site_name" content="Aftenbladet"/>
    <meta property="article:published_time" content="2019-11-13T08:29:02+00:00"/>
    <meta property="og:title" content="Mann dømt til tvungent psykisk helsevern etter øksedrap i Haugesund"/>
    <meta property="og:description" content="En 49 år gammel mann er dømt til overføring til tvungent psykisk helsevern for å ha drept Bjørg Marie Skeisvoll Hereid (67) på en kirkegård i Haugesund."/>
  </head>
  <body>
    <article>
      <h1>Mann dømt til tvungent psykisk helsevern etter øksedrap i Haugesund</h1>
      <h2>En 49 år gammel mann er dømt til overføring til tvungent psykisk helsevern for å ha drept Bjørg Marie Skeisvoll Hereid (67) på en kirkegård i Haugesund.</h2>
      <address><time datetime="2019-11-13T08:29:02+00:00">13 Nov 2019, 08:29</time> by <a rel="author">NTB</a></address>
      <p>Haugaland tingrett slo fast at mannen ikke er strafferettslig tilregnelig fordi de mener at han var psykotisk da drapet skjedde, melder <a href="https://www.tv2.no/nyheter/10985500/">TV 2</a>.</p>
      <p>Kvinnen som ble drept, var en tilfeldig forbipasserende. Hun hadde handlet på Kiwi og kom inn på kirkegården via den nordre porten, ifølge kanalen. Tiltalte kom inn gjennom den østre. Han har forklart at skulle grave opp sin avdøde bror.</p>
      <h3>Angrep</h3>
      <p>«Tiltalte angrep så Hereid med øksen. Hun skrek til, et skrik som ble hørt av flere vitner, som også så hendelsen», heter det i dommen, som slår fast at 67-åringen ble slått minst åtte til ti ganger.</p>
      <p>Hun ble funnet kritisk såret på Vår Frelsers gravlund i Haugesund 19. februar i år etter å ha blitt angrepet med øks. Dagen etter opplyste politiet at hun døde av skadene.</p>
      <p>Ifølge tiltalen hadde 49-åringen banket på døren til en bolig 10 minutter før drapet. Der løftet han øksen i skulderhøyde, men mannen som åpnet klarte da å dra døra igjen.</p>
      <h3>Historikk</h3>
      <p>49-åringen ble også erklært utilregnelig da han i 2017 ble siktet for ran og voldtekt. Han ble domfelt første gang på 1980-tallet og har en årelang historie med rusavhengighet og psykisk sykdom.</p>
      <p>Mannens forsvarer, advokat Erik Lea, har sagt at en kan spørre seg hvorfor ikke mannen fikk behandling etter saken i 2017.</p>
      <p>– Hadde han blitt dømt til tvungent psykisk helsevern den gangen, så ville dette aldri skjedd, sa forsvareren.</p>
      <p>Statsadvokaten som henla saken, Oddbjørn Søreide, sier at det den gang ikke var grunnlag for å ta ut tiltale slik saken var opplyst da.</p>
    </article>
  </body>
</html>