<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/13/briefje-van-jan-aan-jan-paternotte/"/>
    <meta property="og:site_name" content="ThePostOnline"/>
    <meta property="article:published_time" content="2019-11-13T08:31:00+00:00"/>
    <meta property="og:title" content="BRIEFJE VAN JAN – Aan Jan Paternotte"/>
    <meta property="og:description" content="Nu Kajsa Ollongren overspannen thuis zit, neem jij het stokje blijkbaar over"/>
  </head>
  <body>
    <article>
      <h1>BRIEFJE VAN JAN – Aan Jan Paternotte</h1>
      <h2>Nu Kajsa Ollongren overspannen thuis zit, neem jij het stokje blijkbaar over</h2>
      <address><time datetime="2019-11-13T08:31:00+00:00">13 Nov 2019, 08:31</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <p>Beste Jan,</p>
      <p>Krijgen jullie op die D66-congressen stiekem een leugenelixer toegediend ofzo?</p>
      <p>Eerst hadden we een paar jaar lang jullie minister Kajsa Ollongren, die het verspreiden van nepnieuws tot kunst verheven heeft.</p>
      <p>Die bijvoorbeeld zo aantoonbaar loog over beïnvloeding van onze verkiezingen door de Russen dat zelfs de onderzoekers van de Universiteit van Amsterdam die ze had ingehuurd om ‘bewijs’ te verzamelen het in een rapport niet konden wegmoffelen.</p>
      <p>Nu die overspannen thuis zit, neem jij het stokje over.</p>
      <p>Want wat zei jij gisteren in de Tweede Kamer over die vier Hagenezen die bij een vergadering van de racistische beroepsactivisten van Kick Out Zwarte Piet hun woede niet meer in de hand hielden?</p>
      <p>“Afgelopen vrijdag werd de school waar Kick Out Zwarte Piet vergaderde bekogeld, waren er malloten die met vuurwerk en knuppels naar binnen drongen en werden auto’s kort en klein geslagen.”</p>
      <p>Nu zou je dat nog liederlijke overdrijving kunnen noemen, om je punt kracht bij te zetten.</p>
      <p>De school was een kraakpand.</p>
      <p>Er drong niemand naar binnen.</p>
      <p>En er ging één achterruit stuk.</p>
      <p>Maar dat er <a href="https://www.briefjevanjan.nl/aan-de-haagse-pro-pieters/"><b>vier malloten</b></a> waren die de goede zaak een slechte dienst bewezen, is absoluut waar.</p>
      <p>Je ging echter veel verder.</p>
      <p>Je zei namelijk ook in de Tweede Kamer: “En gisteren liep een man met een bomgordel in Den Haag om hetzelfde doel te bereiken (als andere pro-Zwarte Piet-activisten, JD.)”</p>
      <p>Het is maar goed dat Tweede Kamerleden immuniteit genieten als ze tijdens vergaderingen <a href="https://twitter.com/wagensveld1968/status/1194299035785580545?s=20"><b>smaad en laster verspreiden en aanzetten tot haat en geweld</b></a>, anders kon die ‘man met die bomgordel’ je vandaag nog voor de rechter slepen.</p>
      <p>De waarheid is namelijk dat die man in een Facebook-bericht dréigde met een bomgordel door Den Haag te gaan lopen.</p>
      <p>Letterlijk <a href="https://www.geenstijl.nl/5150520/zelfmoordpiet/"><b>schreef</b></a> die zich ‘John Don’ noemende meneer (fouten voor zijn rekening): “PS. Aan de Anti zwarte piet beweging De eerste demonstratie waar jullie het feestje voor de kinderen gaan verzieken ! Let op ik doe een bom om me middel en ik ben de 1e blanken die zichzelf opblaast om voor onze tradities op te komen wat geen reet met racistisme te.mslen heeft!”</p>
      <p>Terecht dat de politie zo iemand ophaalt voor een foeigesprek.</p>
      <p>Terecht als hij zich voor de rechter moet verantwoorden voor die tekst.</p>
      <p>Maar líep deze man met een bomgordel door Den Haag, zoals jij zei?</p>
      <p>Ik zou haast zeggen: die is nog te dom om te poepen, laat staan om een bomgordel te maken, om te doen en tot ontploffing te brengen. Maar er zijn te veel gevallen bekend van ‘verwarde mannen’ met vlasbaardjes die het ook kunnen, dus ik denk dat ik de moeilijkheidsgraad overschat.</p>
      <p>Anyway: je stond dus glashard te liegen in de Tweede Kamer om iedereen die vóór een zwarte Zwarte Piet is zwart te maken.</p>
      <p>Waarmee je je mínstens net zo’n minderwaardig en kwaadaardig mens toont als je partijgenote Ollongren.</p>
      <p>En dat is best moeilijk, <a href="https://tinyurl.com/enwehebbeneenwinnaar"><b>om daar overheen te gaan</b></a>.</p>
      <p>Groet,</p>
      <p>JanD</p>
      <p>PS. Weet je wie karakterologisch ook perfect bij D66 zou passen? Frenske! Ik mocht hem gisteren bezingen op Radio Veronica.</p>
      <figure>
        <iframe data-src="https://twitter.com/radioveronica/status/1194311320344125441?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>. En anders lekker niet. Vrij land.</i>
        </b>
      </p>
      <figure>
        <a href="https://jndkgrf.backme.org/">
          <img src="https://i0.wp.com/tpo.nl/wp-content/uploads/2019/09/toetjevanjan3.jpg?zoom=2&amp;resize=630%2C75&amp;ssl=1"/>
        </a>
      </figure>
    </article>
  </body>
</html>