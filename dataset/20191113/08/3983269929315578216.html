<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/mor-als-83-anys-la-llegenda-del-ciclisme-frances-raymond-poulidor/noticia/2963014/"/>
    <meta property="og:site_name" content="CCMA"/>
    <meta property="article:published_time" content="2019-11-13T08:24:46+00:00"/>
    <meta property="og:title" content="Mor als 83 anys la llegenda del ciclisme francès Raymond Poulidor"/>
    <meta property="og:description" content="L'&quot;etern segon&quot; del ciclisme, que va viure acarnissats duels amb Jacques Anquetil o Eddy Merckx, va ser un dels corredors més populars al seu país tot i no haver pogut guanyar mai un Tour"/>
  </head>
  <body>
    <article>
      <h1>Mor als 83 anys la llegenda del ciclisme francès Raymond Poulidor</h1>
      <h2>L'"etern segon" del ciclisme, que va viure acarnissats duels amb Jacques Anquetil o Eddy Merckx, va ser un dels corredors més populars al seu país tot i no haver pogut guanyar mai un Tour</h2>
      <address><time datetime="2019-11-13T08:24:46+00:00">13 Nov 2019, 08:24</time> by <a rel="author">esport3</a></address>
      <p>La llegenda francesa del ciclisme<b> Raymond Poulidor</b> ha mort aquest dimecres als 83 anys. Poulidor va ser dels ciclistes més populars a França, un país amb molta afició per aquest esport, tot i que mai va aconseguir imposar-se en el<b> Tour de França</b>. Professional del <b>1960 al 1977</b>, sempre amb l'equip Mercier, <b>"Poupou"</b> va viure acarnissats duels amb <b>Jacques Anquetil o Eddy Merckx, </b>que per norma general acabava perdent per diferents infortunis, fet que el va fer guanyar-se l'estima de l'afició com a "etern segon".</p>
      <p>Poulidor va establir <b>el rècord de podis aconseguits al Tour, vuit,</b> i va guanyar <b>una Volta a Espanya (1964)</b>. Va aconseguir nombroses clàssiques, un títol de campió de França i diferents curses per etapes, entre les quals una <b>Setmana Catalana (1971)</b>.</p>
      <p>Un cop retirat, Poulidor va exercir de comentarista esportiu i d'ambaixador de diferents marques vinculades amb el ciclisme. <b>L'any 2003 va ser condecorat com a cavaller de la legió d'honor de la República Francesa.</b> Tractat el mes de juliol passat per un edema pulmonar, Poulidor ha passat les últimes setmanes de vida hospitalitzat.    </p>
      <figure>
        <img src="https://www.ccma.cat/multimedia/jpg/0/6/1573637224060.jpg"/>
      </figure>
      <p> </p>
      <p> </p>
      <p> </p>
      <p> </p>
      <p> </p>
    </article>
  </body>
</html>