<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tha-prostatepsoyme-toys-neoys-apo-ta-narkotika-i-tha-exakoloythisoyme-na-sfyrizoyme-adiafora-krisima-erotimata-meta-tin-efodo-tis-el-as-se-klamp-sto-gkazi/"/>
    <meta property="og:site_name" content="europost.gr"/>
    <meta property="article:published_time" content="2019-11-13T08:15:46+00:00"/>
    <meta property="og:title" content="Θα προστατέψουμε τους νέους από τα ναρκωτικά ή θα εξακολουθήσουμε να σφυρίζουμε αδιάφορα ?… Κρίσιμα ερωτήματα, μετά την έφοδο της ΕΛ.ΑΣ σε κλαμπ στο Γκάζι"/>
    <meta property="og:description" content="Της σύνταξης του europost.gr Η είδηση είναι γνωστή. Και παρουσιάστηκε με αναλυτικό ρεπορτάζ στο europost.gr: Τα ξημερώματα της Κυριακής ομάδα στελεχών της ΕΛ.ΑΣ έκανε έφοδο σε γνωστό και πολύ δημοφιλές κλαμπ στο Γκάζι, μετά από καταγγελίες"/>
  </head>
  <body>
    <article>
      <h1>Θα προστατέψουμε τους νέους από τα ναρκωτικά ή θα εξακολουθήσουμε να σφυρίζουμε αδιάφορα ?… Κρίσιμα ερωτήματα, μετά την έφοδο της ΕΛ.ΑΣ σε κλαμπ στο Γκάζι</h1>
      <address>
        <time datetime="2019-11-13T08:15:46+00:00">13 Nov 2019, 08:15</time>
      </address>
      <p>Της σύνταξης του <b>europost.gr</b></p>
      <p>Η είδηση είναι γνωστή. Και παρουσιάστηκε με αναλυτικό ρεπορτάζ στο <b>europost.gr</b>: Τα ξημερώματα της Κυριακής ομάδα στελεχών της ΕΛ.ΑΣ έκανε έφοδο σε γνωστό και πολύ δημοφιλές κλαμπ στο Γκάζι, μετά από καταγγελίες ότι στο μαγαζί γινόταν διακίνηση ναρκωτικών και χαπιών.</p>
      <p>Η ανακοίνωση της Αστυνομίας αναφέρει ότι συνελήφθησαν 10 άτομα, από τα οποία οι 5 ήσαν αλλοδαποί. Στην κατοχή τους βρέθηκαν ποσότητες κοκαΐνης, ηρωίνης, κάνναβης, MDMA και ναρκωτικά χάπια.</p>
      <p>Επίσης κατά την έφοδο της Αστυνομίας, κάποιοι άλλοι -προφανώς τρομοκρατημένοι- θαμώνες πέταξαν από τις τσέπες τους στο πάτωμα άλλες ποσότητες ναρκωτικών πάσης φύσεως που βρέθηκαν στη συνέχεια.</p>
      <p>Το γεγονός προκάλεσε αντιδράσεις από την πλευρά ορισμένων βουλευτών του ΣΥΡΙΖΑ και μελών άλλων κομμάτων της Αριστεράς. Έσπευσαν όλοι τους να στηρίξουν ανάρτηση που έκανε στο διαδίκτυο ο dj Γιώργος Απέργης ο οποίος έπαιζε μουσική το συγκεκριμένο βράδυ στο κλαμπ. Συμφώνησαν μαζί του ότι πρόκειται για «τρομοκρατική επίθεση και ισομοιρία» από το ίδιο το κράτος και «επίθεση στην ελευθερία της έκφρασης, της προσωπικής αξιοπρέπειας, με στόχο τον εναλλακτικό χώρο της ηλεκτρονικής μουσικής».</p>
      <p>Τι να πεί κανείς?… Από τη μία, έχουμε την πλειοψηφία της κοινής γνώμης, που μιλάει ανοιχτά για ξεδιάντροπη και προκλητική διακίνηση ναρκωτικών ουσιών, πάσης φύσεως και προέλευσης, με θύματα τους νέους ανθρώπους, μέσα στους χώρους που συχνάζουν και ψυχαγωγούνται! Και αναρωτιόντουσαν όλοι μέχρι σήμερα, γιατί η ΕΛ.ΑΣ και οι δικαστικές Αρχές, σφυρίζουν αδιάφορα, κάνουν πως δεν βλέπουν ή περιορίζονται σε μια χαλαρή αστυνόμευση, χωρίς να εμποδίζουν ουσιαστικά το εμπόριο του θανάτου.</p>
      <p>Επιτέλους, λοιπόν, η ΕΛ.ΑΣ πήρε μπροστά και άρχισε να κινείται! Και μπήκε σε ένα πασίγνωστο κλαμπ, όπου διασκέδαζαν το Σαββατόβραδο πάνω από 300 νέοι άνθρωποι και συνέλαβε διακινητές ναρκωτικών ουσιών. Το αποτέλεσμα ήταν αντί να δοθούν συγχαρητήρια στην Αστυνομία, να πέσουν όλοι επάνω της και να αρχίσουν να την κατηγορούν ότι «προσέβαλε την αξιοπρέπεια νέων ανθρώπων κλπ».</p>
      <p>Ας αποφασίσουμε, επιτέλους, τι θέλουμε ως Ελληνική κοινωνία! Έχουμε πλέον πιάσει πάτο! Αν θέλουμε τα ναρκωτικά να κυκλοφορούν ελεύθερα, με εύκολα θύματα τα παιδιά όλων μας, που θα γίνουν έτσι οι υποψήφιοι μελλοθάνατοι του αύριο να βγούμε και να το πούμε! Αν επιζητούμε, όμως την πραγματική προστασία του νόμου, ας προτρέψουμε την Αστυνομία να συνεχίσει να κάνει σωστά τη δουλειά της και ας πάψουμε να παριστάνουμε τους προσβεβλημένους, επειδή κατά την έφοδό της «τρόμαξε τα παιδιά» και τους είπε να σηκώσουν τα χέρια ψηλά, για να γίνει η σχετική έρευνα για τα ναρκωτικά.</p>
    </article>
  </body>
</html>