<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460454/%E0%A6%AC%E0%A7%8D%E0%A6%B0%E0%A6%BE%E0%A6%B9%E0%A7%8D%E0%A6%AE%E0%A6%A3%E0%A6%AC%E0%A6%BE%E0%A7%9C%E0%A6%BF%E0%A7%9F%E0%A6%BE%E0%A7%9F-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%AF%E0%A7%81%E0%A6%AC%E0%A6%95-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T08:53:00+00:00"/>
    <meta property="og:title" content="ব্রাহ্মণবাড়িয়ায় পুলিশের সঙ্গে বন্দুকযুদ্ধে যুবক নিহত"/>
    <meta property="og:description" content="অনলাইন রিপোর্টার ॥ ব্রাহ্মণবাড়িয়ার আশুগঞ্জে পুলিশের সঙ্গে কথিত বন্দুকযুদ্ধে সাদ্দাম হোসেন (২৬) নামে এক যুবক নিহত হয়েছেন। মঙ্গলবার দিবাগত রাত সোয়া ১টার দিকে উপজেলার যাত্রাপুর চাপরবাড়ি এলাকায় এ ঘটনা ঘটে। আশুগঞ্জ থানা পুলিশের ভারপ্রাপ্ত কর্মকর্তা (ওসি) জাবেদ মাহমুদ বিষয়টি নিশ্চিত করেছেন। পুলিশের দাবি, সাদ্দাম ডাকাত দলের সদস্য। ..."/>
  </head>
  <body>
    <article>
      <h1>ব্রাহ্মণবাড়িয়ায় পুলিশের সঙ্গে বন্দুকযুদ্ধে যুবক নিহত</h1>
      <address>
        <time datetime="2019-11-13T08:53:00+00:00">13 Nov 2019, 08:53</time>
      </address>
      <figure>
        <img src="http://www.dailyjanakantha.com/files/201911/1573638798_01.jpg"/>
      </figure>
      <p>অনলাইন রিপোর্টার ॥ ব্রাহ্মণবাড়িয়ার আশুগঞ্জে পুলিশের সঙ্গে কথিত বন্দুকযুদ্ধে সাদ্দাম হোসেন (২৬) নামে এক যুবক নিহত হয়েছেন। মঙ্গলবার দিবাগত রাত সোয়া ১টার দিকে উপজেলার যাত্রাপুর চাপরবাড়ি এলাকায় এ ঘটনা ঘটে।</p>
      <p>আশুগঞ্জ থানা পুলিশের ভারপ্রাপ্ত কর্মকর্তা (ওসি) জাবেদ মাহমুদ বিষয়টি নিশ্চিত করেছেন।</p>
      <p>পুলিশের দাবি, সাদ্দাম ডাকাত দলের সদস্য। তার বিরুদ্ধে ডাকাতির মামলা রয়েছে। তিনি জেলার সরাইল উপজেলার কালিকচ্ছ ইউনিয়নের বেপারীপাড়া এলাকার কাঙ্গাল মিয়ার ছেলে।</p>
      <p>এ ঘটনায় তিন ডাকাতকে আটক করার কথা জানিয়েছে পুলিশ। আটকরা হলেন- ব্রাহ্মণবাড়িয়া সদর উপজেলার বিরাসার এলাকার শামছুল হকের ছেলে আকাশ মিয়া (২৭), সরাইল উপজেলার নাথপাড়া এলাকার কাশেম মিয়ার ছেলে হৃদয় মিয়া (২৫) ও উচালিয়াপাড়া এলাকার আমির হোসেনের ছেলে আশরাফুল ইসলাম (২৫)।</p>
      <p>জানা যায়, জেলা গোয়েন্দা পুলিশ, আশুগঞ্জ থানা পুলিশ ও সদর মডেল থানা পুলিশের সমন্বয়ে পুলিশের একটি দল ডাকাত দল ধরার জন্য যাত্রাপুর এলাকার চাপাড়বাড়ি এলাকা ঘেরাও করলে ডাকাতরা পুলিশের ওপর গুলি চালিয়ে পালানোর চেষ্টা করে। এ সময় পুলিশও আত্মরক্ষার্থে গুলি চালায়। পরে ঘটনাস্থল থেকে ডাকাত দলের সদস্য আকাশ, হৃদয় ও আশরাফুলকে আটক করা হয়। এ সময় ঘটনাস্থলে গুলিবিদ্ধ অবস্থায় সাদ্দামের মরদেহ পাওয়া যায়। এ ঘটনায় চার পুলিশ সদস্য আহত হয়েছেন। ঘটনাস্থল থেকে একটি পিস্তল ও ডাকাতির কাজে ব্যবহৃত একটি সিএনজি চালিত অটোরিকশা এবং একটি মোটরসাইকেল উদ্ধারের কথাও জানিয়েছে পুলিশ।</p>
    </article>
  </body>
</html>