<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f04b7cbf03528938/basescu-dupa-demiterea-guvernului-nu-asa-trebuia-sa-cada-guvernul-sandu-a-fost-prevenita-sa-nu-faca-acest-lucru.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-13T08:58:51+00:00"/>
    <meta property="og:title" content="Băsescu, după demiterea Guvernului: „Nu așa trebuia să cadă Guvernul Sandu; A fost prevenită să nu facă acest lucru”"/>
    <meta property="og:description" content="„Maia Sandu și-a făcut datoria când a intrat în alianță cu socialiștii și a greșit fundamental acum. Nu așa trebuia să cadă Guvernul Maia Sandu”, este părerea fostului președinte al României, Traian Băsescu, care spune că Maia Sandu a mers la asumare de răspundere în condițiile în care a fost prevenită să nu facă acest lucru."/>
  </head>
  <body>
    <article>
      <h1>Băsescu, după demiterea Guvernului: „Nu așa trebuia să cadă Guvernul Sandu; A fost prevenită să nu facă acest lucru”</h1>
      <address><time datetime="2019-11-13T08:58:51+00:00">13 Nov 2019, 08:58</time> by <a rel="author">Jurnal.md</a></address>
      <p>
        <b>„<i>Maia Sandu și-a făcut datoria când a intrat în alianță cu socialiștii și a greșit fundamental acum. Nu așa trebuia să cadă Guvernul Maia Sandu”,</i> este părerea fostului președinte al României, Traian Băsescu, care spune că Maia Sandu a mers la asumare de răspundere în condițiile în care a fost prevenită să nu facă acest lucru.</b>
      </p>
      <p>„Adevărul este că atunci când s-a format Guvernul a realizat un mare obiectiv, acela de a-l scoate pe Plahotniuc de la putere, de la butoanele Republicii Moldova. A intrat în guvernare cu socialiștii, trebuia să-l elimine și pe Dodon, adică după ce Plahotniuc a renunțat la conducerea partidului, la calitatea de parlamentar, trebuia să aibă discuții cu Filip și să schimbe majoritatea parlamentară”, a declarat Traian Băsescu pentru<a href="https://moldova.europalibera.org/a/traian-b%C4%83sescu-s-a-dus-la-o-asumare-de-r%C4%83spundere-%C3%AEn-condi%C8%9Biile-%C3%AEn-care-a-fost-prevenit%C4%83-s%C4%83-nu-fac%C4%83-acest-lucru-/30266830.html?fbclid=IwAR3399R58b6L8f4m4DsC7zsZi8U7Q6mUqre3Moe1MBva4naAQssYdoaWkO8"><u> Europa Liberă.</u></a></p>
      <p>„Așa a rămas să anunțe poporul că nu mai e la guvernare, ceea ce nu e bine, pentru că avea soluția să schimbe alianța. După ce Plahotniuc a renunțat la toate funcțiile și s-a tranșat relația lui Filip cu Plahotniuc, avea toată perspectiva să schimbe alianță și să-i trimită pe socialiști în opoziție. În loc să facă acest joc politic, inteligent și necesar Republicii Moldova, a manifestat o ambiție. Nu vreau s-o suspectez că a făcut acest lucru în pregătirea viitoarei sale candidaturi la președinție, numai că până la alegerile prezidențiale mai este un an și țara trebuia condusă de o alianță care să nu fie pro-rusă”, a mai declarat Băsescu.</p>
      <p>Totodată, fostul președinte este de părere că politicienii „au legat prea mult soarta politică a Guvernului de un nume, de un om, fie el și procuror general, pentru că toată responsabilitatea politicienilor pro-europeni este să mențină Republica Moldova pe direcția Uniunii Europene, pe direcția Bucureștiului, unde-or vrea, dar spre Vest să fie. Or, ceea ce a făcut dna Maia Sandu arată o oarecare ușurință”.</p>
      <p>Traian Băsescu spune că acum trebuie creat un nou Guvern cu orice preț, odată ce abia s-au redeschis finanțările de la Uniunea Europeană pentru Republica Moldova.</p>
      <p>„Nu au voie să împingă Republica Moldova din nou într-o criză, iar eu vă spun obiceiurile Uniunii Europene - va aștepta un timp rezonabil, dar dacă nu se formează un Guvern, se vor închide iar și finanțările, și asistența tehnică. Și nu-i bine deloc”, a declarat Băsescu.</p>
      <p>Totuși, Băsescu vine cu un mesaj către cetățenii Republicii Moldova și îi încurajează „<i>să creadă în faptul că este datoria Maiei Sandu să scape Republica Moldova și de Plahotniuc, și asta a făcut-o, și de dominația pro-rușilor, și o poate face acum.”</i></p>
      <p>Guvernul condus de Maia Sandu a fost <a href="http://jurnal.md/ro/news/ccbc3b9ee0d3d800/ultima-ora-guvernul-a-fost-demis-cu-voturile-psrm-si-pd-maia-sandu-toti-vor-raspunde-pentru-ca-isi-bat-joc-de-un-popor.html">demis ieri după ce 63 de deputați au votat moțiunea de cenzură înaintată de PSRM</a> asupra activității Executivului</p>
    </article>
  </body>
</html>