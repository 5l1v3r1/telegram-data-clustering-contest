<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/singer-cochin-azad-passes-away.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T08:04:00+00:00"/>
    <meta property="og:title" content="ഗായകന്‍ കൊച്ചിന്‍ ആസാദ് അന്തരിച്ചു; റഫി ഗാനങ്ങളിലൂടെ ശ്രദ്ധേയന്‍"/>
    <meta property="og:description" content="കൊച്ചി∙ മുഹമ്മദ് റഫിയുടെ ഗാനങ്ങളിലൂടെ ശ്രദ്ധേയനായ കൊച്ചിയുടെ സ്വന്തം ഗായകൻ കൊച്ചിൻ ആസാദ് (62) അന്തരിച്ചു. ഇന്നു പുലർച്ചെ മൂന്നരയോടെ ഹൃദയാഘാതത്തെ.കൊച്ചിൻ ആസാദ്. മുഹമ്മദ് റഫി. Cochin Azad. Mohammed Rafi. Malayalam News. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഗായകന്‍ കൊച്ചിന്‍ ആസാദ് അന്തരിച്ചു; റഫി ഗാനങ്ങളിലൂടെ ശ്രദ്ധേയന്‍</h1>
      <address><time datetime="2019-11-13T08:04:00+00:00">13 Nov 2019, 08:04</time> by <a rel="author">മനോരമ ലേഖകൻ</a></address>
      <p>കൊച്ചി∙ മുഹമ്മദ് റഫിയുടെ ഗാനങ്ങളിലൂടെ ശ്രദ്ധേയനായ കൊച്ചിയുടെ സ്വന്തം ഗായകൻ കൊച്ചിൻ ആസാദ് (62) അന്തരിച്ചു. ഇന്നു പുലർച്ചെ മൂന്നരയോടെ ഹൃദയാഘാതത്തെ തുടർന്നായിരുന്നു അന്ത്യം. ഇന്നലെ രാത്രിയിൽ നെഞ്ചുവേദനയെ തുടർന്ന് സ്വകാര്യ ആശുപത്രിയിൽ പ്രവേശിപ്പിക്കുകയായിരുന്നു.</p>
      <p>ഗൾഫ് രാജ്യങ്ങളിൽ ഉൾപ്പടെ ആയിരത്തിലധികം വേദികളിൽ മുഹമ്മദ് റഫിയുടെ ഗാനങ്ങൾ പാടിയിട്ടുള്ള ആസാദ് മുഹമ്മദ് റഫിയുടെ ശബ്ദം ചുണ്ടുകളിൽ ആവാഹിച്ചെടുത്ത ഗായകൻ എന്നാണ് അറിയപ്പെട്ടിരുന്നത്. മൂന്നു പതിറ്റാണ്ടായി കൊച്ചി ഉൾപ്പടെ നിരവധി വേദികളിൽ സജീവ സാന്നിധ്യമാണ് ഈ മട്ടാഞ്ചേരിക്കാരൻ. സംസ്കാരം ഇന്ന് വൈകിട്ട് മൂന്നിന് പള്ളുരുത്തി തങ്ങൾ നഗർ മുഹമ്മദ് പള്ളിയിൽ. ഭാര്യ സക്കീന. മക്കൾ: നിഷാദ് ആസാദ്, ബിജു ആസാദ്. </p>
      <p>'കേരള റഫി' എന്നറിയപ്പെട്ടിരുന്ന മട്ടാഞ്ചേരി സ്വദേശിയായ ആസാദ് അനശ്വര ഗായകനായ മുഹമ്മദ് റഫിയുടെ ഗാനങ്ങള്‍ ആലപിച്ചാണ് ആസ്വാദകഹൃദയങ്ങളില്‍ ഇടംപിടിച്ചത്. പിതാവ് പരേതനായ യൂസുഫും നന്നായി ഹിന്ദി പാട്ടുകള്‍ പാടിയിരുന്നു. ആസാദിനു റഫി ഗാനങ്ങള്‍ പരിചയപ്പെടുത്തിയതും പിതാവാണ്. 1977-ല്‍ ബഹ്‌റൈനിലേക്കു പോയ ആസാദ് അവിടെയും സംഗീതപരിപാടികളില്‍ സജീവമായി. </p>
      <p>1980-ല്‍ മുഹമ്മദ് റഫി അന്തരിച്ചതോടെ എല്ലാ വര്‍ഷവും അദ്ദേഹത്തിന്റെ സ്മരണയ്ക്കായി ആസാദ് പാടി. തുടര്‍ന്നു നാട്ടിലെത്തിയ ശേഷം ആസാദ് ഗാനമേളകളില്‍ സജീവമായി. എസ്.പി. ബാലസുബ്രഹ്മണ്യത്തിനൊപ്പം കൊച്ചിയില്‍ പാടാനും അവസരം ലഭിച്ചിരുന്നു. </p>
      <p>
        <b>‘പാട്ടും പാടി’ മുടി വെട്ടും ആസാദ്</b>
      </p>
      <p>കത്രികയും സംഗീതവും തമ്മിൽ ബന്ധമുണ്ടോയെന്നു ചോദിച്ചാൽ കൊച്ചിൻ ആസാദ് പറയും: രണ്ടും തന്റെ ജീവനാണെന്ന്. കൊച്ചിൻ ആസാദ് ജീവിക്കാൻ വേണ്ടി കത്രികയും എടുത്തയാളാണ്. ബഹ്‌റൈനിൽ 23 വർഷം ഹെയർകട്ടിങ് സലൂണിൽ ജോലിയെടുത്തപ്പോഴും കൂട്ടിനു സംഗീതമുണ്ടായിരുന്നു. അവിടത്തെ മലയാളി അസോസിയേഷനുകൾ സംഘടിപ്പിക്കുന്ന ആഘോഷങ്ങളിൽ പാട്ടുപാടാൻ എന്നും ആസാദുണ്ടായിരുന്നു. അവിടെ നിരവധി സ്‌റ്റേജ് ഷോകളിലും പങ്കാളിയാകാൻ അവസരം കിട്ടി.</p>
      <p>തിരിച്ചു നാട്ടിലെത്തിയ ആസാദ് 2003ൽ പാലസ് റോഡില്‍ ജന്റ്‌സ് ബ്യൂട്ടി സലൂൺ ആരംഭിച്ചു. ഗാനമേളയുള്ള ദിവസങ്ങളിൽ നേരത്തേ കടപൂട്ടിയിറങ്ങും. പാടുന്നതു മുഹമ്മദ് റഫിയുടെ ഗാനങ്ങൾ മാത്രം. മട്ടാഞ്ചേരിയിലെ മെഹ്‌ബൂബ് മെമ്മോറിയൽ ഓർക്കസ്‌ട്ര സംഘടിപ്പിക്കുന്ന റഫിനൈറ്റിൽ സ്‌ഥിരമായി പാടാറുള്ള ആസാദ് മറ്റു പല ട്രൂപ്പുകളിലും പാടാറുണ്ട്. ഹാജി ഈസ ഹാജി മൂസ സ്‌കൂളിൽ പത്താംക്ലാസ് വരെ പഠിച്ചെങ്കിലും സംഗീതഭ്രമത്താൽ പഠനം മുടങ്ങി. പിന്നെ, ബാപ്പ സ്വന്തമായി നടത്തിയിരുന്ന ബോംബെ ഹെയർ കട്ടിങ് സലൂണിൽ ഹെയർകട്ടിങ് പഠിച്ചു. ചുണ്ടിലൂറുന്ന ഈരടികൾക്കു കത്രികയുടെ ശബ്‌ദം താളമായി.</p>
      <p>പാട്ടിന്റെ കാര്യത്തിൽ ഗുരുക്കളാരുമില്ലെങ്കിലും താൻ ഒരിക്കൽപ്പോലും കണ്ടിട്ടില്ലാത്ത റഫി സാഹിബിനെ മനസ്സിൽ ഗുരുവായി പ്രതിഷ്‌ഠിച്ചയാളാണ് ആസാദ്. റഫിയുടെ അഞ്ഞൂറിലേറെ പാട്ടുകൾ വിവിധ വേദികളിൽ പാടാറുണ്ടെങ്കിലും ഓ ദുനിയാ കേ രഖ്വാലേ.... എന്ന ഗാനമാണ് ഏറെ ഇഷ്‌ടമെന്ന് ആസാദ് പറയുന്നു. ഗസൽ ഇഷ്‌ടമാണെങ്കിലും സിനിമകളിൽ റഫി പാടിയിട്ടുള്ള ഗസലുകൾ മാത്രമേ ആസാദ് പാടാറുള്ളൂ.</p>
      <p><b>English Summary: </b>Singer Cochin Azad passes away</p>
    </article>
  </body>
</html>