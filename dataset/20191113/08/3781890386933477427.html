<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741442"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T08:01:00+00:00"/>
    <meta property="og:title" content="รัฐบาลฮ่องกงส่งนักเรียน-นักศึกษาจีนกลับประเทศ"/>
    <meta property="og:description" content="นักเรียนและนักศึกษาจากแผ่นดินใหญ่อพยพกลับประเทศ โดยได้รับการช่วยเหลือจากทางการฮ่องกง และหน่วยงานท้องถิ่นหลายแห่งในเมืองเซินเจิ้น ที่อยู่ทางตอนใต้ของจีนตรงข้ามกัน หลังสถานศึกษาหลายแห่งโดยเฉพาะมหาวิทยาลัยในฮ่องกง กลายเป็น 'สมรภูมิ' ของการปะทะระหว่างผู้ประท้วงกับตำรวจ"/>
  </head>
  <body>
    <article>
      <h1>รัฐบาลฮ่องกงส่งนักเรียน-นักศึกษาจีนกลับประเทศ</h1>
      <address>
        <time datetime="2019-11-13T08:01:00+00:00">13 Nov 2019, 08:01</time>
      </address>
      <p>
        <b>นักเรียนและนักศึกษาจากแผ่นดินใหญ่อพยพกลับประเทศ โดยได้รับการช่วยเหลือจากทางการฮ่องกง และหน่วยงานท้องถิ่นหลายแห่งในเมืองเซินเจิ้น ที่อยู่ทางตอนใต้ของจีนตรงข้ามกัน หลังสถานศึกษาหลายแห่งโดยเฉพาะมหาวิทยาลัยในฮ่องกง กลายเป็น "สมรภูมิ" ของการปะทะระหว่างผู้ประท้วงกับตำรวจ</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 13 พ.ย.ว่าสำนักงานตำรวจฮ่องกงออกแถลงการณ์เมื่อวันพุธ เรื่องการให้ความช่วยเหลือและ "คุ้มครองความปลอดภัย" แก่นักเรียนและนักศึกษาจากแผ่นดินใหญ่ ซึ่งเข้ามาศึกษาอยู่ตามโรงเรียนและมหาวิทยาลัยหลายแห่งของฮ่องกง ให้เดินทางข้ามพรมแดนกลับประเทศ รวมถึงนักศึกษาชาวจีนซึ่งศึกษาอยู่ที่มหาวิทยาลัยจีนแห่งฮ่องกง ( ซียูเอชเค ) และมหาวิทยาลัยวิทยาศาสตร์และเทคโนโลยีแห่งฮ่องกง ( เอชเคยูเอสที ) โดยมีการเข้าไปรับตัวและนำไปส่งยังจุดจอดรถบัสโดยสาร และสถานีรถไฟความเร็วสูงข้ามพรมแดนไปยังเมืองเซินเจิ้น ซึ่งผู้ที่ประสงค์เดินทางกลับต้องแสดงเอกสารยืนยันตัวตนอย่างชัดเจน ด้านสมาคมหลายแห่งในเมืองเซินเจิ้นจัดที่พักพิงชั่วคราวให้แก่นักเรียนและนักศึกษาที่เดินทางกลับมาจากฮ่องกง</p>
      <figure>
        <img src="https://www.dailynews.co.th/admin/upload/20191113/news_akpBQXlpPa151716_533.jpg?v=20191113177?v=9520"/>
      </figure>
      <figure>
        <iframe src="https://www.youtube.com/embed/4E9qFiTc6go" width="640" height="360" data-service="Youtube" scrolling="no"/>
      </figure>
      <p>
        <b>SCMP</b>
      </p>
      <figure>
        <img src="https://www.dailynews.co.th/admin/upload/20191113/news_TrsktbyVlX151637_533.jpg?v=20191113177?v=4645"/>
      </figure>
      <p>อย่างไรก็ตาม ยังไม่เป็นที่ชัดเจนว่ามีนักศึกษาจีนเดินทางกลับประเทศเป็นจำนวนเท่าใด แต่มีรายงานว่าเฉพาะที่ซียูเอชเคมีจำนวน 80 คน ขณะที่มหาวิทยาลัยแทบทุกแห่งในฮ่องกงประกาศปิดการเรียนการสอนตลอดสัปดาห์นี้แล้ว ส่วนสำนักงานการศึกษาแห่งฮ่องกงออกแถลงการณ์ระงับการเรียนการสอนในโรงเรียนทุกแห่งตั้งแต่อนุบาลถึงมัธยมปลาย จนถึงวันพฤหัสบดีที่ 14 พ.ย.นี้เป็นอย่างน้อย</p>
      <figure>
        <img src="https://www.dailynews.co.th/admin/upload/20191113/news_sLXcZSMLna151613_533.jpg?v=20191113177?v=2767"/>
      </figure>
      <figure>
        <img src="https://www.dailynews.co.th/admin/upload/20191113/news_StAVhezmoS151705_533.jpg?v=20191113177?v=7069"/>
      </figure>
      <figure>
        <iframe src="https://www.youtube.com/embed/C2fBvKvjqOo" width="640" height="360" data-service="Youtube" scrolling="no"/>
      </figure>
      <p><b>SCMP</b><br/><br/>ความเคลื่อนไหวที่เกิดขึ้นกับสถาบันการศึกษาในฮ่องกงเป็นผลจากการที่มหาวิทยาลัยหลายแห่งกลายเป็น “สมรภูมิ” ระหว่างตำรวจปราบจลาจลกับกลุ่มผู้ประท้วงนักศึกษาตั้งแต่วันจันทร์ที่ผ่านมา โดยเฉพาะที่ซียูเอชเค ที่สถานการณ์ยังคงตึงเครียด และกลุ่มผู้ประท้วงยืนยันการใช้กลยุทธ์เคลื่อนไหวตลอดทั้งวันต่อไป “อย่างไม่มีกำหนด” หลัง “ประสบความสำเร็จ” ในการทำให้การจราจรในย่านธุรกิจแทบทุกแห่งเป็นอัมพาต บริษัท ห้างร้านและธนาคารที่แม้ปิดให้บริการรวมกันหลายร้อยแห่ง แต่ก็ยังคงเป็นเป้าหมายของการทำลายโดยกลุ่มผู้ประท้วงหัวรุนแรงเช่นเดิม.<br/><br/><b>เครดิตภาพ : AFP</b><br/> </p>
    </article>
  </body>
</html>