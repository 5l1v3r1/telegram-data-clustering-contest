<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683918/oi-antidraseis-pou-prokalese-i-diataxi-gia-ti-vlasfimia-kai-i-apo"/>
    <meta property="og:site_name" content="enikos.gr"/>
    <meta property="article:published_time" content="2019-11-13T08:39:00+00:00"/>
    <meta property="og:title" content="Οι αντιδράσεις που προκάλεσε η διάταξη για τη βλασφημία και η απόσυρσή της"/>
    <meta property="og:description" content="Μετά τις αντιδράσεις τόσο από κόμματα της αντιπολίτευσης όσο και από νομικούς που έκαναν λόγο για αναχρονιστική ρύθμιση αποσύρθηκε από την κυβέρνηση η διάταξη..."/>
  </head>
  <body>
    <article>
      <h1>Οι αντιδράσεις που προκάλεσε η διάταξη για τη βλασφημία και η απόσυρσή της</h1>
      <address>
        <time datetime="2019-11-13T08:39:00+00:00">13 Nov 2019, 08:39</time>
      </address>
      <p>Μετά τις αντιδράσεις τόσο από κόμματα της αντιπολίτευσης όσο και από νομικούς που έκαναν λόγο για αναχρονιστική ρύθμιση αποσύρθηκε από την κυβέρνηση η διάταξη στον νέο Ποινικό Κώδικα που επανέφερε τη δίωξη για “<a href="http://www.enikos.gr/politics/683732/tsiaras-tha-aposyro-ti-diataxi-gia-tin-vlasfimia">κακόβουλη βλασφημία</a>” και προσβολή θρησκεύματος.</p>
      <p>“Η πρόθεση μας δεν είναι να επιστρέψουμε στο παρελθόν”, ανέφερε ο υπουργός Δικαιοσύνης Κώστας Τσιάρας στη Βουλή “αλλά να διαφυλάξουμε τα πραγματικά δικαιώματα και τις πραγματικές ελευθερίες των πολιτών, ανεξαρτήτως θρησκευτικού πιστεύω. Με όλα αυτά τα οποία είδαμε, το τελευταίο χρονικό διάστημα, να υφίστανται, με την εγκατάσταση μεταναστών - προσφύγων σε βασικές δομές που δημιουργούνται και στην ενδοχώρα και με τα προβλήματα που κάποιες τοπικές κοινωνίες αρχίζουν να διαμορφώνουν, μια και δεν υπάρχει και γενικότερη κουλτούρα, δεν πρέπει να προστατεύσουμε τις πραγματικές ελευθερίες των ανθρώπων;”, σημείωσε ο υπουργός Δικαιοσύνης.</p>
      <p>“Ποιο είναι το έννομο αγαθό που προστατεύει η επαναφορά του αδικήματος της κακόβουλης βλασφημίας; Να πάει στην κόλαση αυτός που βλασφημεί, να πάει και φυλακή; Ποιοι είχαν τέτοια διάταξη; Μόνο τα μεσανατολικά ή ασιατικά φονταμενταλιστικά κράτη”, απάντησε ο τομεάρχης Δικαιοσύνης του ΣΥΡΙΖΑ Σπύρος Λάππας, χαρακτηρίζοντας τη διάταξη “κατάπτυστη”.</p>
      <p>“Η διάταξη αποσκοπεί στη διαφύλαξη του θρησκευτικού συναισθήματος των πιστών και του υπέρτερου συμφέροντος, σε ιδιαίτερα ταραγμένους καιρούς, της κοινωνικής ειρήνης και της κοινωνικής συνοχής, αγαθών που δεν μπορούν να ποδοπατώνται χάριν της ‘δικαιωματιστικής’ λογικής της ελευθερίας του λόγου, που εμπεριέχει ύβρεις, μίσος και φανατισμό”, ανέφερε σε ανακοίνωσή του ο Αρχιεπίσκοπος <a href="http://www.enikos.gr/society/683740/ieronymos-i-diataxi-peri-vlasfimias-aposkopei-sti-diafylaxi-tou-t">Ιερώνυμος</a>.</p>
      <p>Εξαιτίας των έντονων αντιδράσεων που προκλήθηκαν ο κ. Τσιάρας σε συνέντευξή του στον ΣΚΑΪ δήλωσε ότι θα αποσυρθεί η διάταξη για την βλασφημία που υπήρχε στον νέο Ποινικό Κώδικα.</p>
      <p>“Τουλάχιστον πέντε ευρωπαϊκές χώρες έχουν την ίδια διάταξη, η δε Δανία, που την είχε καταργήσει, την επανέφερε” σημείωσε ο κ. Τσιάρας και τόνισε ότι δεν θέλει να χαθεί η ουσία και από την στιγμή που υπάρχουν τόσες αντιδράσεις η συγκεκριμένη διάταξη θα αποσυρθεί.</p>
      <p>Η μη ψήφιση τελικά της διάταξης προκάλεσε, σύμφωνα με πληροφορίες, την ενόχληση της Εκκλησίας.</p>
      <p>Η κυβέρνηση προχώρησε σε αλλαγές στο σχέδιο του αναθεωρημένου Ποινικού Κώδικα, με κυριότερη την αυστηρότερη ποινή για το αδίκημα του βιασμού. Επίσης, θα προβλέπονται αυστηρότερες ποινές για την παράνομη διακίνηση μεταναστών ενώ για τη διακεκριμένη κλοπή δεν θα απαιτείται πλέον το στοιχείο της διάρρηξης, αλλά θα αρκεί η κλοπή να έχει τελεστεί από οργανωμένη ομάδα δύο ή περισσοτέρων ατόμων.</p>
      <p>Πηγή πληροφοριών: Εφημερίδα Ελεύθερος Τύπος</p>
      <related>
        <h4>σχετικά άρθρα</h4>
        <a href="http://www.enikos.gr/politics/683738/vozempergk-ston-realfm-978-den-eprepe-na-katargithei-i-diataxi-gi%0A%20%20%20%20%0A"/>
        <a href="http://www.enikos.gr/politics/683732/tsiaras-tha-aposyro-ti-diataxi-gia-tin-vlasfimia%0A%20%20%20%20%0A"/>
        <a href="http://www.enikos.gr/politics/683548/tsiaras-epanerchetai-i-kakovouli-vlasfimia-kai-i-kathyvrisi-thris%0A%20%20%20%20%0A"/>
        <a href="http://www.enikos.gr/politics/682817/tsiaras-poini-fylakisis-eos-kai-deka-chronia-gia-ektoxefsi-moloto%0A%20%20%20%20%0A"/>
        <a href="http://www.enikos.gr/politics/682762/lappas-se-epitropi-tis-voulis-gia-ton-poiniko-kodika-ti-adikima-d%0A%20%20%20%20%0A"/>
        <a href="http://www.enikos.gr/politics/682730/afstiropoiisi-ton-poinon-gia-tous-paiderastes-proaningeile-o-tsia%0A%20%20%20%20%0A"/>
        <a href="http://www.enikos.gr/politics/682674/tsiaras-gia-kat-egklisi-dioxi-kakourgimatikis-apistias-skepseis-n%0A%20%20%20%20%0A"/>
        <a href="http://www.enikos.gr/politics/682482/syriza-na-aposyrthei-i-diataxi-gia-ta-trapezika-stelechi-ti-apant%0A%20%20%20%20%0A"/>
        <a href="http://www.enikos.gr/politics/682530/charakopoulos-pros-tsiara-afstiropoiisi-ton-poinon-gia-paiderasti%0A%20%20%20%20%0A"/>
      </related>
    </article>
  </body>
</html>