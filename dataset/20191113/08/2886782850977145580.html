<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/13/ujabb-tuzek-lobbantak-fel-ausztraliaban-a-rendorseg-gyujtogatas-feltetelez"/>
    <meta property="og:site_name" content="euronews"/>
    <meta property="article:published_time" content="2019-11-13T08:54:32+00:00"/>
    <meta property="og:title" content="Újabb tüzek lobbantak fel Ausztráliában, a rendőrség gyújtogatás feltételez"/>
    <meta property="og:description" content="A száraz meleg időjárás még tart, a meteorológusok szerint rosszabbra fordulhat a helyzet."/>
  </head>
  <body>
    <article>
      <h1>Újabb tüzek lobbantak fel Ausztráliában, a rendőrség gyújtogatás feltételez</h1>
      <address><time datetime="2019-11-13T08:54:32+00:00">13 Nov 2019, 08:54</time> by <a rel="author">euronews </a></address>
      <figure>
        <img src="https://static.euronews.com/articles/stories/04/29/68/46/773x435_cmsv2_6efc4b82-e384-502e-b877-3049e3b7870b-4296846.jpg"/>
      </figure>
      <p>Újabb tüzek lobbantak fel szerdán az ausztráliai Queensland államban, ezért újabb kitelepítéseket rendelt el a hatóság. Az ország történetének egyik legsúlyosabb bozóttüzével küzd. Queensland és Új-Dél-Wales államban körülbelül 150 helyen ég az erdő. Több tucat ház vált a lángok martalékává, a bozóttűz elérte Sydney külvárosát is.</p>
      <p>Egy asszony a leégett háza mellett arról beszélt, hogy lesújtották a történtek, de újra felépítik a házukat.</p>
      <p>Egy tűzoltóhelikopter oltás közben lezuhant, de a pilóta kisebb sérülésekkel megúszta a balesetet, a napokban összesen 13 tűzoltó sérült meg.</p>
      <p>Több mint egymillió hektár bozótos ég vagy égett le a mostani tűzben. Ráadásul a nagyon száraz meleg és szeles időjárás miatt a tűzoltók egyelőre nem tudják megfékezni a lángokat. Új-Dél-Wales egyes régiójában a katasztrofális helyzet már enyhült, ám az előrejelzések szerint az időjárás a következő napokban nem változik, ezért a hatóságok attól tartanak, hogy ismét felerősödhet a tűz.</p>
      <p>- Nagyon forró, száraz és szeles az időjárás, a hőmérséklet egyes helyeken 6-8 Celsius fokkal haladja meg az ilyenkor szokásos hőmérsékletet – mondta az ausztrál meteorológiai szolgálat munkatársa, Victoria Dodds .</p>
      <p>Klímakutatók szerint az egyre forróbb, száraz időszakok egyre hosszabb ideig tartanak Ausztráliában, amit a klímaváltozás okoz. Az ausztrál kormányt sok kritika éri, amiért nem ismeri el, hogy a klímaváltozás hozzájárul az egyre gyakoribb erdőtüzekhez. Közben a rendőrség is nyomoz, hogy történt-e szándékos gyújtogatás.</p>
    </article>
  </body>
</html>