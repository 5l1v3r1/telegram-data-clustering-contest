<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/bolivian-opposition-senator-declares-herself-interim-president-after-morales-resignation"/>
    <meta property="og:site_name" content="euronews"/>
    <meta property="article:published_time" content="2019-11-13T08:12:52+00:00"/>
    <meta property="og:title" content="سناتور راستگرا خود را رئیس جمهور موقت بولیوی معرفی کرد"/>
    <meta property="og:description" content="در حالی سناتور جنینه آنی‌یس، روز سه‌شنبه خود را رئیس جمهور موقت بولیوی معرفی کرد که بلافاصله اوو مورالس، رئیس جمهوری سابق این کشور در مکزیک طی بیانیه‌ای این موضوع را یکی از فجیع‌ترین کودتاهای تاریخ نامید."/>
  </head>
  <body>
    <article>
      <h1>سناتور راستگرا خود را رئیس جمهور موقت بولیوی معرفی کرد</h1>
      <address><time datetime="2019-11-13T08:12:52+00:00">13 Nov 2019, 08:12</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/67/56/773x435_cmsv2_d64095bc-157e-566f-9360-8342a183de9a-4296756.jpg"/>
      </figure>
      <p>در حالی سناتور جنینه آنی‌یس، روز سه‌شنبه خود را رئیس جمهور موقت بولیوی معرفی کرد که بلافاصله اوو مورالس، رئیس جمهوری سابق این کشور در مکزیک طی بیانیه‌ای این موضوع را یکی از فجیع‌ترین کودتاهای تاریخ نامید.</p>
      <p>جنینه آنی‌یس ۵۲ ساله، معاون دوم مجلس سنای بولیوی روز گذشته با وجود به حد نصاب نرسیدن پارلمان خود را رئیس جمهوری این کشور معرفی کرد و از لزوم «ایجاد فضای صلح اجتماعی» در داخل کشور سخن گفت. بولیوی پس از برگزاری انتخابات ریاست جمهوری در اواخر اکتبر، با یک بحران سیاسی جدی روبرو شده است.</p>
      <p>این سناتور راستگرا همچنین گفت که خواهان برگزاری انتخابات در سریع‌ترین زمان ممکن است. طبق قانون اساسی بولیوی در چنین شرایطی، معاون رئیس جمهور مستعفی، رئیس یا معاونان مجلس سنا یا رئیس مجلس نمایندگان می‌توانند به‌طور موقت بر کرسی ریاست جمهوری این کشور تکیه بزنند.</p>
      <figure>
        <img src="https://static.euronews.com/articles/stories/04/29/67/56/808x539_cmsv2_94280cbd-e37d-5a2f-aed4-67b8925934bc-4296756.jpg"/>
        <figcaption>جنینه آنی‌یس در سنای بولیوی</figcaption>
      </figure>
      <blockquote>هوشمندانه‌ترین و فجیع‌ترین کودتای تاریخ رقم خورده است<cite>اوو مورالس <br/>رئیس جمهور مستعفی بولیوی</cite></blockquote>
      <p>خانم آنی‌یس بلافاصله پس از اعلام این موضوع به مقر دولت رفت و مراسم ادای سوگند را بجای آورد.</p>
      <p>اوو مورالس، رئیس جمهوری سابق بولیوی که هم اکنون به مکزیک پناه برده است، پس از اعلام ریاست جمهوری سناتور راستگرا در توئیتر نوشت: «هوشمندانه‌ترین و فجیع‌ترین کودتای تاریخ رقم خورده است.» او تاکید کرد که ارتش و پلیس که مردم را سرکوب می‌کنند در این کودتا نقش داشتند و جنینه انی‌یس توسط گروهی از همدستانش احاطه شده است.</p>
      <p>مورالس روز سه‌شنبه ۲۱ آبان پس از یک سفر ۱۶ ساعته و به محض پیاده شدن از هواپیمای متعلق به نیروی هوایی ارتش مکزیک نیز گفته بود: «مبارزه ادامه دارد» و تاکید کرده بود: «تا زمانی که زنده‌ام دست از سیاست نمی‌کشم.» وی همچنین از مکزیک به‌خاطر نجات جانش تشکر کرد.</p>
      <p>آقای مورالس در توئیت دیگر که روز دوشنبه منتشر کرده بود نوشت اینکه کشورش را به‌دلایل سیاسی ترک می‌کند ناراحتش می‌کند اما تاکید کرد که «به زودی با انرژی و قدرت بیشتری» برمی‌گردد.</p>
      <p>کارلوس مسا که در انتخابات ۲۰ اکتبر (۲۸ مهر) بولیوی رقیب اصلی مورالس بود پس از انتخاب جنینه آنی‌یس به‌عنوان رئیس جمهوری موقت با انتشار توئیتی به وی تبریک گفت.</p>
      <p>طبق قانون اساسی بولیوی، انتخابات ریاست جمهوری باید ظرف ۹۰ روز پس از استعفای رئیس دولت برگزار شود.</p>
      <figure>
        <img src="https://static.euronews.com/articles/stories/04/29/67/56/808x561_cmsv2_3533f8ba-d22c-5ac4-8e18-49bb3375ed8b-4296756.jpg"/>
        <figcaption>نیروهای ضد شورش در شهر لاپاز پایتخت بولیوی مستقر شدندرویترز</figcaption>
      </figure>
      <h3>رئیس جمهوری ونزوئلا از ارتش بولیوی خواست قدرت را به مورالس برگرداند</h3>
      <p>از سوی دیگر نیکلاس مادورو، رئیس جمهوری ونزوئلا و از متحدان مورالس از ارتش بولیوی خواست با توجه به اینکه کشور در معرض خطر «جنگ داخلی» قرار دارد، قدرت را به رئیس جمهور سابق این کشور بازگرداند.</p>
      <p>مقام‌های قضایی بولیوی نیز اعلام کرده‌اند که در خشونت‌های پس از انتخابات در این کشور تا کنون هفت نفر کشته شده‌اند که چهار نفر آن‌ها به ضرب گلوله جان خود را از دست داده‌اند. پیش از این آمار کشته شده‌های این خشونت‌ها سه نفر اعلام شده بود.</p>
      <p>بولیوی با رهبری اوو مورالس یکی از بالاترین رشد‌های اقتصادی در آمریکای جنوبی را در سال‌های گذشته تجربه کرد و در سه دوره ریاست جمهوری وی میزان فقر در این کشور به نصف کاهش یافت. با این حال عزم او برای رها نکردن قدرت و تلاش برای پیروزی در چهارمین دوره انتخابات پایگاه او را در میان برخی از متحدانش، حتی در بین بومیان بولیوی ضعیف کرد.</p>
    </article>
  </body>
</html>