<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76511-Na-Marshallovych-ostrovoch-pochovali-viac-ako-88tisic-ton-nuklearneho-odpadu-Kvoli-klimatickej-krize-mozno-skonci-v-oceane"/>
    <meta property="og:site_name" content="REFRESHER"/>
    <meta property="article:published_time" content="2019-11-13T08:47:00+00:00"/>
    <meta property="og:title" content="Na Marshallových ostrovoch „pochovali“ viac ako 88-tisíc ton nukleárneho odpadu: Kvôli klimatickej kríze možno skončí v oceáne"/>
    <meta property="og:description" content="Pod betónovou kupolou sa skrýva množstvo amerického rádioaktívneho odpadu, za ktorý USA nechce prebrať zodpovednosť. Do konca storočia pritom hrozí, že ostrovy budú pod morskou hladinou a odpad zamorí Tichý oceán."/>
  </head>
  <body>
    <article>
      <h1>Na Marshallových ostrovoch „pochovali“ viac ako 88-tisíc ton nukleárneho odpadu: Kvôli klimatickej kríze možno skončí v oceáne</h1>
      <address><time datetime="2019-11-13T08:47:00+00:00">13 Nov 2019, 08:47</time> by <a rel="author">Timea Krauszová</a></address>
      <p>
        <b>Pod betónovou kupolou sa skrýva množstvo amerického rádioaktívneho odpadu, za ktorý USA nechce prebrať zodpovednosť. Do konca storočia pritom hrozí, že ostrovy budú pod morskou hladinou a odpad zamorí Tichý oceán.</b>
      </p>
      <p>Počas studenej vojny Spojené štáty americké testovali svoje atómové zbrane na Marshallových ostrovoch až 67-krát. Pentagon neskôr na ostrov zhodil biologické zbrane a ešte o čosi neskôr do tzv. <i>The Tomb</i> (hrob) uložili nielen odpad po týchto výbuchoch z ostrova, ale aj ďalších 130 ton odpadu z amerického štátu Nevada.</p>
      <p>Zmiešaný s betónom a ukrytý pod kupolou bol odpad uložený desiatky rokov. <b>Klimatická kríza ale reálne ohrozuje stabilitu „hrobky“, ktorá začala praskať</b>. Do vody sa tak vyplavujú rádioaktívne látky, USA však s tým už nechcú mať nič spoločné, píše <a href="https://www.vice.com/en_us/article/3kxmav/climate-change-is-breaking-open-americas-nuclear-tomb"><b>VICE</b></a>. Čo bude, až sa ostrov potopí?</p>
      <related>
        <a href="https://refresher.sk/69090-Klimaticka-kriza-Za-70-celosvetovych-emisii-je-zodpovednych-len-15-krajin-Moze-male-Slovensko-pomoct-zachranit-planetu"/>
      </related>
      <h3>Rádioaktivita v niektorých regiónoch Marshallových ostrovov je vyššia ako v Černobyle</h3>
      <p>V období od roku 1946 do 1958 boli ostrovy miestom pre testovanie atómových zbraní USA. V marci roku 1954 na ostrove odpálili <b>15 megatonovú termonukleárnu hlavicu</b>, Castle Bravo, ktorá je dodnes najväčšou nukleárnou zbraňou, ktorú USA kedy použilo. Samozrejme, odpad ovplyvnil obyvateľov ostrova: deti, ktoré sa narodili, mali rôzne <b>deformácie či mutácie</b>. Niektoré <a href="https://news.columbia.edu/news/marshall-islands-nuclear-radiation-chernobyl"><b>zdroje</b> </a>tvrdia, že úroveň radiácie je tu vyššia ako v Černobyle.</p>
      <p>Odpad USA „odpratalo“: zmiešaný s betónom ho zaliali v kráteri, ktorý zostal po jednom z výbuchov. Toto miesto nazývajú The Tomb a USA podľa <a href="https://www.vice.com/en_us/article/3kxmav/climate-change-is-breaking-open-americas-nuclear-tomb"><b>VICE</b> </a>tvrdí, že <b>jeho inštaláciou sa zbavili akejkoľvek zodpovednosti</b> za to, čo bude s kupolou v budúcnosti. S týmto tvrdením nesúhlasí prezidentka Marshallových ostrovov Hilda Heine, ktorá sa v rozhovore pre<a href="https://www.latimes.com/projects/marshall-islands-nuclear-testing-sea-level-rise/"><b> L. A. Times</b></a> ohradila so slovami: <i>„Nechceme to. Nepostavili sme to. Odpad vo vnútri nie je náš, je ich.“ </i></p>
      <related>
        <a href="https://refresher.sk/69749-Chlapcek-pije-spinavu-vodu-a-riskuje-tyfus-ci-choleru-15-fotografii-ktore-zmenia-tvoj-pohlad-na-svet"/>
      </related>
      <p><i>„Predstavitelia USA hovorili o tom, ako dôležité boli testy pre bezpečnosť Ameriky, no táto dôležitosť sa nikdy nepretavila do úprimnej vďaky,“</i> povedal Alex Wellerstein, historik, ktorý sa venuje atómovým zbraniam. Podľa neho je veľkou iróniou, že<b> najbohatší národ na svete nemá dostatok politickej vôle, aby pomohli chudobnej a malej krajine</b>, ktorá toho pre USA obetovala veľa.</p>
      <p>Paradoxom je, že v hrobke sa nachádza aj vyše 130 ton nukleárneho odpadu z Nevady, ktorý tam priviezli. Na ostrovoch dnes žije približne 50-tisíc ľudí, ktorí sa okrem odpadu musia vysporiadať aj so zmenami, ktoré prináša klimatická kríza. Podľa <a href="https://www.ipcc.ch/report/ar1/wg1/sea-level-rise/"><b>niektorých expertov</b></a> by mohla morská hladina do konca storočia stúpnuť natoľko, že Marshallove ostrovy kompletne potopí. <b>Pod takým tlakom je v podstate isté, že konštrukcia praskne a stovky ton rádioaktívneho odpadu sa vyplavia do Tichého oceánu.</b></p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/66114-Slovenska-policia-cvicila-s-armadou-zasah-proti-radioaktivnym-a-toxickym-latkam"/>
        <a href="https://refresher.sk/35305-V-New-Yorku-zakazali-sexualnym-delikventom-hrat-Pokemon-GO-Vraj-aby-neohrozovali-deti"/>
        <a href="https://refresher.sk/76513-Z-Bratislavy-do-Prahy-len-za-dve-hodiny-Predsedovia-vlad-CR-a-SR-chcu-spolocne-rozvijat-vlakove-spojenia-v-strednej-Europe"/>
        <a href="https://refresher.sk/76506-Havel-na-hrad-a-Pravda-zvitazi-Na-Slovenskej-narodnej-galerii-visia-hesla-Neznej-revolucie-pripominaju-si-jej-30-vyrocie"/>
        <a href="https://refresher.sk/76508-Chorvati-chcu-euro-spolocna-mena-by-mala-posilnit-ekonomiku-krajiny-Podla-premiera-by-mohli-byt-sucastou-eurozony-do-roku-2024"/>
        <a href="https://refresher.sk/76252-10-fascinujucich-veci-ktore-si-mozno-nevedel-o-Norsku"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/76387-Vedci-objavili-vyse-800-mamutich-kosti-v-pasciach-ktore-pred-15-000-rokmi-postavil-praveky-clovek"/>
      </related>
    </article>
  </body>
</html>