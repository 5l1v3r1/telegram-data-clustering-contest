<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/mikitasyu-i-ne-snilosya-vavrish-otrimav-dozvil-buduvati-visotku-na-zsuvonebezpechnomu-shili-639590.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T08:56:38+00:00"/>
    <meta property="og:title" content="Микитасю і не снилося: Вавриш отримав дозвіл будувати висотку на зсувонебезпечному схилі"/>
    <meta property="og:description" content="Державна архітектурно-будівельній інспекція видала дозвіл на будівництво попри порушення та відсутність ключових документів"/>
  </head>
  <body>
    <article>
      <h1>Микитасю і не снилося: Вавриш отримав дозвіл будувати висотку на зсувонебезпечному схилі</h1>
      <address>
        <time datetime="2019-11-13T08:56:38+00:00">13 Nov 2019, 08:56</time>
      </address>
      <h4>Державна архітектурно-будівельній інспекція видала дозвіл на будівництво попри порушення та відсутність ключових документів</h4>
      <p>Компанія з орбіти девелопера Андрія Вавриша, який товаришує з теперішнім керівником Офісу президента Андрієм Богданом, отримала дозвіл будувати висотки на вулиці Вільшанській, що у Печерському районі Києв. Про це <a href="https://bihus.info/ulyubleniy-zabudovnik-bankovoi-andriy-vavrish-otrimav-dozvil-buduvati-visotku-tam-de-ne-zmig-navit?fbclid=IwAR1S6s7k08U23OV64gxkxhMynH974S5bwHjkiM5dLU-KwGJKkwyWHVQlZXE">йдеться</a> в сюжеті Марії Землянської для телепрограми «Наші гроші з Денисом Бігусом».</p>
      <p>Мова йде про зсувонебезпечний схил, де раніше будувати збиралися компанії відомого своїми сумнівними діями на будівельному ринку Анатолія Войцеховського та навіть засвітились «улюбленці» попередньої влади - компанія «Укрбуд», керівником якої свого часу був екснардеп, а нині фігурант кримінального провадження за підозрою у корупційному скандалі з будівництвом житла для Національної гвардії Максим Микитась. Але через суд, рішення Київради та протести місцевих - звести тут житловий комплекс ніхто з них не зміг.</p>
      <p>Ділянка площею в 2,3 гектари розташована на Вільшанській, 2-6. У серпні компанія «МК 8» взяла її в суборенду, а вже на початку вересня Державна архітектурно-будівельній інспекція видала їй дозвіл для початку будівництва першої черги житлового комплексу з офісами, торговими, спортивно-оздоровчими комплексами та паркінгом.</p>
      <p>За словами експерта Георгія Могильного, серед поданих до ДАБІ матеріалів, відсутні ключові - основний проект будівництва, який пояснив би що, де і як будуватимуть. В частині документів збільшена реальна площа орендованої ділянки вдесятеро - з 2,3 га до 23-х. Також порушено Генеральний план, де ця ділянка значиться зоною середньої забудови, тобто призначена для будинків максимум на 8 поверхів.</p>
      <p>Натомість у першій черзі будівництва запланований будинок на дві секції. Перша на 16, друга - 24 поверхи.</p>
      <figure>
        <iframe src="https://www.youtube.com/embed/TDCejb7CArE" width="580" height="390" data-service="Youtube" scrolling="no"/>
      </figure>
      <p>Нинішній керівник компанії «МК 8» Сергій Софієв - працівник Андрія Вавриша. Керівник компанії, яка значиться засновником «МК 8», Дмитро Овсій - юрист і партнер Вавриша. Сам Вавриш у розмові з журналістами Bihus.Info підтвердив, що забудова Вільшанської - його проект і він має на нього «неабиякі плани».</p>
      <p>Ще у липні керівником фірми «МК 8» був Вадим Струневич, який залишив цю посаду, бо пішов у народні депутати від президентської партії «Слуга народу». Коментувати свіжу забудову від «МК 8» Струневич відмовився, пославшись на те, що все відбувалося вже після його виходу з бізнесу.</p>
      <p>Цікава деталь - попри наявність спільного селфі сам Струневич знайомство з Вавришем приховує. Натомість Вавриш виявився дуже обізнаним у справах нардепа. У розмові з журналістами Bihus.Info про плани на Вільшанську він заявив, що Струневич не контролює фірму-забудовника.</p>
      <related>
        <a href="https://glavcom.ua/economics/finances/zabudovnik-andriy-vavrish-mi-z-oleksandrom-tkachenkom-partneri-po-odeskiy-kinostudiji-636352.html"/>
        <a href="https://glavcom.ua/economics/finances/andriy-vavrish-rozpoviv-yaki-zhitlovi-kompleksi-obirayut-pokupci-kvartir-636238.html"/>
        <a href="https://glavcom.ua/kyiv/video/lis-dlya-dvoh-orbita-vavrisha-bogdana-zabudovuje-mayzhe-30-gektariv-rekreaciynoji-zemli-636064.html"/>
      </related>
    </article>
  </body>
</html>