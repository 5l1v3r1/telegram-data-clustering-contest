<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/13/news/afghanistan_autobomba_kabul_morti-240978640/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T08:16:00+00:00"/>
    <meta property="og:title" content="Afghanistan, autobomba esplode a Kabul: almeno sette morti, tra i quali diversi bambini"/>
    <meta property="og:description" content="L'esplosione nei pressi del ministero dell'Interno, le vittime sono tutte civili. Il kamikaze ha preso di mira un veicolo di una società"/>
  </head>
  <body>
    <article>
      <h1>Afghanistan, autobomba esplode a Kabul: almeno sette morti, tra i quali diversi bambini</h1>
      <h2>L'esplosione nei pressi del ministero dell'Interno, le vittime sono tutte civili. Il kamikaze ha preso di mira un veicolo di una società straniera della sicurezza</h2>
      <address>
        <time datetime="2019-11-13T08:16:00+00:00">13 Nov 2019, 08:16</time>
      </address>
      <p>Esplosione questa mattina nella capitale afgana, dove un'autobomba nei pressi del ministero dell'Interno di Kabul, ha ucciso sette persone. Secondo il portavoce del ministero, <b>Nasrat Rahimi</b>, le vittime "sono tutte civili". Tra i morti, ci sono diversi bambini, mentre tra i dieci feriti vi sono quattro stranieri, ha spiegato Nasrat Rahimi, precisando che l'attentato, avvenuto nell'area di Qasaba, ha preso di mira un veicolo di una società straniera attiva nel settore della sicurezza, la Gardaworld. Gli stranieri feriti sono appunto dipendenti di questa compagnia.<br/><br/>La deflagrazione è avvenuta verso le 7 e 25 ora locale nella zona di Qasaba, ha detto Rahimi, aggiungendo che "non è ancora chiaro quale fosse l'obiettivo". Una fonte citata dall'<i>Afp</i> ha riferito che il kamikaze si è fatto esplodere nella sua macchina al passaggio di un convoglio di consulenti dello stesso ministero. <br/><br/><br/>Finora, né i talebani né l'Isis hanno fatto rivendicazioni. L'autobomba a Kabul arriva all'indomani dell'annuncio da parte del presidente afghano, Ashraf Ghani, della prossima liberazione di tre talebani di alto livello - tra cui Anas Haqqani, il cui fratello maggiore è vice comandante dei talebani e alla guida della rete Haqqani - in cambio di due ostaggi occidentali, rapiti nell'agosto 2016. I due, l'australiano Timothy Weeks e l'americano Kevin King, insegnavano all'Università americana di Kabul quando sono stati prelevati. Le loro condizioni di salute sarebbero peggiorate durante la prigionia. Non è ancora chiaro quando avverrà lo scambio: l'ambasciatore americano a Kabul, John Bass, ha incontrato stamattina il capo del governo, Abdullah Abdullah, per parlarne.<br/><br/><br/>La speranza espressa da Ghani è che questo scambio possa "aprire la strada" a negoziati non ufficiali tra l'esecutivo afghano e i talebani, che finora hanno sempre rifiutato colloqui diretti.</p>
    </article>
  </body>
</html>