<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/geroj-v-avstralijskite-pozhari-bremenna-dobrovolka-ne-se-spira-pred-nishto-snimki.html"/>
    <meta property="og:site_name" content="bTV Новините"/>
    <meta property="article:published_time" content="2019-11-13T08:41:00+00:00"/>
    <meta property="og:title" content="Герой в австралийските пожари – бременна доброволка не се спира пред нищо (СНИМКИ)"/>
    <meta property="og:description" content="Кат Робинсън-Уилямс е бременна в трети месец, но всеки ден ходи на терен и гаси огнената стихия"/>
  </head>
  <body>
    <article>
      <h1>Герой в австралийските пожари – бременна доброволка не се спира пред нищо (СНИМКИ)</h1>
      <h2>Кат Робинсън-Уилямс е бременна в трети месец, но всеки ден ходи на терен и гаси огнената стихия</h2>
      <address><time datetime="2019-11-13T08:41:00+00:00">13 Nov 2019, 08:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Бременна пожарникарка доброволец стана символ и герой на борбата с пожарите в Австралия, предаде Би Би Си. 23-годишната Кат Робинсън-Уилямс, която е бременна в трети месец заяви, че няма да се спре пред нищо при гасенето на огнената стихия.</p>
      <p>Робинсън-Уилямс обясни пред Би Би Си, че получила много разтревожени обаждания от роднини и приятели, след като разбрали, че тя е станала доброволец в гасенето. По повода жената публикува снимка в „Инстаграм“ с невероятно послание.</p>
      <figure>
        <embed-post data-src="https://www.instagram.com/p/B4q70DzhzE2" data-service="Instagram"/>
      </figure>
      <p>„Да, аз съм пожарникар. Не съм мъж, жена съм. Да, бременна съм. Да, отивам да гася и всичко ще бъде наред. Не, няма да си стоя вкъщи. Не, не ми пука дали ви харесва“, написа тя под снимката, на която е облечена с жълта пожарникарска униформа.</p>
      <p>„Това е моята държава, която гори в момента. Обичам я, обичам приятелите си. И ако това означава, че трябва да съм на терен – ще бъда на терен, ако физическото ми състояние го позволява. Винаги ще се старая максимално, както всички останали“, допълва тя. </p>
      <p>Робинсън-Уилямс е доброволец пожарникар в местните служби вече 11 години. След като стана ясно, че Австралия се готви за катастрофални последици от горските пожари, като под заплаха е и Сидни, жената решила, че не може да стои безучастна.</p>
      <figure>
        <img src="https://img.bg.sof.cmestatic.com/media/images/640x/Nov2019/2112018452.jpg"/>
        <figcaption>Снимка: EPA</figcaption>
      </figure>
      <p>Публикацията й в „Инстаграм“ беше посрещната с много положителни коментари, като мнозина я определиха като „вдъхновение за всички момичета“.</p>
      <p>В друг пост Робинсън-Уилямс е споделила снимка от ултразвуков преглед, на която се вижда нероденото й дете.</p>
      <figure>
        <embed-post data-src="https://www.instagram.com/p/B4rZIhchpWp" data-service="Instagram"/>
      </figure>
      <p>„Бременна в 13 седмица и продължавам. Все още се боря с пожарите. Това дете ще е малък пожарникар!“, написа тя.</p>
      <p>Пред Би Би Си Робинсън-Уилямс заяви, че ще спре да ходи на терен, когато тялото й каже да спре. Следящият я лекар е категоричен, че всичко е наред и тя може да продължи да върши гражданския си дълг, стига да носи предпазно облекло.</p>
    </article>
  </body>
</html>