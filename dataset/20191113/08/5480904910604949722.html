<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tenista-berdych-konci-podle-otce-se-rozlouci-v-londyne/1820384?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-13T08:24:00+00:00"/>
    <meta property="og:title" content="Tenista Berdych končí, podle otce se rozloučí v Londýně"/>
    <meta property="og:description" content="Praha - Tenista Tomáš Berdych podle očekávání ukončí po sedmnácti letech kariéru. Někdejší finalista Wimbledonu a čtvrtý hráč světa oznámí odchod ze scény v sobotu na Turnaji mistrů, což deníku Blesk řekl jeho otec Martin Berdych. Sám hráč ve vyjádření na sociálních sítích fanouškům vzkázal, že to mělo být malé překvapení a ať vydrží do soboty, kdy zveřejní více informací."/>
  </head>
  <body>
    <article>
      <h1>Tenista Berdych končí, podle otce se rozloučí v Londýně</h1>
      <address><time datetime="2019-11-13T08:24:00+00:00">13 Nov 2019, 08:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Tenista Tomáš Berdych podle očekávání ukončí po sedmnácti letech kariéru. Někdejší finalista Wimbledonu a čtvrtý hráč světa oznámí odchod ze scény v sobotu na Turnaji mistrů, což deníku Blesk řekl jeho otec Martin Berdych. Sám hráč ve vyjádření na sociálních sítích fanouškům vzkázal, že to mělo být malé překvapení a ať vydrží do soboty, kdy zveřejní více informací.</p>
      <p>"Jestli chcete být překvapení, tak nesledujte žádná média ani sociální sítě. Ale vím, to v dnešní době nejde," řekl Berdych v angličtině ve video vzkazu fanouškům. "Stala se chybička. Měl jsem v plánu malé překvapení na sobotu, kdy budu v Londýně, ale už to není možné. Ale to je v pořádku. Více informací bude v sobotu, buďte na příjmu," dodal.</p>
      <p>"Myslím, že to bude v sobotu parádní tečka," citoval Blesk Martina Berdycha s tím, že se s manželkou rovněž chystají do Londýna, kde se rozlučka uskuteční.</p>
      <p>Konec kariéry dvojnásobného vítěze Davisova poháru Berdycha byl víceméně jasný od letošního US Open. V New Yorku tenista po vyřazení v prvním kole na otázku, jestli bude hrát v roce 2020, prohlásil: "To si myslím, že už je hodně nereálné."</p>
      <p>Čtyřiatřicetiletý Berdych má chronické problémy vyplývající z vrozené vady levé kyčle. Když se tělo ozve, nedokáže pořádně hrát. "Nemůžu servírovat, nemůžu se pořádně ani ohnout, což je v tenise dost blbý. Vždyť já nejsem schopen se ani hýbat," odhalil, s čím bojuje. Během kariéry ale většinou hrál bez výraznějších komplikací, až uplynulé dva roky se opotřebení projevilo a účast na turnajích často rušil.</p>
      <p>Letos odehrál devět turnajů a 22 zápasů. V žebříčku klesl na 103. místo a je daleko od 50. příčky, která by mu kariéru ještě prodloužila. "Když tam nebudu, už nemám jisté, že se dostanu na velké turnaje. A abych ve svém věku seděl doma a čekal do posledního dne, jestli se někam dostanu, a pak rychle letěl někam do světa, to už nemám zapotřebí," řekl vítěz 13 turnajů ATP v New Yorku.</p>
      <p>A právě v New Yorku asi na čas zakotví. Důvodem je kariéra jeho manželky, modelky Ester Berdych Sátorové. "Pokud tam chce člověk začít kariéru, tak tam musí skutečně být dennodenně," uvedla Berdych Sátorová nedávno pro Super.cz na finále modelingové soutěže talentů My Model Contest, kde byla porotkyní.</p>
      <h3>Berdych byl podle bývalých koučů pracant a tenisově inteligentní </h3>
      <p>S kariérou se loučící Berdych byl podle svých někdejších trenérů Jaroslava Navrátila a Tomáše Krupy tenisově inteligentní a konzistentní hráč. Chybí mu jen grandslamový titul, ale měl podle Navrátila smůlu, že hrál v éře Rogera Federera, Rafaela Nadala a Novaka Djokoviče.</p>
      <p>"Má za sebou dlouhou a velice úspěšnou kariéru. Je jedním z nejlepších hráčů celé naší historie," řekl Navrátil, pod jehož vedením Berdych vstoupil do světa velkého tenisu. "Byl úžasný sportovec a absolutní profesionál. Jsem vděčný, že jsem s ním mohl strávit šest let práce na top úrovni," dodal Krupa, pod jehož dohledem se rodák z Valašského Meziříčí Berdych usadil mezi špičkou a pětkrát si zahrál Turnaj mistrů.</p>
      <p>Právě v Londýně na Masters, kam se kvalifikoval celkem šestkrát, se Berdych v sobotu ve 34 letech rozloučí kvůli zdravotním problémům s kariérou.</p>
      <p>Navrátil převzal Berdycha coby šestnáctiletý talent. Tehdy ho manažer Miroslav Černošek v Prostějově požádal, zda by nad ním nepřevzal dohled. "Že je to šikovný kluk, jestli bych do toho šel. Byl vysoký, měl výborný servis a velice dobrý forhend, ale horší pohyb a velice špatný bekhend," vzpomínal Navrátil na rok 2001.</p>
      <p>Berdych se začal rychle zlepšovat. O rok později vyhrál první dva turnaje kategorie Futures a v další sezoně přidal už i triumfy na challengerech. "Byl nesmírně pracovitý a tenisově inteligentní," zopakoval několikrát Navrátil a dodal: "Průlom nastal v jeho devatenácti, kdy v Palermu v roce 2004 vyhrál první titul na ATP."</p>
      <p>Ve zmíněném roce 2004 na sebe Berdych upozornil nejvíce na olympiádě v Aténách, kde vyřadil tehdejší světovou jedničku Švýcara Federera. Už tehdy ukázal své velké zbraně. "Opíral se o tvrdý forhend a servis. Hrál rychle, hodně zapracoval na pohybu a šest let se udržel ve světové desítce," vyzdvihl Navrátil.</p>
      <p>Za Navrátila získal Berdych čtyři tituly a mezi nimi i ten největší, vavřín z turnaje série Masters v hale v Paříži v roce 2005. Od Navrátila odešel na podzim 2008, ale potkávali se v daviscupovém týmu. Společně s kapitánem Navrátilem a s Radkem Štěpánkem vybojovali v letech 2012 a 2013 slavnou "salátovou mísu".</p>
      <p>Krupa se začal podílet na Berdychově vývoji v listopadu 2008. "Přebíral jsem v podstatě hotového hráče, dodělávali jsme detaily ve hře," řekl kouč a chválil připravenost svého svěřence na tréninky. "Většinou byl absolutně v pohodě, odevzdal, co člověk chtěl, a nemusel jsem ho extra nutit. Udělal, co jsem po něm chtěl, a přidal si i své. Věděl, co chce. Jen potřeboval nasměrovat," uvedl Krupa.</p>
      <p>Berdych se vypracoval v jednoho z nejstabilnějších hráčů. Přezdívalo se mu "Mr. Consistent", protože hrál vyrovnaně jako stroj. "Prohrával s žebříčkově horšími jen minimálně a dokazoval to na každém turnaji. Konzistence byla obdivuhodná a každý rok atakoval padesát výher za sezonu, to je neuvěřitelné," řekl Krupa.</p>
      <p>Nejlépe Berdychovu vyrovnanost výsledků vystihuje žebříček. Šest let bez přestávky byl v elitní desítce a sedmkrát po sobě sezonu v Top 10 i ukončil. Jen jeden sen nikdy nenaplnil. Grandslamový titul mu unikl. Jeho nejlepším počinem bylo finále Wimbledonu v roce 2010.</p>
      <p>"Měl smůlu, že ve své kariéře potkal Federera, Nadala, Djokoviče a Murrayho. Grandslamový titul by si zasloužil," řekl Navrátil. "Prostě ti čtyři byli o kousek lepší a tři za sebou porazit nedokázal," dodal Krupa.</p>
      <p>Berdych, povahou introvert, sice grandslamový vavřín nezískal, ale jako jeden z mála se v Austrálii, Paříži, Londýně i New Yorku dokázal dostat do semifinále. "To je prostě top úroveň a ukazuje to jeho kvality. Talent na tenis měl Berďa obrovský," pronesl Krupa, který s Berychem slavil titul na okruhu ATP šestkrát.</p>
      <p>Po Krupovi spolupracoval Berdych s Danielem Vallverduem z Venezuely, deset měsíců na přelomu let 2016/17 měl v roli superkouče Gorana Ivaniševiče a od půlky roku 2017 až do konce kariéry mu pomáhal Martin Štěpánek.</p>
    </article>
  </body>
</html>