<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822024.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T08:57:00+00:00"/>
    <meta property="og:title" content="زمان ثبت‌نام مسکن ملی به تفکیک استان‌ها + قیمت"/>
    <meta property="og:description" content="به گزارش ایسنا، زمان ثبت نام در طرح اقدام ملی مسکن در ۱۰ استان سیستان و بلوچستان، قم، خراسان شمالی، خراسان جنوبی،  کردستان، کهگیلویه و بویراحمد، گلستان، چهارمحال و بختیاری، همدان و یزد اعلام شده و گفته می‌شود در استان تهران نیز ثبت نام از هفته آینده آغاز می‌شود."/>
  </head>
  <body>
    <article>
      <h1>زمان ثبت‌نام مسکن ملی به تفکیک استان‌ها + قیمت</h1>
      <address>
        <time datetime="2019-11-13T08:57:00+00:00">13 Nov 2019, 08:57</time>
      </address>
      <p>نام‌نویسی متقاضیان طرح اقدام ملی مسکن از روز سه‌شنبه (۲۱ آبان) در چهار استان شروع و قرار است هر سه روز در سه تا چهار استان ثبت نام آغاز شود. عدم استفاده از زمین و تسهیلات دولتی تا کنون، متاهل یا سرپرست خانوار بودن و سابقه حداقل پنج سال سکونت در شهر مورد تقاضا یا شهر مادر نزدیک به آن از جمله شروط هشت‌گانه نام‌نویسی است.</p>
      <p>به گزارش ایسنا، زمان ثبت نام در طرح اقدام ملی مسکن در ۱۰ استان سیستان و بلوچستان، قم، خراسان شمالی، خراسان جنوبی،  کردستان، کهگیلویه و بویراحمد، گلستان، چهارمحال و بختیاری، همدان و یزد اعلام شده و گفته می‌شود در استان تهران نیز ثبت نام از هفته آینده آغاز می‌شود.</p>
      <p>ابتدا شروط هشت‌گانه نام‌نویسی از روز شنبه ۱۸ آبان ماه اعلام شد تا هموطنان واجد شرایط بتوانند در یک فرصت مناسب مدارک لازم را جمع‌آوری کنند. در گام دوم نام‌نویسی همراه با بارگذاری مدارک در چهار استان سیستان و بلوچستان، قم، خراسان شمالی و خراسان جنوبی آغاز شد و هر سه روز امکان ثبت نام در سه تا چهار استان دیگر به ترتیب فراهم می‌شود. پایان نام‌نویسی در این مرحله تا تکمیل ظرفیت خواهد بود. پس از پالایش متقاضیان ثبت‌نام شده در مرحله اول و در صورت وجود ظرفیت، سامانه پس از اطلاع‌رسانی برای ثبت‌نام مجدد تا سقف ظرفیت اعلام شده، بازگشایی می‌شود.</p>
      <p>
        <b>ثبت نام در  چهار استان از ۲۱ آبان ماه</b>
      </p>
      <p>از روز سه‌شنبه ۲۱ آبان ماه فرآیند نام‌نویسی در چهار استان سیستان و بلوچستان، قم، خراسان شمالی و خراسان جنوبی آغاز شد که تا ساعت ۱۵ روز ۲۱ آبان در سیستان و بلوچستان ۷۶۵۱ نفر، خراسان جنوبی ۲۳۱۱نفر، خراسان شمالی ۱۰۴۱ نفر و در قم ۴۴۰۰ نفر ثبت نام کرده‌اند که در مجموع تعداد ثبت نام کنندگان به ۱۵ هزار و ۴۰۳ نفر رسید. نام‌نویسی در استان قم به حد نصاب رسیده و سایت برای ثبت نام این استان در برنامه اقدام ملی مسکن بسته شده است. همچنین در خراسان جنوبی نیز شهرهای عشق‌آباد، بیرجند، قائن، فردوس، اسدیه، نهبندان و بشرویه تکمیل شده‌اند و در سیستان و بلوچستان نیز شهرهای مهرستان، سوران، میرجاوه نیز به اتمام رسیده‌اند.</p>
      <p>چهار روز بعد یعنی از روز شنبه هفته آینده ۲۵ آبان ماه ۱۳۹۸ قرار است ثبت نام در سه استان کردستان، کهگیلویه و بویراحمد و گلستان آغاز شود. متقاضیان در این سه استان باید قبل  از روز شنبه مدارک خود را آماده کنند. توصیه می‌شود متقاضیان در این سه استان مدارک را از هم‌اکنون جمع‌آوری کنند و به روز نام‌نویسی موکول نکنند؛ زیرا با توجه به اولویت ثبت نام ممکن است ظرفیت تکمیل شود.</p>
      <p>سه روز پس از آن یعنی از روز سه‌شنبه ۲۸ آبان ماه ۱۳۹۸ مهلت نام‌نویسی شهروندان سه استان چهارمحال و بختیاری، همدان و یزد شروع می‌شود و تا زمان اتمام ظرفیت، نام‌نویسی انجام خواهد شد.</p>
      <p>سایر استان‌ها هنوز اطلاع‌رسانی نشده اما با توجه به وعده‌ها احتمالا دیگر استان‌ها نیز هر سه روز وارد مرحله نام‌نویسی می‌شوند. هم‌چنین طبق اعلام معاون مسکن و ساختمان وزیر راه و شهرسازی از هفته آینده ثبت نام در طرح اقدام ملی تولید و عرضه مسکن در شهرهای جدید اطراف تهران آغاز می‌شود.</p>
      <p>
        <b>قیمت بین ۲.۵ تا ۳.۵ میلیون تومان در هر متر  مربع</b>
      </p>
      <p>طبق اعلام وزیر راه و شهرسازی حداکثر قیمت واحدهای مسکونی طرح  اقدام ملی ۲.۵ تا ۳.۵ میلیون تومان در هر متر مربع است که البته در کلانشهرها متفاوت بوده و قیمت مسکن ملی به هنگام عقد قرارداد با مردم مشخص می‌شود. در اکثر قریب به اتفاق کلانشهرها نیز قیمت نباید بیشتر از ۳.۵ میلیون تومان باشد.</p>
      <p>متقاضیان برای نام‌نویسی باید به سامانه www.tem.mrud.ir  وارد شوند.</p>
      <p>وفق مفاد قانون ساماندهی و حمایت از تولید و عرضه مسکن و آیین‌نامه مربوطه به آن، شرایط و مشخصات طرح عبارتند از:</p>
      <p>۱- متقاضی و افراد تحت تکفل، فاقد زمین مسکونی یا واحد مسکونی از ۱۳۸۴/۰۱/۰۱ به بعد بوده و از تاریخ ۱۳۵۷/۱۱/۲۲ از هیچ یک از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی سبز بودن فرم ‹‹ج›› در استعلام از سامانه مربوطه (موضوع ماده یک آیین‌نامه اجرایی قانون ساماندهی عرضه و تأمین مسکن)</p>
      <p>۲- متقاضی متأهل و یا سرپرست خانوار</p>
      <p>۳- زنان خودسرپرست مشروط به داشتن حداقل ۳۵ سال سن</p>
      <p>۴-‌ دارای حداقل ۵ سال سابقه سکونت در پنج سال اخیر در شهر مورد تقاضا</p>
      <p>• در شهرهای جدید سابقه سکونت حداقل ۵ سال در شهر جدید مورد تقاضا و یا در شهر مادر ملاک است.</p>
      <p>۵- نداشتن منع قانونی برای دریافت تسهیلات بانکی (نظیر چک برگشتی، تسهیلات معوقه و...)</p>
      <p>۶- توانایی تأمین هزینه ساخت مسکن (مازاد بر تسهیلات بانکی)</p>
      <p>۷- امکان سپرده‌گذاری حداقل سی درصد هزینه ساخت مازاد بر تسهیلات بانکی، در خصوص متقاضیان واجد شرایط بر اساس اعلام دستگاه یا نهاد مربوطه</p>
      <p>۸- توانایی پرداخت اقساط ماهیانه بانکی تسهیلات دریافتی</p>
    </article>
  </body>
</html>