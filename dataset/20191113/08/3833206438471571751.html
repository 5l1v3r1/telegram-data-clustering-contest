<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Roditelite-na-pochinalato-dete-pri-zubolekarska-upoika-Reshenieto-na-Kalpakchiev-e-gavra-913383"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T08:30:00+00:00"/>
    <meta property="og:title" content="Родителите на починалато дете при зъболекарска упойка: Решението на Калпакчиев е гавра"/>
    <meta property="og:description" content="Родители на починало при операция на зъб дете продължават да търсят справедливост три години след см..."/>
  </head>
  <body>
    <article>
      <h1>Родителите на починалато дете при зъболекарска упойка: Решението на Калпакчиев е гавра</h1>
      <address>
        <time datetime="2019-11-13T08:30:00+00:00">13 Nov 2019, 08:30</time>
      </address>
      <p>Родители на починало при операция на зъб дете продължават да търсят справедливост три години след смъртта на 14-годишния Алекс. Той издъхна в клиниката на бившия депутат от Реформаторския блок д-р Валентин Павлов след смъртоносна алергична реакция към упойката, поставена за операция на киста на зъба.</p>
      <p>Само преди дни стана ясно, че съдийски състав на САС, отново оглавяван от съдия Калин Калпакчиев, е отменил постановената на първа инстанция присъда.</p>
      <p>Съдийският състав, ръководен от Калпакчиев, оправда изцяло д-р Павлов, който на първа инстанция получи 3 г. условно с 5 г. изпитателен срок. Призна за виновни съпругата му д-р Венета Павлова и анестезиоложката д-р Йоанна Филипова, но им намали наказанията – от 3 г. условно с 5 г. изпитателен срок на 1 г. условно. САС отмени и наказанието да не практикуват.</p>
      <p>За родителите решението на Калпакчиев и другите двама съдии е гавра с паметта на сина им, който е седнал здрав на зъболекарския стол, а са си го взели в ковчег. Бащата и майката ще обжалват решението на САС пред ВКС.</p>
      <p>"Това е решение на САС, взето от съдебен състав с председател Калин Калпакчиев. За нас тези присъди и отмяната им са крайно неприемливи. Тези присъди са гавра с паметта на детето, подигравка с паметта на детето. С тези присъди се хвърля прах в очите на хората, че в България има все пак някакво правосъдие", заяви в студиото на бТВ бащата на издъхналото момче.</p>
      <p>"Ние ще обжалваме пред Върховния съд и ще продължим да настояваме за максимално строги присъди за тези хора", категоричен е той. По думите му Валентин Павлов е пренебрегнал медицински норми и стандарти, без да се консултира с анестезиолог, около 40 минути не е повикана "Спешна помощ", а вместо това - частна линейка, за да се прикрие инцидентът, убедени са родителите. В същото време поставянето на антидот веднага е можел да предотврати смъртта на Алекс. На майка му не е било разяснено какви рискове носи упойката, а вместо това оправданият от Калпакчиев зъболекар, тогава депутат, е гарантирал, че това е нова, напълно безопасна упойка. "А се оказва, че носи рискове тази упойка, описани са на листовката", твърди бащата.</p>
      <p>"Дали, ако това се беше случило с тяхното дете, щяха да оправдаят Павлов?", попита директно в ефира на бТВ майката на Алекс, удивена, че зъболекарят е обявен от съда за напълно невинен.</p>
      <p>"Ние имаме въпроси към тях - ако бяха децата им по същия начин ли биха процедирали? Биха загубили 40 минути...?", добави още въпроси съпругът й.</p>
      <p>За адвоката на почерненото семейство присъдата е несправедлива.</p>
      <p>"Ще обжалваме присъдата пред Върховния касационен съд, дано върховните съдии са на друго мнение. Но проблемът е и в държавата. Като приключи всичко, ще я съдим в Страсбург, защото има проблем. Само 7-8 големи болници в София се снабдяват с антидота за малигнена хипертермия, който е единственият в света, друго не може да помогне", казва Пламен Димитров в интервю за "Монитор" по повод поредното скандално решение на шефа на Съюза на съдиите.</p>
      <p>Димитров разкрива още, че председателят на съдебния състав от началото на делото е бил сменен, по неясни за него причини.</p>
      <p>"Обясниха, че е бил командирован. И така делото пред Софийския апелативен съд започна отново, защото смениха председателя на състава и сложиха Калпакчиев. Другите съдии останаха същите", казва адвокат Димитров.</p>
      <p>На въпроса кога е станало това, уточнява: "След първите две заседания по делото през 2019 г., беше доста преди предсрочно да освободи Полфрийман".</p>
      <p>Адвокатът се надява прокуратурата да протестира решението на съда и разкрива още нещо скандално - че бившият депутат от РБ е търсил съдействие от тогавашния здравен министър от неговата политическа сила Реформаторски блок, Петър Москов.</p>
      <p>"Одитът, разбира се, е завършил в полза на Павлов. Но има нещо, което съдът пропусна при събирането на доказателства – една доцентка е била в този медицински одит и е констатирала нередности в медицинската документация при операцията, т.е. има корекции на операционния лист и на анестезиологичния. Това тя го е написала. Много настоявах да бъде разпитана, защото е била в одита и има сведения, но и двете съдебни инстанции отказаха, не била свидетел. А как допуснаха до разпит всички останали?", пита адвокатът.</p>
    </article>
  </body>
</html>