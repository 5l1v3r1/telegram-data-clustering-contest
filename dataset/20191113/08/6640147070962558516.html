<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/vodafone-supera-quota-3-milioni-di-clienti-residenziali-di-cui-18-su-fibra/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-13T08:10:00+00:00"/>
    <meta property="og:title" content="Vodafone supera quota 3 milioni di clienti residenziali, di cui 1,8 su fibra"/>
    <meta property="og:description" content="Vodafone chiude il primo semestre 2019 con ricavi sui servizi in calo, ma il residenziale registra dati positivi."/>
  </head>
  <body>
    <article>
      <h1>Vodafone supera quota 3 milioni di clienti residenziali, di cui 1,8 su fibra</h1>
      <address><time datetime="2019-11-13T08:10:00+00:00">13 Nov 2019, 08:10</time> by <a rel="author">Dario D'Elia</a></address>
      <p><a href="http://www.vodafone.it/portal/Vodafone-Italia/Area-Stampa/Dettaglio-Comunicato-stampa?idCom=249">Vodafone</a> ha confermato di aver <b>superato quota 3 milioni di clienti su rete residenziale</b>, di cui 2,8 milioni in banda larga in crescita del 8,3% rispetto allo stesso semestre dell’anno precedente (+218.000). Complessivamente i clienti che hanno scelto la fibra Vodafone sono 1,8 milioni.</p>
      <p>“I servizi in fibra di Vodafone raggiungono oggi oltre 21 milioni di famiglie e imprese, di cui 7 milioni di unità immobiliari attraverso la propria rete ultrabroadband e la partnership strategica con Open Fiber”, spiega l’operatore nella nota ufficiale. “L’accordo con Open Fiber, già in essere in 271 città, è stato esteso a luglio ai 7.635 comuni delle ‘aree bianche’ con l’obiettivo di raggiungere oltre 19 milioni di unità immobiliari in tutta Italia”.</p>
      <figure>
        <img src="https://www.tomshw.it/images/images/2019/11/vodafone-5g-automotive-61173.768x432.jpg"/>
      </figure>
      <p>I dati sono stati inseriti nell’ultima comunicazione relativa al primo semestre 2019, terminato il 30 settembre. I ricavi da servizi sono stati di 2.424 milioni di euro, in calo del 3,5% rispetto allo stesso semestre dell’anno precedente (Q1: -3,8%, Q2: – 3,2%); l’EBITDA è pari a 1.006 milioni di euro (-3,5%). I ricavi sa servizi di rete fissa invece sono cresciuti del 9,2%.</p>
      <p>“<b>La performance del semestre risulta ancora influenzata dalle dinamiche competitive sul segmento mobile</b>, compensate in parte dalla crescita dei ricavi e della base clienti di rete fissa”, sottolinea Vodafone.</p>
      <p>Sul fronte mobile bisogna sottolineare che <b>la rete 4.5G è ormai disponibile in 227 città</b>, di cui 28 a 1 Gigabit al secondo. La copertura della rete 4G raggiunge il 98,3% della popolazione in 7.399 comuni, di cui 3289 in 4G+. Mentre per quanto riguarda la 5G il servizio è attivo a Milano e 28 comuni dell’area metropolitana, Roma, Torino, Bologna e Napoli, a cui seguiranno le prime 100 città italiane e principali località turistiche entro il 2021. Vodafone ha inoltre reso disponibile il roaming 5G per i clienti 5G Vodafone in Germania, Spagna, Gran Bretagna e Italia.</p>
      <p>Prosegue inoltre la <a href="https://www.tomshw.it/altro/vodafone-5g-svelati-quattro-progetti-che-guardano-allautomotive-e-non-solo/">sperimentazione 5G</a> a Milano e area Metropolitana: Vodafone sta ultimando i 41 progetti 5G , di cui 39 già realizzati. Tra questi per la prima volta in Italia sono stati presentati <a href="https://www.tomshw.it/altro/vodafone-5g-per-la-sanita-dalla-chirurgia-a-controllo-remoto-allambulanza-connessa/">l’intervento di chirurgia da remoto</a> e le prime soluzioni di guida assistita su rete 5G. Sempre a Milano, grazie al 5G di Vodafone, è stata giocata la prima finale di eSport live su rete 5G in Europa.</p>
      <p>Non meno importante l’accordo siglato con TIM a luglio per la condivisione della componente attiva della rete 5G, della rete 4G e l’ampliamento dell’attuale accordo di condivisione delle infrastrutture di rete passiva. TIM e Vodafone integreranno le rispettive infrastrutture passive di rete in INWIT, dando vita alla più grande Towerco italiana e la seconda in Europa con oltre 22.000 torri. L’operazione sarà perfezionata una volta ottenute le autorizzazioni necessarie.</p>
      <p>“ho., il secondo brand di Vodafone, che risponde alle esigenze di clienti interessati ad una offerta essenziale, ha raggiunto 1,4 milioni di clienti”, ricorda l’operatore.</p>
    </article>
  </body>
</html>