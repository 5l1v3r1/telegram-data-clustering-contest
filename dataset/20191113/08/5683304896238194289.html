<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/13/venmony-murder-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-13T08:08:00+00:00"/>
    <meta property="og:title" content="വെണ്‍മണി ഇരട്ടക്കൊല: പ്രതികൾ പിടിയിൽ; മോഷ്ടിച്ച സ്വര്‍ണവും കണ്ടെത്തി"/>
    <meta property="og:description" content="ആലപ്പുഴ ∙ വെൺമണി ഇരട്ടക്കൊല കേസിലെ പ്രതികളെന്നു സംശയിക്കുന്ന ബംഗ്ലാദേശ് സ്വദേശികളെ വിശാഖപട്ടണത്തു നിന്ന് റെയിൽവേ സുരക്ഷാ സേന പിടികൂടി. ഇവരുടെ പക്കൽ |.Crime Kerala.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വെണ്‍മണി ഇരട്ടക്കൊല: പ്രതികൾ പിടിയിൽ; മോഷ്ടിച്ച സ്വര്‍ണവും കണ്ടെത്തി</h1>
      <address><time datetime="2019-11-13T08:08:00+00:00">13 Nov 2019, 08:08</time> by <a rel="author">മനോരമ ലേഖകൻ</a></address>
      <p>ആലപ്പുഴ ∙ വെൺമണി ഇരട്ടക്കൊല കേസിലെ പ്രതികളെന്നു സംശയിക്കുന്ന ബംഗ്ലദേശ് സ്വദേശികളെ വിശാഖപട്ടണത്തു നിന്ന് റെയിൽവേ സുരക്ഷാ സേന പിടികൂടി. ഇവരുടെ പക്കൽ നിന്നു മോഷ്ടിച്ച സ്വര്‍ണവും കണ്ടെത്തി. പിടിയിലാവരെ കേരളത്തിലെത്തിക്കാൻ പൊലീസ് സംഘം വിമാനമാർഗം പുറപ്പെടും.</p>
      <figure>
        <img src="https://img-mm.manoramaonline.com/content/dam/mm/mo/news/kerala/images/2019/11/13/chengannur-murder.jpg"/>
        <figcaption>കൊല്ലപ്പെട്ട ചെറിയാനും ഭാര്യയും</figcaption>
      </figure>
      <p>ലബിലു, ജുവൽ എന്നിവരാണു പിടിയിലായത്. ചെന്നൈ - കോറമണ്ടൽ എക്സ്പ്രസിൽ യാത്ര ചെയ്യുകയായിരുന്നു ഇവർ. പൊലീസിന്റെ തിരച്ചിൽ നോട്ടിസിലെ ചിത്രങ്ങൾ കണ്ടാണ് ഇവരെ തിരിച്ചറിഞ്ഞത്. തിരച്ചിൽ നോട്ടിസ് ആർപിഎഫ് എല്ലായിടത്തേക്കും കൈമാറിയിരുന്നു.</p>
      <p>നവംബർ 12 ന് വൈകിട്ടാണ് വെൺമണി കൊഴുവല്ലൂർ പാറച്ചന്ത ആഞ്ഞിലിമൂട്ടിൽ എ.പി.ചെറിയാനെ (75) പുറത്തെ സ്റ്റോർ മുറിയിലും ഭാര്യ ലില്ലിയെ (68) അടുക്കളയ്ക്കു സമീപവും വെട്ടേറ്റു മരിച്ച നിലയിൽ കണ്ടെത്തിയത്. മോഷണശ്രമത്തിനിടെ ദമ്പതികളെ കൊലപ്പെടുത്തുകയായിരുന്നു. കിടപ്പുമുറി അലങ്കോലമാക്കിയ നിലയിലായിരുന്നു. സംഭവത്തെ തുടർന്ന് വീടിന്റെ പറമ്പില്‍ ജോലിക്കെത്തിയ ഇതര സംസ്ഥാന തൊഴിലാളികളെ പൊലീസ് ചോദ്യം ചെയ്തു. ചോദ്യം ചെയ്യലിൽ ബംഗ്ലദേശ് സ്വദേശികളായ ലബിലു, ജുവല്‍ എന്നിവരാണ് പ്രതികളെന്ന് പൊലീസ് കണ്ടെത്തി. </p>
      <p>അന്ന് വൈകിട്ടു പ്രദേശത്തു ശക്തമായ മഴയുണ്ടായിരുന്നു. രാത്രി വീട്ടില്‍ ലൈറ്റ് തെളിഞ്ഞിരുന്നില്ലെന്നു നാട്ടുകാര്‍ കണ്ടെങ്കിലും ആരും വീട്ടിലെത്തി അന്വേഷിച്ചില്ല. രാവിലെയും ചെറിയാനെ കാണാതെ വന്നതോടെ സുഹൃത്തുക്കള്‍ അന്വേഷിച്ചു ചെന്നപ്പോഴാണു കൊലപാതകം പുറത്തറിഞ്ഞത്. പിറ്റേന്ന് രാവിലെ സുഹൃത്തുക്കള്‍ക്കൊപ്പം ആലപ്പുഴയില്‍ ഹൗസ്‌ബോട്ട് യാത്രയ്ക്കു പോകാനിരുന്നതാണ് ചെറിയാന്‍. ദുബായിലുള്ള മകനും മകളും മരുമക്കളും ഉടന്‍ നാട്ടിലെത്തും. ചെറിയാന്‍ ഏറെക്കാലം അബുദാബിയിലായിരുന്നു. </p>
      <p><b>English Summary:</b> Venmony Murder case</p>
    </article>
  </body>
</html>