<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/tamil-nadu-cm-slams-kamal-haasan-123.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T08:14:00+00:00"/>
    <meta property="og:title" content="കമല്‍ഹാസന്റെ രാഷ്ട്രീയ ജീവിതം ശിവാജി ഗണേശന്റെതു പോലെ അവസാനിക്കും; ജനങ്ങള്‍ക്ക് വേണ്ടി എന്താണ് ചെയ്തതെന്നും പളനിസ്വാമി"/>
    <meta property="og:description" content="Edappadi K. Palanisamy Kamal Haasan National News India ചെന്നൈ: നടനും മക്കള്‍ നീതി മയ്യം നേതാവുമായ കമല്‍ഹാസനെതിരെ രൂക്ഷവിമര്‍ശനവുമായി തമിഴ്നാട് മുഖ്യമന്ത്രി കെ.പളനിസ്വാമി"/>
  </head>
  <body>
    <article>
      <h1>കമല്‍ഹാസന്റെ രാഷ്ട്രീയ ജീവിതം ശിവാജി ഗണേശന്റെതു പോലെ അവസാനിക്കും; ജനങ്ങള്‍ക്ക് വേണ്ടി എന്താണ് ചെയ്തതെന്നും പളനിസ്വാമി</h1>
      <address><time datetime="2019-11-13T08:14:00+00:00">13 Nov 2019, 08:14</time> by <a rel="author">ന്യൂസ് ഡെസ്‌ക്</a></address>
      <p>ചെന്നൈ: നടനും മക്കള്‍ നീതി മയ്യം നേതാവുമായ കമല്‍ഹാസനെതിരെ രൂക്ഷവിമര്‍ശനവുമായി തമിഴ്നാട് മുഖ്യമന്ത്രി കെ.പളനിസ്വാമി. കമല്‍ഹാസന്റെ രാഷ്ട്രീയ ജീവിതം നടന്‍ ശിവജി ഗണേശന്റെ രാഷ്ട്രീയ ജീവിതം പോലെയാകുമെന്ന് പളനിസ്വാമി പറഞ്ഞു.</p>
      <p>കമല്‍ഹാസന്റെ രാഷ്ട്രീയ പ്രവര്‍ത്തനങ്ങള്‍ വെറും പ്രഹസനമാണെന്നും അദ്ദേഹത്തിനു രാഷ്ട്രീയത്തെ കുറിച്ച് അടിസ്ഥാന വിവരം പോലുമില്ലെന്നും അദ്ദേഹത്തിന്റെ രാഷ്ട്രീയ ജീവിതം ഉടന്‍ അവസാനിക്കുമെന്നും പളനിസ്വാമി പറഞ്ഞു.</p>
      <related>
        <a href="https://www.doolnews.com/must-be-cautious-about-maoist-infiltration-in-party-says-cpim828.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘കമല്‍ഹസന്‍ രാഷ്ട്രീയത്തിലെ ഉന്നത നേതാവാണ്. എന്തുകൊണ്ടാണ് നംഗുനേരിയിലും വിക്രവണ്ടിയിലും നടന്ന ഉപതെരഞ്ഞെടുപ്പില്‍ അദ്ദേഹത്തിന്റെ പാര്‍ട്ടി മത്സരിക്കാത്തത്? ലോക്സഭാ തെരഞ്ഞെടുപ്പില്‍ അദ്ദേഹത്തിന്റെ പാര്‍ട്ടി എത്ര വോട്ടുകള്‍ നേടി? അദ്ദേഹത്തിന് പ്രായമായി, സിനിമാ അവസരങ്ങള്‍ കുറഞ്ഞു. അതാണ്, അദ്ദേഹം ഒരു രാഷ്ട്രീയ പാര്‍ട്ടി ആരംഭിച്ചതിന്റെ കാരണം. ഒരു പാര്‍ട്ടി ആരംഭിക്കുകയെന്നത് അദ്ദേഹത്തിന്റെ ജനാധിപത്യപരമായ അവകാശമാണ്. അതില്‍ തെറ്റൊന്നുമില്ല. പക്ഷേ മറ്റുള്ളവരെ കുറ്റപ്പെടുത്താന്‍ അദ്ദേഹത്തിന് കഴിയില്ല.” പളനിസ്വാമി പറഞ്ഞു.</p>
      <p>സംസ്ഥാനത്തെ നേതൃത്വ പ്രതിസന്ധിയെക്കുറിച്ച് നടന്‍ രജനീകാന്ത്, കമല്‍ഹാസന്‍ എന്നിവര്‍ അടുത്തിടെ നടത്തിയ പരാമര്‍ശങ്ങളുടെ പശ്ചാത്തലത്തിലാണ് പളനിസ്വാമിയുടെ പ്രതികരണം.</p>
      <p>1974 ല്‍ എ.ഐ.എ.ഡി.എം.കെയില്‍ ചേര്‍ന്നതിനുശേഷം 45 വര്‍ഷമായി ജനങ്ങളുടെ ക്ഷേമത്തിനായി പ്രവര്‍ത്തിച്ചുകൊണ്ടിരിക്കുകയാണെന്ന് പളനിസ്വാമി പറഞ്ഞു. വിവിധ പ്രതിഷേധങ്ങള്‍ നടത്തി ജനങ്ങളുടെ പിന്തുണ നേടിയാണ് പാര്‍ട്ടിയുടെ തലപ്പത്തെത്തിയതെന്നും അദ്ദേഹം പറഞ്ഞു.</p>
      <related>
        <a href="https://www.doolnews.com/sharad-pawar-is-cautious-approach-to-form-governement-maharashtra.html?utm_source=doolnews&amp;utm_medium=related"/>
      </related>
      <p>‘അഭിനേതാക്കള്‍ ജനങ്ങള്‍ക്ക് വേണ്ടി എന്ത് പ്രവര്‍ത്തനങ്ങളാണ് നടത്തിയത്. അവര്‍ സിനിമകളില്‍ അഭിനയിക്കുകയും വരുമാനം വര്‍ധിപ്പിക്കുകയും ചെയ്യുന്നു. ജനങ്ങള്‍ക്കിടയില്‍ അവര്‍ക്ക് വലിയ പിന്തുണയുണ്ടെന്ന് കാണിക്കാന്‍ ശ്രമിക്കുന്നു. നടന്‍ ശിവാജി ഗണേശന്‍ മികച്ച നടന്മാരില്‍ ഒരാളായിരുന്നു. എന്നാല്‍ നമുക്കെല്ലാവര്‍ക്കും അറിയാം ശിവാജി ഗണേശന്‍ രാഷ്ട്രീയത്തില്‍ ചേര്‍ന്ന് തെരഞ്ഞെടുപ്പിനെ നേരിട്ടപ്പോള്‍ എന്താണ് സംഭവിച്ചതെന്ന്. കമലിനും ഇതേ വിധി നേരിടേണ്ടിവരും. പൊതുജനങ്ങളുടെ ആവശ്യങ്ങളെക്കുറിച്ച് അദ്ദേഹത്തിന് എന്തെങ്കിലും അറിയാമോ?’, പളനിസ്വാമി ചോദിച്ചു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>1988 ല്‍ തമിഴക മുന്നേറ്റ്ര മുന്നണി രൂപീകരിച്ചാണ് ശിവാജി ഗണേശന്‍ രാഷ്ട്രീയത്തിലേയ്ക്ക് പ്രവേശിക്കുന്നത്. എന്നാല്‍ തെരഞ്ഞെടുപ്പില്‍ തിരുവായരു മണ്ഡലത്തില്‍ ഡി.എം.കെ സ്ഥാനാര്‍ഥിയോട് തോല്‍ക്കുകയാണുണ്ടായത്. അതേടെ ശിവാജിയുടെ രാഷ്ടീയ ജീവിതം അവസാനിച്ചു.</p>
      <p>അതേസമയം, ശിവാജി ഗണേശനെ കുറിച്ചുള്ള പളനിസ്വാമിയുടെ പരാമര്‍ശത്തെ ശിവാജി ഗണേശന്‍ സോഷ്യല്‍ വെല്‍ഫെയര്‍ അസോസിയേഷന്‍ കുറ്റപ്പെടുത്തി. യാദൃച്ഛികമായ മുഖ്യമന്ത്രിക്ക് ഇതിഹാസ നടനെക്കുറിച്ച് പ്രതികരിക്കാന്‍ അവകാശമില്ലെന്നും അസോസിയേഷന്‍ പറഞ്ഞു.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>