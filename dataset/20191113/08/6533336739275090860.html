<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/svastichelle-terra-siena-ndash-giorno-tranquilli-impiegati-218871.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-13T08:50:00+00:00"/>
    <meta property="og:title" content="Svastichelle in terra di siena–progettavano di far saltare in aria la moschea-2 arresti,10 indagati"/>
    <meta property="og:description" content="SVASTICHELLE IN TERRA DI SIENA – DI GIORNO TRANQUILLI IMPIEGATI, DI NOTTE NAZI-FASCI SVALVOLATI: PROGETTAVANO DI FAR SALTARE IN ARIA LA MOSCHEA DI COLLE VAL D’ELSA E ACCUMULAVANO ARMI DI OGNI TIPO, SILENZIATORI PER PISTOLE E PERSINO ESPLOSIVI - IN MANETTE UN BANCARIO E IL FIGLIO: ESTRAEVANO CHILI E CHILI DI TRITOLO DALLE VECCHIE BOMBE DELLA SECONDA GUERRA MONDIALE - 10 INDAGATI"/>
  </head>
  <body>
    <article>
      <h1>Svastichelle in terra di siena–progettavano di far saltare in aria la moschea-2 arresti,10 indagati</h1>
      <address>
        <time datetime="2019-11-13T08:50:00+00:00">13 Nov 2019, 08:50</time>
      </address>
      <p>
        <b>SVASTICHELLE IN TERRA DI SIENA – DI GIORNO TRANQUILLI IMPIEGATI, DI NOTTE NAZI-FASCI SVALVOLATI: PROGETTAVANO DI FAR SALTARE IN ARIA LA MOSCHEA DI COLLE VAL D’ELSA E ACCUMULAVANO ARMI DI OGNI TIPO, SILENZIATORI PER PISTOLE E PERSINO ESPLOSIVI - IN MANETTE UN BANCARIO E IL FIGLIO: ESTRAEVANO CHILI E CHILI DI TRITOLO DALLE VECCHIE BOMBE DELLA SECONDA GUERRA MONDIALE - 10 INDAGATI</b>
      </p>
      <hr/>
      <p>
        <b>Marco Gasperetti per <a href="http://www.corriere.it/">il “Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255296/1237548.htm">
          <img src="https://cdn-static.dagospia.com/img/foto/11-2019/indagine-estremisti-siena-1237548.png"/>
        </a>
        <figcaption>indagine estremisti siena</figcaption>
      </figure>
      <p>Da tempo si erano abituati a vivere una doppia vita. Quella tranquilla di tutti i giorni da impiegati di banca, autisti di autobus pubblici, piccoli imprenditori, negozianti. E quella inquieta ed eversiva nella quale nostalgie fasciste e naziste si mescolavano a piani per attentati alla moschea di Colle Val d' Elsa (facendo saltare in aria una condotta del gas), ad assalti «tirando pistolettate senza problemi perché la destra estrema è una filosofia di via» e ad azioni «di giustizia sommaria armi alla mano», come si raccontavano fieri nelle adunanze e nei messaggi via Internet.</p>
      <p>E intanto, con la scusa di essere collezionisti, accumulavano armi di ogni tipo, silenziatori per pistole e persino esplosivi. Che il capo, che amava farsi chiamare «il federale di Siena», al secolo Andrea Chesi, 60 anni, impiegato di banca Monte dei Paschi di Siena e il figlio Yuri, 22 anni, lavoro in un autosalone, raccoglievano da anni da residuati bellici. Estraevano chili e chili di tritolo da quelle vecchie bombe della Seconda guerra mondiale, rischiano la loro vita e quella degli altri, e poi conservavano quella polvere sognando chissà quale altra «eroica operazione» da compiere per onorare Hitler e Mussolini.</p>
      <figure>
        <a href="https://www.dagospia.com/mediagallery/Dago_fotogallery-255296/1237549.htm">
          <img src="https://cdn-static.dagospia.com/img/foto/11-2019/indagine-estremisti-siena-1237549.png"/>
        </a>
        <figcaption>indagine estremisti siena</figcaption>
      </figure>
      <p>Andrea e Yuri Chesi sono stati arrestati ieri sera per detenzione illegale di esplosivo e per aver costituito un' associazione di estrema destra a scopo eversivo. Un nucleo deviato del Mis, il Movimento idea sociale, fondato nel 2004 da Pino Rauti, storico esponente del Msi.</p>
      <p>Dieci persone, tra cui altri due impiegati del Monte dei Paschi, sono state indagate.</p>
      <p>Nelle loro abitazioni, in cantine e capannoni, sono state trovate armi, documenti apologetici, divise delle SS conservate come reliquie e anche strampalati piani per agire contro «l' invasione islamica e dei negri». Tutti i sospettati per lo più cinquantenni, che si definivano al di là di CasaPound e Forza Nuova, hanno la fedina penale pulita.</p>
      <p>Una pericolosa associazione della destra eversiva o uno scellerato gruppo di nostalgici di mezza età? «L' inchiesta è solo all' inizio - spiega il procuratore della Repubblica di Firenze Giuseppe Creazzo - e per ora non abbiamo riscontri di collegamenti con formazioni politiche di estrema destra già esistenti».</p>
      <figure>
        <a href="https://www.dagospia.com/mediagallery/Dago_fotogallery-255296/1237547.htm">
          <img src="https://cdn-static.dagospia.com/img/foto/11-2019/indagine-estremisti-siena-1237547.png"/>
        </a>
        <figcaption>indagine estremisti siena</figcaption>
      </figure>
      <p>Ma molto ancora c' è da indagare. Perché se il prospettato attentato all' odiatissimo moschea di Colle Val d' Elsa per fortuna non c' è stato perché il gruppo si sentiva spiato, nelle indagini e nelle intercettazioni della Digos di Firenze e Siena e Ucigos, i sospetti che ci si trovi di fronte a un nucleo di fanatici nazi-fascisti ci sono tutti. Un gruppo deciso a sparare e a far esplodere bombe ma anche a restare occultato «in standby sino a quando arriverà il momento di agire».</p>
      <p>In cerca di alleanze con «i camerati di tutta Italia» che si stanno raggruppando in una «piattaforma su Internet» chiamata Ritorneremo.</p>
      <p>Tutti pronti una volta addestrati a «arma alla mano senza chiamare le forze dell' ordine a fare giustizia sommaria», una sorta di «guardia nazionale repubblicana» addestrata perché «i nostri nipoti dovranno combattere con le armi il pericolo dell' Islam per difendere l' Italia e gli italiani».</p>
      <p>Nel gruppo c' era anche chi millanta di lavorare nell' intelligence e in passato di aver avuto contatti con il Sismi e il Sisde. E chi offendeva il presidente della Repubblica Sergio Mattarella.</p>
      <figure>
        <a href="https://www.dagospia.com/mediagallery/Dago_fotogallery-255296/1237550.htm">
          <img src="https://cdn-static.dagospia.com/img/foto/11-2019/moschea-1237550.png"/>
        </a>
        <figcaption>moschea</figcaption>
      </figure>
      <p>«È questo un periodo difficile per la nostra democrazia, per la nostra società civile, per il clima che si respira e per i pericoli che incombono», ha scritto ieri Liliana Segre all' associazione «Punto Dritto» che ha promosso un manifesto in favore della senatrice.</p>
      <p>Poi ha aggiunto parole di speranza: «Il Paese per fortuna è ancora integro. Democratico, costituzionale, antifascista».</p>
    </article>
  </body>
</html>