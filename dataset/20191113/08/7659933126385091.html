<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1989626/%E2%80%8Bl%C3%BCbnan%E2%80%99da-h%C3%BCk%C3%BCmetin-kurulmas%C4%B1-i%C3%A7in-y%C3%BCr%C3%BCt%C3%BClen-siyasi-temaslar-h%C4%B1z-kazand%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-13T08:45:00+00:00"/>
    <meta property="og:title" content="​Lübnan’da hükümetin kurulması için yürütülen siyasi temaslar hız kazandı"/>
    <meta property="og:description" content="Lübnan Cumhurbaşkanı Mişel Avn, sokaktaki gençlik hareketine yanıt olarak önümüzdeki aşamada üzerinde çalışılacak üç temel nokta belirledi. Avn, dün akşam televizyonda gerçekleştirdiği konuşmasında söz konusu üç noktaya açıklık getirdi. Bunları yolsu"/>
  </head>
  <body>
    <article>
      <h1>​Lübnan’da hükümetin kurulması için yürütülen siyasi temaslar hız kazandı</h1>
      <address>
        <time datetime="2019-11-13T08:45:00+00:00">13 Nov 2019, 08:45</time>
      </address>
      <p>Lübnan Cumhurbaşkanı Mişel Avn, sokaktaki gençlik hareketine yanıt olarak önümüzdeki aşamada üzerinde çalışılacak üç temel nokta belirledi. Avn, dün akşam televizyonda gerçekleştirdiği konuşmasında söz konusu üç noktaya açıklık getirdi. Bunları yolsuzlukla mücadele etmek, ekonomik durumu düzeltmek ve sivil toplum için çalışmak olarak sıraladı. Kurtarma planına sahip bir hükümetin kurulması için çağrıda bulunan Avn, “Başbakanlık için yetkilendirilecek isme dair istişareler perşembe veya cuma günü başlayacak. Ancak bunun için nihai tarih şu anda devam etmekte olan temaslarda belirlenecek” dedi.<br/><br/>Göstericilerin isteklerinin siyasi çalışmalar sırasındaki kendi talepleri ile paralel olduğunu belirten Avn, bu şekilde bir devlet inşa etmek için cumhurbaşkanlığı konumuna geldiğini ancak istediklerini uygulamak için yeterli güce sahip olmadığını vurguladı. Mişel Avn, yönetim ve toplum düzeyindeki uyuşmazlıklar sebebiyle eli kolu bağlanmış bir siyasetçi olduğunu savundu. Protestocuları kendisine yardım etmek için meydanda kalmaya çağıran Avn, hep birlikte olumlu yönde adım atmayı talep ederek geçen Ramazan Ayı'nda Baabda Sarayı’nda siyasetçilere verdiği iftar yemeğinde Lübnan’ı terk eden vatandaşların vatanlarına geri dönmesi için çağrı yaptığını hatırlattı.<br/><br/>Lübnanlıların ülkelerini terk etmelerinin başlıca nedeninin halkın siyasetçilere olan güvenini kaybetmesi olduğu belirtiliyor.<br/><br/>Yeni Lübnan hükümetinin kurulmasını kolaylaştırmak amacıyla yürütülen siyasi temaslar sürüyor. Şarku’l Avsat’ın Cumhurbaşkanlığı'na yakın kaynaklardan edindiği bilgilere göre Avn bu hafta, en geç cumartesi günü yapılacak meclis istişareleri için çağrıda bulunacak.<br/><br/>Yine Şarku’l Avsat’ın edindiği bilgilere göre Hariri dün, hükümeti kurmak için istişareler yürüten taraflarla gizlice temasa geçti.  Ancak Hariri, Cumhurbaşkanı'nın partisi ve "Hizbullah" tarafından temsil edilen siyasi güçlerin öne sürdüğü şartnamelere uygun olarak kurulacak bir sonraki hükümetin başkanlığına ilgi göstermiyor. Hükümetin kurulmasına destek vermek için belirlediği kriterlere bağlı kalacağını vurgulayan Hariri, kriterlerinden en önemlisinin hükümetin provokatif politik figürlerden uzak uzman kişilerden oluşması olduğunu belirtti.<br/><br/>Fransa Dışişleri Bakanlığı'na bağlı Ortadoğu ve Kuzey Afrika Dairesi Müdürü Christophe Farno'nun başta Cumhurbaşkanı Mişel Avn olmak üzere, eski Başbakan Saad Hariri, Temsilciler Meclisi Başkanı Nebih Berri ile görüşmesi bekleniyor. Bunun yanı sıra siyasetçilerle de görüşecek olan Christophe Farno ziyaretine Lübnan'ın İlerici Sosyalist Partisi "İSP" Genel Başkanı ve Dürzi topluluğunun en tanınmış lideri Velid Canbolat ile yaptığı görüşmeyle başladı.<br/><br/>Şarku’l Avsat’ın Farno’nun görüştüğü isimlerden edindiği bilgilere göre Fransız yetkili belirli bir girişimde bulunmadı. Lübnan krizinde Fransa'da huzursuzluğa yol açabilecek verileri toplamak için Beyrut’a gitti.<br/><br/>Dün, toplantılarına hız veren Avn, Lübnan’da yaşayan Arap büyükelçilerine yaptığı çağrıda “Arap ülkeleri Lübnan ekonomisinin yeniden canlandırılması için yardım etmeli” dedi. Cumhurbaşkanı Mişel Avn, Birleşmiş Milletler Lübnan Özel Koordinatörü Jan Kubis tarafından oluşturulan Lübnan İçin Uluslararası Destek Grubu'na mevcut durum karşısındaki tutumunu anlattı. Uluslararası Destek Grubu da ülkelerinin Lübnan'a verdiği desteği iletti.<br/><br/>Kubis, Lübnan yönetimine liyakati ile tanınmış kişiler tarafından yeni bir hükümet kurulmasını hızlandırma çağrısında bulundu ve böyle bir hükümetin uluslararası yardım elde etmek için daha iyi bir konumda olacağını da sözlerine ekledi. Kubis, Avn ile görüşmesinin ardından yaptığı açıklamada "Finansal ve ekonomik durum kritik. Hükümet ve diğer yetkililer artık bu sorunu ele almak için daha fazla bekleyemezler" dedi.<br/><br/>Özel Koordinatör, Lübnan’ın ulusal çıkarlarının ve birliğinin her şeyin üstünde olması gerektiğini vurguladı. Jan Kubis açıklamasının devamında şunları söyledi:<br/><br/>“Barışçıl bir şekilde gösteri yapan siviller güvenlik güçleri tarafından korunmaya devam etmeli. Provokatörlere karşı yasanın ve düzenin korunması, devletin ve ekonomisinin güç ve şiddet kullanmadan çalışması Lübnan yönetiminin ve güvenlik güçlerinin temel sorumluluğudur. Yetkililer, ülkenin ekonomik istikrarını korumak için acil önlemlere öncelik vermeli. Lübnan yönetimi gerekli reformları yaparak yolsuzluğu bitirmeli ve hesap verilebilirliğin cezadan kaçmadan doğru bir şekilde uygulanmasını sağlamalı.”<br/><br/>Mişel Avn, Lübnan Uluslararası Destek Grubu'nun elçileriyle yaptığı toplantıda ülkenin içinde bulunduğu koşullar ile siyasi ve güvenlik gelişmelere yönelik tutumunu açıkladı. Cumhurbaşkanı aynı şekilde hükümetin istifasına eşlik eden koşullar ve bir önceki hükümetin üzerinde durduğu reformları gerçekleştirecek yeni hükümetin kurulması için devam eden temaslar hakkında da görüşlerini bildirdi.<br/><br/>Avn, halk ayaklanmasında dile getirilen talepler ve bunlara yönelik tutumuna yönelik olarak yaptığı açıklamada milletvekil olmasından bu yana sunulan reform yasalarına ve yakın zamanda bunları yeniden onayladığına dikkat çekti.<br/><br/>Uluslararası Destek Grubu'nun elçileri de mevcut şartlar altında ülkelerinin Lübnan'a verdiği desteği dile getirerek gelişmelerle başa çıkmak için yeni bir hükümet kurmanın önemini vurguladı.</p>
    </article>
  </body>
</html>