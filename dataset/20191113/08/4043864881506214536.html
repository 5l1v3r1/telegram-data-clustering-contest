<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231816/"/>
    <meta property="og:site_name" content="Українська правда"/>
    <meta property="article:published_time" content="2019-11-13T08:31:43+00:00"/>
    <meta property="og:title" content="Ми зведемо рахунки з Леніним і Сталіним – &quot;слуга народу&quot; про ринок землі"/>
    <meta property="og:description" content="Народний депутат від “Слуги народу” Микита Потураєв: “Україна остаточно поховає комунізм. Ми нарешті зведемо рахунки з цим маніяком Леніним і людожером Сталіним, які зробили все, щоб позбавити український нарід головного багатства – землі. Ми повернемо українцям землю раз і назавжди”."/>
  </head>
  <body>
    <article>
      <h1>Ми зведемо рахунки з Леніним і Сталіним – "слуга народу" про ринок землі</h1>
      <address>
        <time datetime="2019-11-13T08:31:43+00:00">13 Nov 2019, 08:31</time>
      </address>
      <p>Народний депутат від "Слуги народу" <b>Микита Потураєв</b> заявляє, що відкриттям ринку землі Україна попрощається з комуністичним спадком.</p>
      <p>Він почав виступ у Верховній Раді в істеричному тоні під пискливий сигнал у сесійній залі, стоячи в оточенні колег.</p>
      <p>"Сьогодні навіть під цей ганебний звук, який іде з сівших батарейок, Україна остаточно поховає комунізм. Ми нарешті зведемо рахунки з цим маніяком Леніним і людожером Сталіним, які зробили все, щоб позбавити український нарід головного багатства – землі. Ми повернемо українцям землю раз і назавжди", – заявив Потураєв.</p>
      <p>"І я хочу, щоб зараз уся країна подивилася на нащадків Ягоди, Єжова, Берії, кривавих катів українського народу. Оці люди – нащадки тих, хто влаштовував голодомор, хто вбив мільйони українців, позбавивши їх землі. Ось вони! Міньйони Росії, яка влаштувала голодомор і хотіла вбити всіх українці", – заявив він.</p>
      <p>"Вони знову намагаються позбавити українців землі. Вони знову хочуть, щоб сюди прийшов московитий сапог і вморив тут всіх голодом. Але ні! сьогодні ми з цим  покінчимо раз і назавжди. Сьогодні ми повернемо народу землю! Землю – людям!", – заявив Потураєв.  </p>
      <p>З зали під час його промови періодично лунало "Ганьба!".</p>
      <p><b>Віктор Бондар</b> із групи "За майбутнє" заявив, що "заради чергових кредитів намагаються проштовхнути" продаж землі – і прирівнюють Україну до країн третього світу.</p>
      <p><b>Микита Потураєв</b> після цього знову взяв слово: "У Путіна є ринок землі! У путінській Росії з 2001 року є ринок землі. Та вже схаменіться, путінські посіпаки, скільки можна, ви вже втомили!. У поляків є ринок землі. У угорців є ринок землі. У румунів є ринок землі. Вони що, кращі за українців?".</p>
      <p>"Нас закликають подумати. Та ви ж 20 років у цій Раді сиділи. Що ж ви нічого не надумали? Скільки можна думати? Ми запропонували нормальний, зважений законопроєкт – президент запропонував зважений компроміс. Президент і ми всі почули кожного!", – заявив він.</p>
      <p>"Зараз ця фракція з капіталізацією більше трильйона доларів – люди, які вкрали з країни я не знаю скільки, це НАБУ ще рахувати й рахувати, – зараз хочуть позбавити людей права заробляти на власній приватній землі, користуватися приватною власністю. Щоб нічого не було, щоб люди були у жебрацтві тому що тільки жебраками вони вміють маніпулювати", – обурився Потураєв.</p>
      <p>"Ми повернемо людям гідність, ми повернемо людям власність!", – пообіцяв він.</p>
      <p><b>Дмитро Костюк</b> зі "Слуги народу" підсумував: "Не для того ми перемагали на виборах, щоб зараз у цій залі прогинатися під ті політичні сили, які стільки років обкрадають українців".</p>
      <p><b>Юлія Тимошенко</b> ("Батьківщина") заявила: "Прогинатися під будь-кого із політичних сил, лідерів, вказівок ззовні – не треба. Але під кого нам точно треба прогинатися – під українське суспільство, під народ".</p>
      <p>Вона наголосила, що законопроєкт про продаж землі передбачає продаж землі іноземцям і і "роздачу" землі по 210 тисяч гектарів в одну руки – це як три Києва.</p>
      <p>"Насправді, ми відкриваємо з вами шлях для того, щоб у глобальному світі той, хто має більше грошей, мав і Україну. При чому "мав"  у повному сенсі цього слова", – заявила Тимошенко.</p>
      <p>Вона знову закликала зняти це питання й провести референдум. Тимошенко заявила, що 75% громадян – проти продажу сільськогосподарської землі.</p>
      <p>А<b> Вадим Рабінович</b> з "Опозиційної платформи – За життя" заявив, що ті, хто продають землю, – "подонкі".</p>
      <p><b>Сергій Рахманін</b> із "Голосу" заявив: "Спроба зараз поставити цей законопроєкт на голосування абсолютно очевидно призведе до розколу в Раді, а завтра – до розколу в країні. Тому найбільш мудро буде відкласти розгляд цього питання, спробувати знайти точки дотику, домовитися – і вийти зі зваженим рішенням на залу  Тому що сьогодні яке б рішення не пройшло – це питання ми поховаємо, і повернутися до нього вже не зможемо".</p>
      <p>13 листопада <b>Верховна Рада планує</b> розглянути в першому читанні законодавчі зміни щодо обігу земель сільськогосподарського призначення (законопроєкт №<a href="http://w1.c1.rada.gov.ua/pls/zweb2/webproc2_5_1_J?ses=10010&amp;num_s=2&amp;num=2178&amp;date1=&amp;date2=&amp;name_zp=&amp;out_type=&amp;id=">2178</a> та з десяток альтернативних до нього).</p>
      <p>Фракції "Батьківщини", "Опозиційної платформи – За життя", "Європейської солідарності" та депутатська група "За майбутнє" виступають <a href="https://www.pravda.com.ua/news/2019/11/12/7231701/">проти продажу земель</a> сільськогосподарського призначення.</p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a><a href="https://www.epravda.com.ua/publications/2019/09/20/651811/">е</a></b>
        </i>
      </p>
      <footer>Олена Рощенко, УП, доповнено</footer>
      <related>
        <a href="https://www.epravda.com.ua/news/2019/11/13/653655/"/>
        <a href="https://www.pravda.com.ua/news/2019/11/13/7231819/"/>
        <a href="https://www.pravda.com.ua/news/2019/11/13/7231815/"/>
      </related>
    </article>
  </body>
</html>