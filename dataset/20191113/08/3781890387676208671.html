<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741432"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T08:50:00+00:00"/>
    <meta property="og:title" content="ร้องถูกส.ส.ลวงขายBMW แต่งเลขไมล์4แสนโลเป็น6หมื่น"/>
    <meta property="og:description" content="ผู้เสียหายโร่ร้องกองปราบฯ อ้างส.ส.พรรคดัง 'กรอเลขไมล์' หลอกขายรถหรู เผยได้คืนเงินดาวน์ครึ่งหนึ่ง แต่ยังค้างอีก 3 แสนบาท"/>
  </head>
  <body>
    <article>
      <h1>ร้องถูกส.ส.ลวงขายBMW แต่งเลขไมล์4แสนโลเป็น6หมื่น</h1>
      <address>
        <time datetime="2019-11-13T08:50:00+00:00">13 Nov 2019, 08:50</time>
      </address>
      <figure>
        <img src="https://www.dailynews.co.th/admin/upload/20191113/news_mlUUQRPRwU140526_533.jpg?v=20191114054"/>
      </figure>
      <p>
        <b>ผู้เสียหายโร่ร้องกองปราบฯ อ้างส.ส.พรรคดัง "กรอเลขไมล์" หลอกขายรถหรู เผยได้คืนเงินดาวน์ครึ่งหนึ่ง แต่ยังค้างอีก 3 แสนบาท</b>
      </p>
      <p>เมื่อวันที่ 13 พ.ย. ที่กองปราบปราม (บก.ป.) นายแคสเปอร์ บาร์โธดิ (Mr.Casper Bartholdi) อายุ 34 ปี นักธุรกิจชาวเดนมาร์ก ผู้เสียหาย พร้อม น.ส.ศิรินภา ขุมทอง พี่สะใภ้ และนายนุกูล นุกูลกิจ ทนายความ เดินทางเข้าพบ ร.ต.อ.หญิง พรพิมล ดอกไม้ รอง สว.(สอบสวน) กก.1 บก.ป. เพื่อแจ้งความเอาผิดกับนายจารึก สีอ่อน ส.ส.จันทบุรี พรรคอนาคตใหม่, นายจิรวัฒน์ กิจสมานมิตร พี่ชายนายจารึก และบริษัทไทยธนายนตการ จำกัด ตั้งอยู่เลขที่ 26/32 ม.13 ถ.ปิ่นเกล้า-นครไชยศรี แขวงฉิมพลี เขตตลิ่งชัน กทม. ในข้อหาขายของโดยการหลอกลวง ตามมาตรา 271 หลังซื้อรถยนต์มือสองจากบริษัทดังกล่าว แต่กลับได้รถไม่ได้คุณภาพตามที่ลงประกาศขายไว้</p>
      <figure>
        <img src="https://www.dailynews.co.th/admin/upload/20191113/news_WMUvbKvRmz140527_533.jpg?v=20191114054?v=8425"/>
      </figure>
      <p>น.ส.ศิรินภา กล่าวว่า สืบเนื่องจากเมื่อเดือน พ.ค. 2561 นายแคสเปอร์ได้พบเห็นนายจารึก โพสต์ประกาศขายรถยนต์ยี่ห้อ BMW รุ่นซีรีย์ 7 ปี 2011 เลขไมล์การใช้งาน 60,000  ก.ม. สภาพพร้อมใช้งาน ลงในเว็บไซต์แห่งหนึ่ง จึงเกิดความสนใจและให้ น.ส.ดวงใจ ภรรยา ติดต่อสอบถาม และนัดดูรถที่เต๊นท์รถมือสองย่านกาญจนาภิเษก ก่อนจะตกลงราคารถกันที่ 1,450,000 บาท นายแคสเปอร์และภรรยา จึงจ่ายเงินเงินดาวน์รถไว้เบื้องต้น 6 แสนบาท เพื่อนำรถกลับไปใช้ แต่ระหว่างที่กำลังขับรถคันดังกล่าวออกจากเต๊นท์รถ เพื่อมุ่งหน้ากลับบ้านที่ จ.ชลบุรี ปรากฏว่ารถเสียที่บริเวณถนนมอเตอร์เวย์ จึงติดต่อเต๊นท์รถให้นำกลับไปซ่อม</p>
      <figure>
        <img src="https://www.dailynews.co.th/admin/upload/20191113/news_JzmCZxSdDR140527_533.jpg?v=20191114054?v=2757"/>
      </figure>
      <p> <br/>น.ส.ศิรินภา กล่าวอีกว่า ตั้งแต่ซื้อรถคันดังกล่าวมาใช้ปรากฏว่ารถพังไปแล้ว 3 ครั้ง เสียเงินค่าซ่อมรถยนต์ไปกว่า 3 แสนบาท โดยครั้งล่าสุดนำรถเข้าศูนย์ที่ จ.ชลบุรี โดยตรง จนมีการตรวจสอบพบว่าเลขไมล์การใช้งานจริง ๆ ของรถ สูงถึง 400,000 กม. ไม่ใช่ 60,000 กม. ตามที่กล่าวอ้าง จึงเชื่อว่ารถน่าจะถูกกรอเลขไมล์ก่อนนำมาประกาศขาย จึงได้ติดต่อกลับไปยังนายจารึก เพื่อขอเงินดาวน์รถคืน แต่ก็ได้รับกลับคืนมาเพียง 3 แสนบาท โดยอ้างว่าไม่สามารถแจ้งความเอาผิดได้ จึงทำให้เกรงจะไม่ได้รับความเป็นธรรม จึงได้มายังกองปราบในวันนี้<br/> <br/>อย่างไรก็ตาม เบื้องต้นพนักงานสอบสวน ได้สอบปากคำพร้อมตรวจสอบหนังสือสัญญาและเอกสารหลักฐานต่าง ๆ ก่อนรายงานเสนอข้อผู้บังคับบัญชาสั่งการต่อไป.</p>
    </article>
  </body>
</html>