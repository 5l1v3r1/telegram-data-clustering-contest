<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%99%d7%aa-%d7%94%d7%a1%d7%a4%d7%a8-%d7%a0%d7%95%d7%95%d7%94-%d7%a2%d7%95%d7%96-%d7%91%d7%a4%d7%aa%d7%97-%d7%aa%d7%a7%d7%95%d7%94-%d7%94%d7%9e%d7%95%d7%a8%d7%99%d7%9d-%d7%9e%d7%9c%d7%9e%d7%93%d7%99%d7%9d-%d7%90%d7%aa-%d7%94%d7%aa%d7%9c%d7%9e%d7%99%d7%93%d7%99%d7%9d-%d7%90%d7%a0%d7%92%d7%9c%d7%99%d7%aa-%d7%93%d7%a8%d7%9a-%d7%94-%d7%a1%d7%a7%d7%99%d7%99%d7%a4-417090/5"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-13T08:39:00+00:00"/>
    <meta property="og:title" content="בית הספר נווה עוז בפתח תקוה: המורים מלמדים את התלמידים אנגלית דרך ה&quot;סקייפ&quot;"/>
    <meta property="og:description" content="לא מעט טענות נשמעות חדשות לבקרים כנגד דור המסכים, אבל מתברר כי יכולים להיות להם גם יתרונות: המורה אירית בר מבית ספר נווה עוז מלמדת את התלמידים אנגלית דרך תוכנת המחשב &quot;סקייפ&quot; וגם עורכת להם סיורים וירטואליים ברחבי העולם"/>
  </head>
  <body>
    <article>
      <h1>בית הספר נווה עוז בפתח תקוה: המורים מלמדים את התלמידים אנגלית דרך ה"סקייפ"</h1>
      <h2>לא מעט טענות נשמעות חדשות לבקרים כנגד דור המסכים, אבל מתברר כי יכולים להיות להם גם יתרונות: המורה אירית בר מבית ספר נווה עוז מלמדת את התלמידים אנגלית דרך תוכנת המחשב "סקייפ" וגם עורכת להם סיורים וירטואליים ברחבי העולם</h2>
      <address><time datetime="2019-11-13T08:39:00+00:00">13 Nov 2019, 08:39</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/11/9c345b8f-dd93-491e-abe0-45aa59fb3817.jpg"/>
        <figcaption>בית ספר נווה עוז פתח תקוה. צילום: מתן דויטש</figcaption>
      </figure>
      <p>לא מעט טענות נשמעות חדשות לבקרים כנגד דור המסכים. החל מהפרעות קשב ועוד לבעיות חברותיות. אך למרות זאת, יש כאלו שמנסים למנף את התקדמות הטכנולוגיה למקומות חיוביים. אחת מהם היא אירית בר, תושבת פתח תקוה ומורה בבית הספר נווה עוז, שבחודש הבא תעביר לתלמידיה שיעור ראשון מסוגו באנגלית בו הם יערכו סיור וירטואלי באקווריום בדרום קרוליינה שבארצות הברית באמצעות תוכנת ה 'סקייפ'.</p>
      <p>כבר בשנה שעברה יזמה בר (46) שיעורי אנגלית דרך תוכנת הטלפוניה המאפשרת גם לבצע שיחות וידאו על גבי האינטרנט. במסגרת השיעורים אותם היא העבירה ל-28 תלמידים מכיתות א'-ו' שנמצאים בקבוצת העצמה באנגלית, הם יצרו קשר בעזרת התוכנה עם תלמידי בית ספר במדינות זרות ועל ידי שאלות מכוונות היו צריכים לדעת מאיזו מדינה התלמידים. לאחר שגילו את ארץ המוצא, התבקשו התלמידים לשאול שאלות על התלמידים עצמם, והכל באנגלית ובשיחות וידאו.</p>
      <figure>
        <img src="https://cdn.isnet.co.il/dyncontent/2019/11/11/dad68bd7-7d4b-4faf-8b53-320828dea1a6.PNG"/>
        <figcaption>לומדים בסקייפ | צילום: ראם שמחוני</figcaption>
      </figure>
      <p>אירית מציינת כי היא "מחכה לתנאים נוספים שיבשילו, אבל אני כן חושבת על הצעד הבא בו תלמידים מהארץ יתכתבו עם תלמידים מחו"ל. בית הספר בהנהלת רגינה פוקס משנה כעת את הפילוסופיה שלו לבית ספר חוקר, יוזם עם למידה משמעותית וחווייתית ואני מנסה להסתכל עם מה הילדים יצאו מפה. אם אני אקרא 50 עמודים בספר, לא יצא לי מזה הרבה. אוכל להשיג ידע אבל איך מיישמים אותו ויוצרים תקשורת? ולכן הגעתי למיזם של שיחות צ'אט והילדים מתרגשים, זה מיוחד".</p>
      <p>עד שאירית תעבור לשלב הבא בו תלמידים מהארץ יתכתבו עם תלמידים מחו"ל, היא יזמה בעצמה עבור תלמידיה סדרה של סיורים וירטואלים מודרכים  באתרים שונים ברחבי העולם. הראשון, ייערך בשלישי בדצמבר אל האקווריום בדרום קרוליינה שבארצות הברית. "מדובר בשיעור אינטראקטיבי שפורץ את גבולות הכיתה וטרם נראה בארץ", היא מספרת בגאווה. " מכניסים אותנו לאקווריום שלהם דרך הסקייפ והילד כאן שיושב בנווה עוז רואה בשידור ישיר למשל מה קורה עם צב שמעבירים אותו לים, והוא מרגיש שותף לחוויה כזו. וכל זה מתקיים באנגלית כמובן".</p>
      <figure>
        <img src="http://mynetpetahtikva.co.il/dyncontent/2019/11/11/2f811441-8f97-4e14-aef9-179c57bf05af.jpeg"/>
        <figcaption>אירית בר | צילום: פרטי</figcaption>
      </figure>
      <p>"מדובר בלימוד מחקרי, שבו התלמידים חוקרים על בעלי החיים בטרם הסיור כדי שיגיעו עם שאלות מוכנות. הרעיון שהילד חווה את העולם בעצמו, לומד אקולוגיה אבל מהשטח. לא מתמונה אלא כשהכל זז. אפשר לומר שאנחנו טסים בלי מזוודה ובלי הורים ליעד ומסיירים. אנחנו מאוד מתרגשים לקראת השיעור הראשון".</p>
      <p>
        <b>איך זה עובד? יש גם את עניין הפרש השעות בין דרום קרוליינה לישראל.</b>
      </p>
      <p>"הם פותחים לנו במיוחד את האתר בשעה 07:30 במקום 09:30 לפי שעונם כשאצלנו השעון יורה על 13:30. יש מחשב בכיתה ואקרין בו את השיחה באמצעות הסקייפ, כשהילדים יגיעו עם שאלות על בעלי החיים. מצאתי לנכון לחבר את חומרי הלימוד לעולם עצמו. אם אנחנו מדברים על חיות אז הדבר הנכון בעיני היה ליצור קשר עם מקום כזה, וחיכיתי חצי שנה עד שקיבלתי את כל האישורים לכך".</p>
      <p>
        <b>מה היעד הבא?</b>
      </p>
      <p>"התכנון הוא לסייר בחללית של נאס"א אך יש עוד מספר אישורים שאנחנו צריכים לקבל".</p>
      <p>
        <b>שיטת הלימוד הזו, באמצעות הסקייפ כמעט ולא קיימת ברחבי הארץ, אם בכלל. מדוע?</b>
      </p>
      <p>"יש הרבה מורים שהטכנולוגיה לא קרובה אליהם. היום אין הרבה גורמים שיכולים להביא את ההליך לכדי ביצוע. זה מיזם שמתפתח , ואני מנסה להביא תכנית שתתאים ל 2020. אני הצלחתי כי מאוד רציתי להקנות לילדים חוויה שלא ישכחו".</p>
      <p>"מבחינת בית ספר אני חייבת לומר שיש בדרך  גם בעיה טכנולוגית. צריך איש מחשבים שיבוא ויהיה בשיעור ואני די לבד. אין כרגע משאבים לדברים כאלו, וזה מאתגר אבל אני מצליחה. כי כשיש רצון אז אין דבר שעומד בפניו".</p>
      <p>
        <b>מה עושים כדי למנף את שיטת הלימוד?</b>
      </p>
      <p>"אני מדריכה פדגוגית במכללת לוינסקי ושם אני מכשירה סטודנטים, בראיה כזו שסטודנט שמגיע אליי מתחיל לתכנן שיעור שהוא אחר. הראיה שלו אחרת. אני משנה את תפיסת הלמידה שיוכלו לצאת מגבולות הכיתה וזה מה שאני עושה.מכאן זה עובר לפרחי ההוראה שבעתיד יהיו מורים בשאיפה שכך יעבדו. גם מבחינת משרד החינוך, ישנו עידוד לכך".</p>
    </article>
  </body>
</html>