<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15385/kinopremiery-46-tyden/"/>
    <meta property="og:site_name" content="filmserver.cz"/>
    <meta property="article:published_time" content="2019-11-13T07:30:00+00:00"/>
    <meta property="og:title" content="Kinopremiéry: Doktor Spánek závodí v Le Mans a bojuje za amnestii"/>
    <meta property="og:description" content="V aktuálním týdnu obohatí program kin osm novinek, většinového diváka ale nejspíš upoutají zejména dvě. Tou první je chválené závodnické drama Le Mans ’66, druhou pak Doktor Spánek, pokračování legendárního Osvícení."/>
  </head>
  <body>
    <article>
      <h1>Kinopremiéry: Doktor Spánek závodí v Le Mans a bojuje za amnestii</h1>
      <h2>V aktuálním týdnu obohatí program kin osm novinek, většinového diváka ale nejspíš upoutají zejména dvě. Tou první je chválené závodnické drama<i> Le Mans ’66</i>, druhou pak <i>Doktor Spánek</i>, pokračování legendárního <i>Osvícení</i>.</h2>
      <address><time datetime="2019-11-13T07:30:00+00:00">13 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/le-mans-66-film-174692/">Le Mans '66</a> (<b>Ford v Ferrari</b>) (CinemArt)</p>
      <figure>
        <img src="https://filmserver.cz/img/61595.jpg"/>
      </figure>
      <p>Životopisné drama má úplně vše, co má potenciálně úspěšný film mít. Diváky tak naláká atraktivní téma a prostředí automobilových závodů, příběh vycházející ze skutečnosti a nádech starých časů. Lákavý je ovšem i tvůrčí tým, neboť za režií stojí velezkušený <a href="https://filmserver.cz/james-mangold-osoba-1905/">James Mangold</a> a hlavní role ztvárnili populární <a href="https://filmserver.cz/matt-damon-osoba-32919/">Matt Damon</a> a <a href="https://filmserver.cz/christian-bale-osoba-91918/">Christian Bale</a>. Pozitivem je navíc také to, že dosavadní ohlasy se předhánějí v tom, který z nich bude nadšenější a dokonce není málo ani těch, kteří hovoří přímo o filmu roku. Zbývá už jen doufat, že na ně diváci uslyší a finančně si snímek povede více než dobře, protože z tohoto hlediska je výsledek dost nejsitý. Jasná premiéra týdne. <br/><b>Synopse: </b>V roce 1959 je Carroll Shelby (<a href="https://filmserver.cz/matt-damon-osoba-32919/">Matt Damon</a>) na vrcholu, protože vyhrál nejtěžší motoristický závod na světě 24 hodin Le Mans. Hned poté ale přichází tvrdý pád, protože lékaři objevená skrytá srdeční vada mu znemožní dále závodit. Začíná tak novou kariéru konstruktéra. Spolupracuje s týmem, v němž jezdí i zkušební jezdec Ken Miles (<a href="https://filmserver.cz/christian-bale-osoba-91918/">Christian Bale</a>), který je sice oddaný své rodině, ale také naprosto arogantní a neschopen jakéhokoli kompromisu. A právě tento tým si najme Henry Ford II (<a href="https://filmserver.cz/tracy-letts-osoba-16201/">Tracy Letts</a>), aby pro jeho automobilku navrhli a postavili dokonalé závodní auto. Chce se totiž pomstít Enzu Ferrarimu za to, že nakonec odmítl spojení své automobilky s Ford Motor Company. Porazit jeho vozy na dráze se ale zdá být neřešitelné. <br/><b>Zajímavosti:</b> Kvůli své roli zhubl <a href="https://filmserver.cz/christian-bale-osoba-91918/">Bale</a> neuvěřitelných třicet dva kilo.</p>
      <figure>
        <iframe src="https://www.youtube.com/embed/9RS6Fp6JZR4" width="640" height="360" data-service="Youtube" scrolling="no"/>
        <figcaption>Oficiální trailer filmu Le Mans ’66 / Ford v Ferrari</figcaption>
      </figure>
      <p><a href="https://filmserver.cz/doktor-spanek-od-stephena-kinga-film-174693/">Doktor Spánek od Stephena Kinga</a> (<b>Doctor Sleep</b>) (Vertical Ent.)</p>
      <figure>
        <img src="https://filmserver.cz/img/61497.jpg"/>
      </figure>
      <p>Horor s trochu zbytečně popisným českým názvem je pokračováním legendárního <a href="https://filmserver.cz/osviceni-film-77131/">Osvícení</a> a jeho hlavním hrdinou je tehdy malý Dan Torrance, dnes dospělý muž. Snímek opravdu vychází ze stejnojmenného románu <a href="https://filmserver.cz/stephen-king-osoba-714/">Stephena Kinga</a>, k němuž se ale autor dlouho odhodlával a vznikl až roku 2014. Režisérem a scenáristou adaptace je v žánru hodně zkušený <a href="https://filmserver.cz/mike-flanagan-osoba-744034/">Mike Flanagan</a>, jehož filmografie je ale dost nevyrovnaná, diváky tak naláká spíše jméno autora předlohy a obsazení, v němž titulní úlohu ztvárnil <a href="https://filmserver.cz/ewan-mcgregor-osoba-117659/">Ewan McGregor</a>, vedle kterého dostaly důvěru třeba <a href="https://filmserver.cz/rebecca-ferguson-osoba-699459/">Rebecca Ferguson</a> a <a href="https://filmserver.cz/kyliegh-curran-osoba-807000/">Kyliegh Curran</a>. Dosavadní hodnocení a ohlasy jsou poměrně spokojené, kritizují ale především na žánr neobvyklou, více než dvouapůlhodinovou stopáž. Uvidíme, jak si snímek povede v tuzemských kinech. <br/><b>Synopse: </b>Dospělý Dan Torrance (<a href="https://filmserver.cz/ewan-mcgregor-osoba-117659/">Ewan McGregor</a>) se usilovně snaží vyrovnat s hrůznými zážitky z hotelu Overlook a najít klid v duši. Když se ale setká s odvážnou mladou dívkou Abrou (<a href="https://filmserver.cz/kyliegh-curran-osoba-807000/">Kyliegh Curran</a>) obdařenou mimořádnými mimosmyslovými schopnostmi, vše se změní. Děvče totiž cítí, že Dan má stejné nadání jako ona a obrátí se na něj se zoufalou prosbou o pomoc. Nelítostná bytost Rose (<a href="https://filmserver.cz/rebecca-ferguson-osoba-699459/">Rebecca Ferguson</a>) a její následovníci totiž čerpají energii z "osvícení" dalších nevinných dětí a pro dosažení nesmrtelnosti jsou schopni udělat cokoliv. <br/><b>Zajímavost:</b> Autor filmu při tvorbě hotelu Overlook pečlivě vycházel z původních návrhů <a href="https://filmserver.cz/stanley-kubrick-osoba-10631/">Stanleyho Kubricka</a>.</p>
      <figure>
        <iframe src="https://www.youtube.com/embed/bOIj1Jmp6Io" width="640" height="360" data-service="Youtube" scrolling="no"/>
        <figcaption>Oficiální český trailer filmu Doktor Spánek od Stephena Kinga / Doctor Sleep</figcaption>
      </figure>
      <p><a href="https://filmserver.cz/matthias-a-maxime-film-175661/">Matthias a Maxime</a> (<b>Matthias et Maxime</b>) (Queer Kino)</p>
      <figure>
        <img src="https://filmserver.cz/img/61597.jpg"/>
      </figure>
      <p>Kanadské drama je určeno přemýšlivějšímu a tolerantnějšímu divákovi, který předem ví, s čím má tu čest. Je to totiž tak, že snímek má homosexuální tematiku, především ho ale natočil a napsal mladý <a href="https://filmserver.cz/xavier-dolan-osoba-46369/">Xavier Dolan</a>, který u publika vyvolává dost protichůdné reakce. A aby toho nebylo málo, objeví se tento tvůrce ještě v jedné z hlavních rolí, v té druhé ho doplnil na velkém plátně debutující <a href="https://filmserver.cz/gabriel-d-almeida-freitas-osoba-808515/">Gabriel D´Almeida Freitas</a>. Ohlasů zatím není mnoho, v tomto případě ale z výše uvedených důvodů nebudou tak relevantní, takže to nikterak nevadí. Premiéra do klubových kin. <br/><b>Synopse: </b>Matthias (<a href="https://filmserver.cz/gabriel-d-almeida-freitas-osoba-808515/">Gabriel D´Almeida Freitas</a>) a Maxime (<a href="https://filmserver.cz/xavier-dolan-osoba-46369/">Xavier Dolan</a>) jsou od dětství nerozluční kamarádi. Když jsou ale během natáčení studentského filmu vyzváni, aby se políbili před kamerou, vše se náhle změní. Zdánlivě nenarušitelné pouto je znejistěno pochybnostmi, jaké city k sobě vlastně chovají. Jak léta plynou, jejich cesty se rozcházejí, s třicítkou na krku však musí učinit rozhodnutí, která zásadně ovlivní jejich budoucnost.</p>
      <figure>
        <iframe src="https://www.youtube.com/embed/P1LlBxGHWlI" width="640" height="360" data-service="Youtube" scrolling="no"/>
        <figcaption>Český trailer filmu Matthias a Maxime / Matthias et Maxime</figcaption>
      </figure>
      <p><a href="https://filmserver.cz/antropocen-epocha-cloveka-film-175800/">Antropocén: Epocha člověka</a> (<b>Anthropocene: The Human Epoch</b>) (AČFK)</p>
      <figure>
        <img src="https://filmserver.cz/img/61599.jpg"/>
      </figure>
      <p>Kanadský dokument rozhodně nepotěší ty, kteří popírají teorii o tom, že člověk má na planetu Zemi velký vliv. Režijní trio <a href="https://filmserver.cz/jennifer-baichwal-osoba-5878/">Jennifer Baichwal</a>, <a href="https://filmserver.cz/edward-burtynsky-osoba-531669/">Edward Burtynsky</a> a <a href="https://filmserver.cz/nicholas-de-pencier-osoba-5879/">Nicholas de Pencier</a> se v něm totiž rozhodlo ukázat několik obrazů, kdy člověk planetu ničí a jaký to má na všechny dopad. Distributor ve svém textu navíc uvádí, že snímek kombinuje vědecké poznatky a umění, takže by nemělo jít o úplně prázdný a apelativní počin. Pokud bude uváděn v původním znění, můžou diváci slyšet <a href="https://filmserver.cz/alicia-vikander-osoba-102058/">Aliciu Vikander</a>, která je jeho vypravěčem. Ohlasů je zatím naprosté minimum, to ale asi nikoho nepřekvapí. <br/><b>Synopse: </b>V historii naší planety jsme dosáhli bezprecedentního okamžiku. Lidé totiž v současnosti ovlivňují Zemi a geologické procesy více než všechny síly dohromady. Dokument kombinuje vědu a umění a přináší empirický a neučebnicový náhled na klíčový moment v historii geologie.</p>
      <figure>
        <iframe src="https://www.youtube.com/embed/fqvC_XfjFiM" width="640" height="360" data-service="Youtube" scrolling="no"/>
        <figcaption>Český trailer filmu Antropocén: Epocha člověka / Anthropocene: The Human Epoch</figcaption>
      </figure>
      <p><a href="https://filmserver.cz/sbohem-synu-film-175662/">Sbohem, synu</a> (<b>Di jiu tian chang</b>) (Film Europe)</p>
      <figure>
        <img src="https://filmserver.cz/img/61598.jpg"/>
      </figure>
      <p>Ačkoli o Číně slýcháme a čteme denně ze všech stran, filmy z této obrovské země jsou u nás stále vzácností. Unikátní možnost poznat něco z tamní tvorby tak má tuzemský divák v tomto týdnu, kdy vstupuje do kin drama oceňovaného režiséra a scenáristy <a href="https://filmserver.cz/wang-xiaoshuai-osoba-5240/">Wanga Xiaoshuaie</a>. Po přečtení synopse je všem jasné, že jeho poslední počin nepatří k tamějšímu mainstreamu, protože ukazuje odvrácenou stranu čínské kulturní revoluce a dopady tzv. politiky jednoho dítěte. Právě tematika je asi to jediné, na co lze zájemce nalákat, protože jména tvůrce ani představitelů všech rolí nejsou nijak zvlášť známá. Ohlasy, kterých tedy není moc, jsou dost nadšené, takže se snad zadařilo. Jen je třeba vědět, že stopáž atakuje tři hodiny. <br/><b>Synopse: </b>Rozsáhlá sága zachycuje osudy dvou manželských párů, které v průběhu několika desetiletí prošly obrovskými sociálními změnami. Prožily čínskou kulturní revoluci a tvrdě na ně dopadá politika jednoho dítěte. <br/><b>Zajímavost: </b>Natáčení trvalo tři měsíce.</p>
      <figure>
        <iframe src="https://www.youtube.com/embed/4ldbK971rYY" width="640" height="360" data-service="Youtube" scrolling="no"/>
        <figcaption>Český trailer filmu Sbohem, synu / Di jiu tian chang</figcaption>
      </figure>
      <p><a href="https://filmserver.cz/falesne-film-175660/">Falešně</a> (<b>De Frivillige</b>) (Artcam Films)</p>
      <figure>
        <img src="https://filmserver.cz/img/61596.jpg"/>
      </figure>
      <p>Po delší době se do našich kin dostává něco ze severské kinematografie, která je dlouhodobě poměrně populární. Tentokrát se dostává na dánské komediální drama, které se odehrává ve vězení. A opět platí, že země původu a synopse jsou to jediné, co diváky přitáhne do kina, protože režírující <a href="https://filmserver.cz/frederikke-aspock-osoba-568391/">Frederikku Aspöck</a> zná málokdo a podobně je to i s kompletním obsazením. Ohlasů a komentářů je znovu minimum, takže asi nemá cenu se jimi nějak podrobněji zabývat, nicméně se pohybují kolem lehkého nadprůměru. <br/><b>Synopse: </b>Investiční bankéř Markus (<a href="https://filmserver.cz/jakob-ulrik-lohmann-osoba-491891/">Jakob Ulrik Lohmann</a>) založil svou kariéru na bezohlednosti, nakonec se ale stejně dostal za mříže. Osud na sebe vezme podobu vězeňského kápa, který po něm požaduje nemalý finanční obnos. Markusovi tak nezbývá než se uchýlit do izolovaného křídla pro nejopovrhovanější zločince, kterému smysl, rytmus a hierarchii dává pěvecký sbor. Namísto pokory Markus nachází příležitost, která ho vždy hnala kupředu - stoupat vzhůru přes mrtvoly, i když jde jen o pozici sbormistra a pěvecký repertoár. <br/><b>Zajímavost: </b>Snímek vychází z divadelní hry.</p>
      <figure>
        <iframe src="https://www.youtube.com/embed/bSjRwvwPCfw" width="640" height="360" data-service="Youtube" scrolling="no"/>
        <figcaption>Český trailer filmu Falešně / De Frivillige</figcaption>
      </figure>
      <p><a href="https://filmserver.cz/amnestie-film-175799/">Amnestie</a> (Bontonfilm)</p>
      <figure>
        <img src="https://filmserver.cz/img/61600.jpg"/>
      </figure>
      <p>K třicátému výročí Sametové revoluce přichází do kin slovensko-české drama s prvky thrilleru, které reflektuje méně známé události, k nimž tehdy došlo v leopoldovské věznici. Divácky atraktivní téma doplňuje neméně atraktivní obsazení, v němž se objeví <a href="https://filmserver.cz/anna-geislerova-osoba-808497/">Anna Geislerová</a>, <a href="https://filmserver.cz/marek-vasut-osoba-75700/">Marek Vašut</a>, <a href="https://filmserver.cz/juraj-baca-osoba-808496/">Juraj Bača</a>, <a href="https://filmserver.cz/jana-olhova-osoba-119757/">Jana Oľhová</a> nebo <a href="https://filmserver.cz/marek-majesky-osoba-395945/">Marek Majeský</a>. Režisérem je <a href="https://filmserver.cz/jonas-karasek-osoba-749080/">Jonáš Karásek</a>, jehož filmy se prezentují výtečnou vizuální stránkou a režijními nápady, bohužel také ale hloupým a nelogickým příběhem. To se dle dostupných ohlasů bohužel opakuje i v tomto případě, takže se zdá, že jde o promarněnou příležitost. <br/><b>Synopse: </b>Sametová revoluce v roce 1989 přinesla většině lidí svobodu, někomu ale spíše problémy, jinému pak zase příležitost a kariéru. Rozsáhlé amnestie prezidenta Václava Havla ze zimy 1990 se řady těžkých zločinců v leopoldovské věznici netýkaly. Ti se proto vzbouřili a na téměř dva týdny věznici obsadili. Ta se tak změnila na válečnou zónu a vše musela ukončit až policie a speciální jednotky s pomocí vojenské techniky. Nesmlouvavý zákrok část veřejnosti ocenila, jiní však poukazovali na jeho přílišnou a zbytečnou brutalitu. <br/><b>Zajímavost: </b>Film se částečně natáčel ve skutečném vězení v Leopoldově.</p>
      <figure>
        <iframe src="https://www.youtube.com/embed/4PIDbMHRU0s" width="640" height="360" data-service="Youtube" scrolling="no"/>
        <figcaption>Originální trailer filmu Amnestie</figcaption>
      </figure>
      <p><a href="https://filmserver.cz/karel-ja-a-ty-film-175530/">Karel, já a ty</a> (Marienbad Film)</p>
      <figure>
        <img src="https://filmserver.cz/img/61601.jpg"/>
      </figure>
      <p>České komediální drama primárně necílí na první místa žebříčků návštěvnosti, ale evidentně se snaží být poctivou vztahovou podívanou. Celovečerně režijně a scenáristicky s ním debutuje <a href="https://filmserver.cz/bohdan-karasek-osoba-157390/">Bohdan Karásek</a>, který do hlavní role obsadil <a href="https://filmserver.cz/jenovefa-bokova-osoba-168074/">Jenovéfu Bokovou</a>, do těch dalších pak <a href="https://filmserver.cz/miroslav-faderholz-osoba-808505/">Miroslava Faderholze</a>, <a href="https://filmserver.cz/miloslav-konig-osoba-161184/">Miloslava Königa</a> nebo <a href="https://filmserver.cz/petra-nesvacilova-osoba-161031/">Petru Nesvačilovu</a>. Ohlasy jsou zatím dost rozpolcené a asi tomu nebude jinak, každopádně se zdá, že půjde o sympatický pokus. Snad si najde své diváky <br/><b>Synopse: </b>Saša (<a href="https://filmserver.cz/jenovefa-bokova-osoba-168074/">Jenovéfa Boková</a>) cítí, že její manželství s Karlem (<a href="https://filmserver.cz/miloslav-konig-osoba-161184/">Miloslav König</a>) je vyčerpáno a na čas od něj odejde. Chvilkový azyl nachází u starého známého Dušana (<a href="https://filmserver.cz/miroslav-faderholz-osoba-808505/">Miroslav Faderholz</a>), který jí kdysi hrál na svatbě. Oba se snaží ve svých vztazích zorientovat a vzájemně jsou si v tomto tápání oporou. <br/><b>Zajímavost:</b> <a href="https://filmserver.cz/miroslav-faderholz-osoba-808505/">Miroslav Faderholz</a> je krycí jméno pro samotného tvůrce, který tedy ve svém filmu i hraje a je autorem hudby.</p>
      <figure>
        <iframe src="https://www.youtube.com/embed/YefpcEHxcqE" width="640" height="360" data-service="Youtube" scrolling="no"/>
        <figcaption>Oficiální trailer filmu Karel, já a ty</figcaption>
      </figure>
    </article>
  </body>
</html>