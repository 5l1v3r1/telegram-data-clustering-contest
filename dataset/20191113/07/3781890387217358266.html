<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741430"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T07:12:00+00:00"/>
    <meta property="og:title" content="เข้าใจผิดปมทนายพกปืนเข้าศาล ชี้แค่ให้ติดตัวไว้เท่านั้น"/>
    <meta property="og:description" content="เลขาฯ สภาทนายความ ชี้เข้าใจความหมายคลาดเคลื่อน ปม 'ถวัลย์' เสนอให้ทนายพกปืนเข้าศาล ความจริงคือแค่ให้ติดตัวเท่านั้น"/>
  </head>
  <body>
    <article>
      <h1>เข้าใจผิดปมทนายพกปืนเข้าศาล ชี้แค่ให้ติดตัวไว้เท่านั้น</h1>
      <address>
        <time datetime="2019-11-13T07:12:00+00:00">13 Nov 2019, 07:12</time>
      </address>
      <p>
        <b>เลขาฯ สภาทนายความ ชี้เข้าใจความหมายคลาดเคลื่อน ปม "ถวัลย์" เสนอให้ทนายพกปืนเข้าศาล ความจริงคือแค่ให้ติดตัวเท่านั้น</b>
      </p>
      <p>กรณี ว่าที่ ร.ต.ดร.ถวัลย์ รุยาพร นายกสภาทนายความ แนะแนวคิดเรื่องที่จะให้ทนายความสามารถพกพาอาวุธปืนไว้ป้องกันตัวได้ เนื่องจากในมือมีแต่เอกสาร ไม่มีอะไรที่ใช้ป้องกันตัวได้เลย เป็นห่วงสวัสดิภาพของทนาย หลังจากเกิดเหตุที่ ทนายบัญชา ปรมีศณาภรณ์ อายุ 61 ปี และทนายฝ่ายโจทก์ถูกยิงเสียชีวิตที่ศาลจังหวัดจันทบุรี กลายเป็นกระแสวิพากษ์วิจารณ์ในโลกโซเชียลอย่างมาก<br/><br/>ความคืบหน้าเมื่อวันที่ 13 พ.ย. ที่สภาทนายความ ในพระบรมราชูปถัมภ์ นายนิพนธ์ จันทเวช เลขาธิการสภาทนายความกรรมการสภาทนายความ ภาค 5 กล่าวว่าจากกรณีมีกระแสข่าวว่า ว่าที่ร.ต.ถวัลย์ มีนโยบายให้ทนายความพกอาวุธปืนเข้าไปในศาลได้นั้นเป็นความเข้าใจที่คลาดเคลื่อน เนื่องจากขณะนี้เป็นเพียงนโยบายให้ทนายความพกพาอาวุธปืนขณะเดินทางเป็นสวัสดิภาพเท่านั้น ไม่ได้ให้พกอาวุธเข้าไปในศาลแต่อย่างใด<br/><br/>ด้านนายภักดี บุษยะบุตรี อุปนายกฝ่ายกิจการพิเศษ กล่าวว่าจากนโยบายดังกล่าวทางสภาฯ เห็นว่าทนายความทำงานบนความขัดแย้ง และต้องพกพาทรัพย์สินของลูกความที่มอบให้ใช้ในทางคดี จึงจำเป็นต้องมีอาวุธปืนในการป้องกันตัว และป้องกันทรัพย์สินด้วย ขณะนี้ยื่นเรื่องไปเมื่อ 6 เดือนที่แล้วอยู่ระหว่างรอการอนุมัติจากผบ.ตร</p>
      <figure>
        <img src="https://www.dailynews.co.th/admin/upload/20191113/news_ObhRKLRjAy132603_533.jpg?v=20191114093?v=8105"/>
      </figure>
      <p>
        <b>ข่าวที่เกี่ยวข้อง...<br/><a href="https://www.dailynews.co.th/crime/741267">'ถวัลย์'ฟื้นขอทนายพกปืน หลัง'บัญชา'ถูกยิงตายคาศาล</a></b>
      </p>
    </article>
  </body>
</html>