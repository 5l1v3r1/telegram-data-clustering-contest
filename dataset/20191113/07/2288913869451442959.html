<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191113_04712786"/>
    <meta property="og:site_name" content="De Standaard"/>
    <meta property="article:published_time" content="2019-11-13T07:57:00+00:00"/>
    <meta property="og:title" content="Drie kleine hersenbloedingen voor Gerben Thijssen na val in Zesdaagse van Gent"/>
    <meta property="og:description" content="Gerben Thijssen heeft aan zijn zware val dinsdagavond op de Zesdaagse van Gent enkele gebroken ribben en een sleutelbeenbreuk overgehouden. De Limburgse ba..."/>
  </head>
  <body>
    <article>
      <h1>Drie kleine hersenbloedingen voor Gerben Thijssen na val in Zesdaagse van Gent</h1>
      <address>
        <time datetime="2019-11-13T07:57:00+00:00">13 Nov 2019, 07:57</time>
      </address>
      <p>Gerben Thijssen heeft aan zijn zware val dinsdagavond op de Zesdaagse van Gent enkele gebroken ribben en een sleutelbeenbreuk overgehouden. De Limburgse baanwielrennen kreeg ook enkele kleine hersenbloedingen, maar zijn toestand is ondertussen stabiel.</p>
      <p>De Zesdaagse van Gent werd op de eerste dag al onderbroken om iets na 23 uur, na een zware val van Gerben Thijssen. De 21-jarige Limburger haakte in de finale in elkaar met de Deen Oliver Wulf Frederiksen. De hulpdiensten dienden de eerste zorgen toe en na een kwartiertje werd de onfortuinlijke renner met de ambulance afgevoerd. Thijssen had een wonde aan het hoofd maar was wel bij bewustzijn en kon reageren.</p>
      <p>Momenteel verblijft Thijssen op de afdeling Intensieve Zorgen van het UZ in Gent. 'Zijn toestand is ernstig, maar stabiel', laat zijn team Lotto-Soudal, 'maar op een hersenscan zijn 3 kleine hersenbloedingen vastgesteld. Daarom verblijft Gerben nog enkele dagen op de dienst. Hij is bij bewustzijn, maar voelt zich nog suf. Hij wordt op de afdeling intensieve zorgen van dichtbij opgevolgd. Naast de hersenbloedingen heeft hij ook enkele gebroken ribben en een gebroken sleutelbeen.' </p>
      <figure>
        <iframe data-src="https://twitter.com/philmaertens/status/1194390810269278208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Op vraag van de (aangeslagen) renners werd de rest van het programma geschrapt. Hoe het verder moet met Moreno De Pauw, die gekoppeld is aan Thyssen, is nog onduidelijk.</p>
      <p>
        <b>'Wedstrijd stilleggen was de meest menselijke beslissing'</b>
      </p>
      <p>'Het laatste wat je wilt is een dergelijk zware valpartij. De wedstrijd stilleggen was de meest menselijke beslissing, zowel voor het slachtoffer als de andere renners', reageerde wedstrijddirecteur Christophe Sercu aangeslagen. 'Je kan dan niet even snel de derny laten rijden en doen alsof er niets is gebeurd. Dergelijke valpartijen zijn helaas niet te vermijden. Het is nog te vroeg om te beslissen wat dit ongeluk wil zeggen voor de Zesdaagse. Woensdagochtend gaan we een round-up maken.'</p>
      <p>Eerder op de avond had ook publiekstrekker Mark Cavendish al een flinke smak gemaakt. De Brit begon furieus aan zijn baanronde maar geraakte na de eerste bocht uit evenwicht en kwam zwaar ten val. Even werd het muisstil in de wielertempel. Cavendish bleef een tijdlang liggen maar krabbelde na verloop van tijd weer recht. Hij begroette het publiek en zocht dan zijn kleedhokje aan de piste op. Er was flink wat oplapwerk nodig.</p>
      <figure>
        <iframe data-src="https://twitter.com/zesdaagseGent/status/1194354713644457984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aangezien de nummers in de Gentse zesdaagse elkaar razendsnel opvolgen werd de Brit geneutraliseerd en werd Iljo Keisse aan Jonas Rickaert gekoppeld. Rickaert vormde een duo met de Nederlander Roy Pieters. Die bleek evenwel ziek en werd op zijn beurt eveneens geneutraliseerd. Het wordt dus afwachten of Cavendish na enig oplapwerk de Zesdaagse verder kan afwerken.</p>
      <p>De zege in de ploegkoers was voor Kenny De Ketele en Robbe Ghys, die meteen hun status als topfavorieten bevestigden. Het duo Otto Vergaerde-Jules Hester sloot echter de eerste avond af als leiders.</p>
      <p>
        <b>Stand na de eerste avond:</b>
      </p>
      <p>1. Otto Vergaerde/Jules Hesters (Bel) 46 punten</p>
      <p>2. Kenny De Ketele/Robbe Ghys (Bel) 45</p>
      <p>3. Jasper De Buyst/Tosh Van der Sande (Bel) 37</p>
      <p>4. Iljo Keisse/Mark Cavendish (Bel/GBr) 20</p>
      <p>5. Roger Kluge/Theo Reinhardt (Dui) 18</p>
      <p>6. Jonas Rickaert/Roy Pieters (Bel/Ned) 11</p>
      <p>op 1 ronde</p>
      <p>7. Yoeri Havik/Jan-Willem van Schip (Ned) 38</p>
      <p>op 3 ronden</p>
      <p>8. Lindsay De Vylder/Wim Stroetinga (Bel/Ned) 21</p>
      <p>9. Moreno De Pauw/Gerben Thijssen (Bel) 18</p>
      <p>10. Morgan Kneisky/Oliver Frederiksen (Fra/Den) 5</p>
      <p>11. Fabio Van Den Bossche/Marc Hester (Bel/Den) 2</p>
      <p>op 4 ronden</p>
      <p>12. Michele Scartezinni/Francesco Lamon (Ita) 0</p>
    </article>
  </body>
</html>