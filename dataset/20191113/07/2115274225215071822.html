<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/ilva_taranto_arcelormittal_chiude-6536858/news/2019-11-13/"/>
    <meta property="og:site_name" content="Agi"/>
    <meta property="article:published_time" content="2019-11-13T07:00:00+00:00"/>
    <meta property="og:title" content="Prosegue lo stallo sulle acciaierie di Taranto"/>
    <meta property="og:description" content="Il vertice di Conte con i parlamentari M5s non sblocca l'impasse. Di Maio non cede sullo scudo fiscale: &quot;Una reintroduzione sarebbe un problema enorme&quot;"/>
  </head>
  <body>
    <article>
      <h1>Prosegue lo stallo sulle acciaierie di Taranto</h1>
      <h2>Il vertice di Conte con i parlamentari M5s non sblocca l'impasse. Di Maio non cede sullo scudo fiscale: "Una reintroduzione sarebbe un problema enorme"</h2>
      <address><time datetime="2019-11-13T07:00:00+00:00">13 Nov 2019, 07:00</time> by <a rel="author" href="https://www.agi.it/authors/serenella-ronda/" target="_blank">Serenella Ronda</a></address>
      <p>È ancora stallo sull'ex Ilva. Mentre <a href="https://www.agi.it/politica/arcelormittal_conte-6533750/news/2019-11-12/">ArcelorMittal</a> tira dritto sul 'disimpegno' e i legali dell'azienda depositano l'atto di citazione per il recesso del contratto di affitto, preliminare all'acquisto, dell'ex Ilva, il governo fatica a trovare una linea unitaria sulle mosse da mettere in campo. Non ha infatti sortito effetti positivi su un possibile sblocco dell'impasse il vertice convocato in mattinata da <b>Giuseppe Conte</b> a palazzo Chigi, presenti molti parlamentari M5s pugliesi.</p>
      <p>Nonostante la precisazione del Movimento, che nega attriti con il presidente del Consiglio sul tema dello scudo penale da reintrodurre per convincere ArcelorMittal a rivedere la sua posizione, dopo l'incontro filtra una certa tensione, con i pentastellati decisi a ribadire il 'no' all'immunità penale. E in serata il leader M5s, <b>Luigi Di Maio</b>, mette in chiaro: se qualcuno della maggioranza presentasse un emendamento per la reintroduzione dello scudo penale per ArcelorMittal a Taranto, "sarebbe un problema enorme".</p>
      <p>Il riferimento è a Italia viva di <b>Matteo Renzi</b>, che in commissione Finanze della Camera ha presentato <a href="https://www.agi.it/politica/arcelormittal_scudo_penale-6529451/news/2019-11-12/">due proposte</a> di modifica al decreto fiscale proprio sull'immunità penale (sia per l'ex Ilva sia erga omnes), mentre il Pd si dice pronto a votare a favore dello scudo, spiega il capogruppo <b>Graziano Delrio</b>, ma ricordando che il problema non è quello, piuttosto bisogna concentrarsi su come salvare i posti di lavoro e convincere l'azienda a sedersi al tavolo della trattativa. L'esponente dem invita quindi maggioranza e governo a parlare con un'unica voce.</p>
      <p>Sul tavolo resta l'ipotesi di un coinvolgimento della <b>Cassa depositi e prestiti</b>, mentre sembra perdere quota l'ipotesi della nazionalizzazione, tra l'altro bocciata dal ministro dell'Economia <b>Roberto Gualtieri</b>.</p>
      <h3>Tensioni sulla manovra</h3>
      <p>Altra 'spina' nel fianco dell'esecutivo la <a href="https://www.agi.it/economia/manovra_critiche-6529889/news/2019-11-12/">legge di Bilancio</a>. Di fronte alla <b>marea di emendamenti </b>presentati al decreto fiscale collegato alla manovra (oltre un migliaio) e alle diverse prese di posizione delle singole forze di maggioranza su alcune misure, il premier ha deciso di riunire maggioranza e governo per fare il punto e concordare le proposte di modifica da portare avanti. Ma, soprattutto, per ricompattare i partiti che sostengono l'esecutivo e evitare future fughe in avanti.</p>
      <p>Il vertice si terrà giovedì pomeriggio. Intanto, la maggioranza si appresta a muovere i primi passi sulla legge elettorale. Un primo incontro di maggioranza si terrà nel pomeriggio, ma difficilmente si arriverà già oggi a una proposta unitaria. L'accordo messo nero su bianco nel documento di impegni sottoscritto lo scorso ottobre prevede che una proposta sul sistema di voto venga presentata entro dicembre. </p>
      <related>
        <a href="https://www.agi.it/politica/arcelormittal_conte-6533750/news/2019-11-12/"/>
      </related>
    </article>
  </body>
</html>