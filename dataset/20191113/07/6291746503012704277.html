<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/13/danimarca-controlli-frontiera-svezia-violenze-gang-criminali/"/>
    <meta property="og:site_name" content="Il Post"/>
    <meta property="article:published_time" content="2019-11-13T07:53:16+00:00"/>
    <meta property="og:title" content="La Danimarca ha reintrodotto temporaneamente i controlli al confine con la Svezia a causa delle violenze compiute dalle bande criminali svedesi"/>
    <meta property="og:description" content="La Danimarca ha reintrodotto temporaneamente i controlli al suo confine con la Svezia a causa delle sparatorie ed esplosioni di bombe avvenute nell'area di Copenaghen (Danimarca) negli ultimi mesi, violenze che secondo le autorità sono state compiute da bande criminali svedesi. I controlli sono stati introdotti ai"/>
  </head>
  <body>
    <article>
      <h1>La Danimarca ha reintrodotto temporaneamente i controlli al confine con la Svezia a causa delle violenze compiute dalle bande criminali svedesi</h1>
      <address>
        <time datetime="2019-11-13T07:53:16+00:00">13 Nov 2019, 07:53</time>
      </address>
      <p>La Danimarca <a href="https://www.theguardian.com/world/2019/nov/12/denmark-border-checks-crossings-sweden">ha reintrodotto</a> temporaneamente i controlli al suo confine con la Svezia a causa delle sparatorie ed <a href="https://www.ilpost.it/2019/11/05/svezia-esplosioni-bande-criminali/">esplosioni di bombe</a> avvenute nell’area di Copenaghen (Danimarca) negli ultimi mesi, violenze che secondo le autorità sono state compiute da bande criminali svedesi. I controlli sono stati introdotti ai porti e sul ponte di Øresund, che separa Copenaghen da Malmö, la terza città svedese, con l’obiettivo di «prevenire l’estensione del crimine organizzato», ha detto la polizia danese.</p>
      <p>Da febbraio a oggi nell’area di Copenaghen ci sono state 13 esplosioni, mentre a giugno due cittadini svedesi sono stati uccisi nella capitale danese nell’ambito di un conflitto tra diverse bande criminali svedesi. Molte delle violenze accadute in Svezia di recente si sono concentrate a Malmö, che dista solo una quarantina di chilometri da Copenaghen.</p>
    </article>
  </body>
</html>