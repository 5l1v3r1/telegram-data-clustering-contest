<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv-veche-si-imapurvimladezhki-ombudsman-913356"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-13T07:35:00+00:00"/>
    <meta property="og:title" content="Пловдив вече си има първи младежки омбудсман"/>
    <meta property="og:description" content="Институцията на обществения посредник на територията на община Пловдив реализира инициативата си за ..."/>
  </head>
  <body>
    <article>
      <h1>Пловдив вече си има първи младежки омбудсман</h1>
      <address>
        <time datetime="2019-11-13T07:35:00+00:00">13 Nov 2019, 07:35</time>
      </address>
      <p>Институцията на обществения посредник на територията на община Пловдив реализира инициативата си за изграждането на неформален орган младежки омбудсман на територията на град Пловдив сред учащите се от 9-ти, 10-ти, 11-ти и 12-ти класове, предвид заложените принципи и политики в Ревизираната европейска харта за участие на младите хора в живота на общините и регионите от 21.05.2003 г.</p>
      <p>Беше проведен конкурс, състоящ се от два последователни тура. Документи подадоха ученици от 12 средни училища в Пловдив. На първия тур бяха прецизирани след събеседване всичките подали документи кандидати и се взе решение да се допуснат 11 ученика до следващия тур. Вторият тур се проведе от Временна комисия, състояща се от 5 члена в състав: експерт към Регионално управление на образованието – Пловдив, експерт към Дирекция "Образование" на Община Пловдив, двама експерти от екипа на Обществения посредник с председател на комисията инж. Борислав Стаматов, обществен посредник на територията на Пловдив. След проведено тайно гласуване най-много точки събра Николай Николов, ученик от 12-ти клас на Националната търговска гимназия –Пловдив, с което той спечели конкурса за първия младежки омбудсман.</p>
      <p>На второ и трето място с еднакъв брой точки се класираха Тиана Найденова, ученичка от 9-ти клас на Професионална гимназия по вътрешна архитектура и дървообработване "Христо Ботев" Пловдив и Здравко Беляшки, ученик от 10-ти клас на Езикова гимназия "Пловдив", с което те заслужиха позицията на заместник-младежки омбудсман. Всички кандидати предложиха модерни идеи, показаха знания, умения и интелект, натрупани не само в учебния процес.</p>
      <p>Начинът им на представяне бе убедително доказателство, че те дори в ученическа възраст са вече разпознаваеми Личности. Отпадналите кандидати получиха покани да станат представители на избрания младежки омбудсман в тяхното училище, както и в други неформални младежки групи и организации, като се включат в младежки мрежи на обучение, прокарване и опазване правата на младите хора.</p>
      <p>Първата работна среща на новосформирания екип от младежки омбудсман и неговите заместници ще се проведе днес. На нея ще се дискутират началните стъпки на неформалната институция, базирана върху представените концепции и идеи от Николай, Тиана и Здравко. Институцията на обществения посредник пожелава успешен мандат и ползотворна съвместна работа на новоизбрания екип.</p>
    </article>
  </body>
</html>