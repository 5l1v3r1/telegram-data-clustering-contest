<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/13/australia-firefighters-evacuate-immediately-east-coast-queensland-noosa-hundreds-koalas"/>
    <meta property="og:site_name" content="euronews"/>
    <meta property="article:published_time" content="2019-11-13T07:55:27+00:00"/>
    <meta property="og:title" content="آتش‌سوزی در ایالت کوئینزلند استرالیا؛ دستور تخلیه فوری ساکنان صادر شد"/>
    <meta property="og:description" content="آتش‌سوزی‌های استرالیا در اواخر ماه اکتبر از جنگل‌های ایالت نیو ساوت ولز در ۳۰۰ کیلومتری شمال سیدنی آغاز شد. در همان یک هفته اول، شعله‌های آتش بیش از ۲ هزار هکتار پوشش جنگلی را نابود کردند. دو سوم این منطقه سکونتگاه کوالاها است و تنها در این یک هفته، احتمالا حدود ۳۵۰ کوالا کشته شده‌اند."/>
  </head>
  <body>
    <article>
      <h1>آتش‌سوزی در ایالت کوئینزلند استرالیا؛ دستور تخلیه فوری ساکنان صادر شد</h1>
      <address><time datetime="2019-11-13T07:55:27+00:00">13 Nov 2019, 07:55</time> by <a rel="author">یورونیوز فارسی </a></address>
      <p>پس از ناموفق بودن آتش‌نشانان استرالیا در مهار بیش از ۱۵۰ آتش‌سوزی در پوشش‌های جنگلی سواحل شرقی این کشور، مقامات استرالیا روز چهارشنبه دستور تخلیه فوری چند شهر از جمله تعدادی از شهرهای توریستی این کشور را صادر کردند.</p>
      <p>خنک شدن هوا در طول شبِ منتهی به چهارشنبه در ایالت نیو ساوت ولز به مرکزیت سیدنی، باعث شد تا حدودی از گستردگی آتش در این ایالت کاسته شود، اما همزمان در ایالت کوئینزلند که همسایۀ شمالی نیو ساوت ولز است، باد و گرمای شدید همچنین آب و هوای خشک باعث شد خطر شدت یافتن آتش‌سوزی‌ها بیش از هر زمانی قوت یابد.</p>
      <p>به همین دلیل مقامات ضمن اعلام بالاترین سطح هشدار، دستور تخلیۀ فوری مناطقی از جمله ساحل نوسا که یکی از مشهورترین سواحل برای گذراندن تعطیلات در ایالت کوئیزلند است را صادر کردند.</p>
      <figure>
        <img src="https://static.euronews.com/articles/stories/04/29/67/40/808x478_cmsv2_d964be47-22b3-52bf-b03c-1c8e095b2e19-4296740.jpg"/>
        <figcaption>تلاش آتش‌نشانان برای مهار آتشعکس از رویترز</figcaption>
      </figure>
      <p>سازمان خدمات اضطراری کوئینزلند هشدار داده است که «شرایط بسیار خطرناک است و احتمالا آتش‌نشانان نمی‌توانند مانع از پیشرفت شعله‌های آتش شوند و به همین دلیل زندگی تمام جاندارانی که در این منطقه هستند، تهدید می‌شود.»</p>
      <p>به دلیل محاصرۀ منطقه توسط شعله‌های آتش، تخلیه ساکنان در بسیاری از مناطق تنها از طریق دریا و به کمک کشتی‌ها ممکن است.</p>
      <p>بنا بر اعلام رسانه‌های داخلی، یکی از هلی‌کوپترهای آب پاش در غرب بریزبن نیز در جریان تلاش برای خاموش کردن آتش دچار حادثه شده و اگرچه خلبان توانسته از حادثه نجات یابد اما دچار جراحاتی شده است.</p>
      <p>آتش‌سوزی جنگل‌ها در تابستان‌های گرم و خشک استرالیا رایج است اما وقوع زودهنگام آن در سال جاری همچنین شدت و قدرت آن همگان را غافلگیر کرده است.</p>
      <figure>
        <img src="https://static.euronews.com/articles/stories/04/29/67/40/808x808_cmsv2_7e4f568b-fc87-52f4-8524-83aaeb58e2c5-4296740.jpg"/>
        <figcaption>عکس از رویترز</figcaption>
      </figure>
      <p>این نگرانی وجود دارد که در پی این آتش‌سوزی‌ها، صدها کوالا که زیستگاه اصلی آنها سواحل شرقی استرالیا است کشته شوند.</p>
      <p>آتش‌سوزی‌های استرالیا در اواخر ماه اکتبر از جنگل‌های ایالت نیو ساوت ولز در ۳۰۰ کیلومتری شمال سیدنی آغاز شد و به سرعت گسترش یافت. در همان یک هفته اول، شعله‌های آتش بیش از ۲ هزار هکتار از پوشش جنگلی این منطقه را نابود کردند. دو سوم این منطقه سکونتگاه کوالاها بوده است و مدافعان حیات وحش در این کشور می‌گویند تنها در این یک هفته، احتمالا حدود ۳۵۰ کوالا کشته شده‌اند.</p>
      <p>با وجود ادامۀ تلاش آتش‌نشانان، گمان می‌رود تا زمانی که بارانی نبارد، از شدت و گستردگی آتش چندان کاسته نشود.</p>
      <p>
        <b>بیشتر بخوانید: </b>
        <a href="https://farsi.euronews.com/2019/11/12/aircraft-combats-sydney-blaze-as-australians-reel-from-bushfires">پیشروی آتش‌سوزی‌های گسترده در استرالیا؛ خطر به دروازه سیدنی رسید</a>
      </p>
    </article>
  </body>
</html>