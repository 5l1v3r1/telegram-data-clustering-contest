<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/13/pogljad/suspilstvo/vartist-hazu-ukrayincziv-zrosla-15.-yak-manipulyuyut-czinamy"/>
    <meta property="og:site_name" content="Слово і Діло"/>
    <meta property="article:published_time" content="2019-11-13T07:40:01+00:00"/>
    <meta property="og:title" content="Вартість газу для українців зросла на 15%. Як маніпулюють цінами?"/>
    <meta property="og:description" content="Нафтогаз опублікував ціну газу для населення в листопаді: 4899 грн за тисячу кубометрів. Порівняно з жовтнем ціна зросте на 14,65 відсотків. У компанії відзначили, що з 2016 року це найнижча вартість ресурсу для населення в листопаді."/>
  </head>
  <body>
    <article>
      <h1>Вартість газу для українців зросла на 15%. Як маніпулюють цінами?</h1>
      <address><time datetime="2019-11-13T07:40:01+00:00">13 Nov 2019, 07:40</time> by <a rel="author">Юрій Корольчук</a></address>
      <p>
        <b>«Нафтогаз» ухвалив виключно політичне рішення щодо <a href="https://www.slovoidilo.ua/2019/11/11/novyna/polityka/naftohazi-pidvyshhyly-czinu-haz-naselennya">підвищення цін на газ для населення на 15%</a>. Таку точку зору в коментарі «Слово і Діло» висловив член наглядової ради Інституту енергетичних стратегій Юрій Корольчук.</b>
      </p>
      <p>Корольчук звернув увагу на тезу НАК «Нафтогазу» про те, що з 2016 року це найнижча вартість ресурсу для населення в листопаді.</p>
      <p>За словами експерта, компанія маніпулює, проводячи таке порівняння, оскільки ще в 2016 році вартість газу для споживачів потрібно було знизити, чого не зробили.</p>
      <p>Він пояснив, що в 2016 році були підстави для зниження цін, оскільки ціни на світовому ринку знижувалися й можна було утримати низькі ціни, але тоді в «Нафтогазі» поставили за мету зробити ціни ринковими.</p>
      <p>На думку експерта, в такому рішенні НАКу простежується політичний фактор. Він звернув увагу, що у президента залишається суто політична позиція з питання цін на газ: тарифи треба знижувати, щоб люди платили стільки, скільки дозволяє зарплата.</p>
      <p>«<i>У підсумку ми бачимо, що всі кинулися по-своєму виконувати президентське бажання. Герус і компанія – у сфері енергетики, а Коболєв – в питанні цін на газ, що більш чутливо, оскільки стосується побутових споживачів</i>», – додав Корольчук.</p>
      <related>
        <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv"/>
      </related>
      <p>Однак при цьому він пояснив, що якби НАК «Нафтогаз» зараз відштовхувався від своєї ж позиції, якої дотримувався в 2015-2016 роках щодо ринкових цін на газ, то потрібно було повернутися до нинішнього ринкового рівня.</p>
      <p>«<i>За ціною імпортного газу ціни вже повинні бути в межах 8000-8,500 тисяч гривень. НАК «Нафтогаз» зараз штучно стримує ціни за рахунок накопичених запасів газу в підземних сховищах</i>», – констатував енергетик.</p>
      <p>«<i>Тому наразі подібні порівняння НАКу з 2016 роком здаються дивними та маніпулятивними</i>», – зазначив Корольчук.</p>
      <p>При цьому він акцентував, що були спроби донести до ОПУ і президента, що фактично весь газ, що споживає населення, власного видобутку. Його собівартість геть інша. За різними підрахунками, ціна не має бути більш ніж 4000-4500 тисяч гривень.</p>
      <p>«<i>Ціна повинна бути нижче. Однак президент питання цін на газ в цій площині загалом не порушує</i>», – зауважив експерт.</p>
      <p>Нинішнє рішення НАК «Нафтогазу» про підвищення цін на газ на 15% зроблено на догоду політичним реаліям, констатував Корольчук.</p>
      <p>«<i>Фактично Коболєв, керівництво НАКу, газові трейдери, які постачають газ «Нафтогазу» – всі посіли політичну, а не ринкову позицію, як у 2015-2016 роках. Зокрема, вони стримують ціну газу на більш низькому рівні, ніж повинна бути. Сьогодні ціна повинна бути понад 8000 тисяч гривень, але вона є нижчою і подається НАКом як результат. Звідси і теза про те, що це найнижча вартість ресурсу за останні кілька років</i>», – прокоментував енергетик.</p>
      <p>«<i>Ми маємо справу з маніпуляціями на догоду політичним реаліям. Можливо, Зеленський не проти змінити керівництво НАК «Нафтогазу». Однак, навіть якщо це станеться, немає підстав говорити про підконтрольність ОПУ, оскільки новий глава НАКу буде узгоджений з банківським та міжнародним середовищем</i>», – підсумував член наглядової ради Інституту енергетичних стратегій Юрій Корольчук.</p>
      <p>Нагадаємо, «Нафтогаз» опублікував ціну газу для населення в листопаді: 4899 грн за тисячу кубометрів. Порівняно з жовтнем ціна виросте на 14,65%.</p>
      <p>Раніше «Слово і Діло» підрахувало, <a href="https://www.slovoidilo.ua/2019/10/23/infografika/suspilstvo/skilky-koshtuye-pryjnyaty-haryachu-vannu-ukrayini">скільки в різних містах варто прийняти гарячу ванну</a>. Найвища ціна – 18 гривень.</p>
      <p>Відзначимо, <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv">за всю виборчу кампанію у Зеленського не було обіцянок про зниження тарифів</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/polityka/naftohazi-pidvyshhyly-czinu-haz-naselennya"/>
        <a href="https://www.slovoidilo.ua/2019/10/23/infografika/suspilstvo/skilky-koshtuye-pryjnyaty-haryachu-vannu-ukrayini"/>
        <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv"/>
      </related>
    </article>
  </body>
</html>