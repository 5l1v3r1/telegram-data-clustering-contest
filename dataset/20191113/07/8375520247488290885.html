<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/znesennya-starovinnoji-sadibi-v-kijevi-vlada-podast-zayavu-do-policiji-na-testya-nasirova-639555.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T07:25:23+00:00"/>
    <meta property="og:title" content="Знесення старовинної садиби в Києві: влада подасть заяву до поліції на тестя Насірова"/>
    <meta property="og:description" content="9 листопада забудовник, пов'язаний із тестем ексглави ДФС Романа Насірова, зніс пам'ятку архітектури"/>
  </head>
  <body>
    <article>
      <h1>Знесення старовинної садиби в Києві: влада подасть заяву до поліції на тестя Насірова</h1>
      <address>
        <time datetime="2019-11-13T07:25:23+00:00">13 Nov 2019, 07:25</time>
      </address>
      <h4>9 листопада забудовник, пов'язаний із тестем ексглави ДФС Романа Насірова, зніс пам'ятку архітектури</h4>
      <p>Департамент охорони культурної спадщини Київської міської держадміністрації готує звернення до поліції та Мінкультури щодо незаконного <a href="https://glavcom.ua/kyiv/news/kompaniya-testya-nasirova-znesla-starovinniy-osobnyak-u-centri-kijeva-foto-639205.html">знесення пам’ятки архітектури та містобудування місцевого значення – садиби на вул. Лабораторній, 9-Б.</a></p>
      <p>У жовтні Верховний Суд <a href="https://glavcom.ua/kyiv/news/do-verhovnogo-sudu-diyshla-sprava-shchodo-starovinnogo-osobnyaka-yakiy-hoche-znishchiti-test-nasirova-636728.html">відкрив касаційне провадження</a> у справі про зняття статусу пам’ятки архітектури та містобудування місцевого значення з садиби на вул. Лабораторній, 9-Б.</p>
      <p>Департамент охорони культурної спадщини виступає третьою особою у справі на стороні відповідача – Мінкультури України.</p>
      <p>Досі засідання не було призначене, проте забудовник, незважаючи на це та на діючі приписи, зніс пам’ятку.</p>
      <p>Варто зауважити, що пам’ятка досі перебуває у Державному реєстрі нерухомих пам’яток України.</p>
      <p>«Це не просто зухвале нехтування законодавством, а злочин проти культурного надбання, проти нашої історії. Департамент вже готує відповідні звернення до правоохоронних органів та паралельно до Міністерства культури. Таке зухвальство з боку забудовників не може пройти безкарно», – наголосив директор Департаменту Олександр Никоряк.</p>
      <figure>
        <img src="https://glavcom.ua/img/forall/users/49/4937/7_76.jpg"/>
        <figcaption>Знесення особняка. Фото: Elisei Kh, Facebook</figcaption>
      </figure>
      <p>Він додав, що цей безпрецедентний випадок вкотре показує нагальну необхідність прийняття у другому читанні законопроекту щодо посилення відповідальності за нищення пам’яток.</p>
      <p>«Уже наче мантру ми повторюємо про необхідність цього законопроекту. Сподіваюсь, що цей випадок примусить парламентарів бути активнішими та прийняти документ у другому читанні. Адже мова йде не тільки про збільшення штрафів та посилення відповідальності за руйнацію пам’яток, тут виписана низка заходів, що дадуть зелене світло у наведенні ладу у сфері охорони та збереження об’єктів культурної спадщини», – наголосив Никоряк.</p>
      <p>Нагадаємо, забудовник–компанія «Скайпроджект» зверталася до Мінкультури з позовом про зняття статусу пам’ятки з садиби. ТОВ «Скайпроджект» через Окружний адмінсуд Києва та Шостий апеляційний адміністративний суд скасувало наказ Мінкультури від 15.09.2010 706/16-10, яким будинок було занесено до Державного реєстру нерухомих пам’яток України.</p>
      <p>Проте Мінкультури звернулося з касаційною скаргою до Верховного Суду.</p>
      <p>Наразі судовий процес триває.</p>
      <p>Забудовник хотів знести пам’ятку задля забудови ділянки.</p>
      <p>ТОВ «Скайпроджект»: код ЄДРПОУ 40486379, кінцевий бенефіціар (згідно з даними Єдиного державного реєстру) – Глімбовський Олександр Вацлович (тесть ексглави ДФС Романа Насірова).</p>
      <p>У суботу, 9 листопада, <a href="https://glavcom.ua/kyiv/news/kompaniya-testya-nasirova-znesla-starovinniy-osobnyak-u-centri-kijeva-foto-639205.html">забудовник зніс старовинний особняк</a> XIX ст. на вул. Лабораторній, 9-Б.</p>
      <related>
        <a href="https://glavcom.ua/kyiv/news/kompaniya-testya-nasirova-znesla-starovinniy-osobnyak-u-centri-kijeva-foto-639205.html"/>
        <a href="https://glavcom.ua/kyiv/news/do-verhovnogo-sudu-diyshla-sprava-shchodo-starovinnogo-osobnyaka-yakiy-hoche-znishchiti-test-nasirova-636728.html"/>
        <a href="https://glavcom.ua/kyiv/news/nadbudova-na-maydani-vlasnik-primishchennya-namagavsya-vidnoviti-budivnictvo-639444.html"/>
      </related>
    </article>
  </body>
</html>