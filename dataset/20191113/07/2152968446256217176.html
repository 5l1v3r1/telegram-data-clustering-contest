<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/13/opozicionna-deputatka-se-obiavi-za-prezident-na-boliviia.429440"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T07:22:00+00:00"/>
    <meta property="og:title" content="Опозиционна депутатка се обяви за президент на Боливия"/>
    <meta property="og:description" content="Съдът одобри прехвърлянето на президентските правомощия | Dnes.bg"/>
  </head>
  <body>
    <article>
      <h1>Опозиционна депутатка се обяви за президент на Боливия</h1>
      <h2>Съдът одобри прехвърлянето на президентските правомощия</h2>
      <address><time datetime="2019-11-13T07:22:00+00:00">13 Nov 2019, 07:22</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Боливийската сенаторка Янине Анес, която е от опозицията, се обяви за временен президент, след като президентът Ево Моралес подаде оставка и замина в изгнание в Мексико.</p>
      <p>Конституционният съд на Боливия призна за законно решението на втория заместник-председател на Сената Янине Анес от опозиционната партия Демократично единство да поеме правомощията на държавен глава след оставката на президента, предаде ТАСС.</p>
      <p>В постановлението на съда се казва, че тъй като необходимостта от предаване на правомощията на държавен глава е предизвикана от отсъствието на президента, за това (предаването на властта) не е необходимо нито приемане на закон, нито решение на парламента.</p>
      <p>Обявявайки, че поема функциите на президент, Анес обеща възможно най-скоро да бъдат произведени нови президентски избори.</p>
      <p>Центристкият кандидат за президент Карлос Меса, който оспори резултатите от президентските избори и настояваше за втори тур, приветства в Туитър Анес като "новия конституционен президент на Боливия", предаде Франс прес, цитирана от БТА.</p>
      <p>Фернандо Камачо,опозиционният водач на протестите срещу Моралес, също призна сенаторката за временен президент и призова привържениците си да спрат демонстрациите.</p>
      <p>Бразилия каза, че признава сенатор Анес за временен президент на Боливия. Новината съобщи бразилският външен министър Ернесто Араужо.</p>
      <p>Венецуелският президент Николас Мадуро, съюзник на Моралес, призова боливийската армия да го възстанови на власт, защото има риск от гражданска война.</p>
      <p> </p>
    </article>
  </body>
</html>