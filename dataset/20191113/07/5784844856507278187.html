<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/splet/dogodki-in-obvestila/nokia-62-kakovost-in-dostopna-cena.html?RSS2763b59d48ed32aaa14e1f484d0f1ef1"/>
    <meta property="og:site_name" content="Računalniške novice"/>
    <meta property="article:published_time" content="2019-11-13T07:30:00+00:00"/>
    <meta property="og:title" content="Nokia 6.2: kakovost in dostopna cena"/>
    <meta property="og:description" content="Tudi model 6.2 sledi Nokiinimim klasičnim zavezam, a so ji tokrat kitajski tekmeci vse bližje. Xiaomijev Redmi Note 8 ali Realme X2 sta v Evropi na voljo za 250 EUR, podobno kot No"/>
  </head>
  <body>
    <article>
      <h1>Nokia 6.2: kakovost in dostopna cena</h1>
      <address>
        <time datetime="2019-11-13T07:30:00+00:00">13 Nov 2019, 07:30</time>
      </address>
      <slideshow>
        <figure>
          <img src="https://www.racunalniske-novice.com/images/1/H_MAX_1024x768/ing.1200x675-1.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/nokia-6-2-black-in-hand.jpg"/>
        </figure>
        <figcaption> </figcaption>
      </slideshow>
      <p>
        <b>Nokia se vrača na glavni oder svetovnih proizvajalcev pametnih mobilnih telefonov. Vse od razvoja modelov z Androidom pred dobrima dvema letoma se pri tem severnjaškem proizvajalcu umeščajo v srednji kakovostni razred, na kar se je trg dobro odzval. Pri Nokii obljubljajo razpoznaven dizajn, kakovostno strojno opremo in dostopno ceno.</b>
      </p>
      <p>Tudi model 6.2 sledi Nokiinim klasičnim zavezam, a so ji tokrat kitajski tekmeci vse bližje. Xiaomijev Redmi Note 8 ali Realme X2 sta v Evropi na voljo za 250 EUR, podobno kot Nokia. Kaj je torej tisto, kar bi moralo na Nokii prepričati vedno zahtevnejše uporabnike?</p>
      <p>Večina telefonov srednjega celovnega (in kakovostnega) razreda pride z lično škatlo. Nokia tega ne ponuja. Prav tako so telefonu priložili le šibek 10 W polnilec, USB-C kabel in pa 3,5 mm slušalke, česar pri kitajskih telefonih nismo deležni.</p>
      <p>Dizajn je izčiščen, prijeten, evropski. Na voljo sta dve barvi, črna in srebrna. Okvir je zanesljiv, zadnja stran telefona je skorajda v celoti prevlečena s steklom Gorilla. Prostor za fotoaparat je lično umeščen v krog črne barve.</p>
      <p>Zaslon je razmeroma kakovosten 6.3 palčni IPS LCD s 400 ppi in resolucijo 1080 x 2280 pikslov. Podpira HDR10. Uporabniki so zaslon opisali kot “kar dober, vendar da ne seže niti do kolen najboljšim zaslonom AMOLED," ki pa so, roko na srce, v tem cenovnem razredu precej redka dobrina.</p>
      <p>Na zadnji strani je v krogu za fotoaparat videti, kot da so na voljo kar tri kamere. V resnici sta dve, tretja odprtina pa je senzor za uravnavanje globine, ki bo priročno orodje pri fotografiranju portretov. Kameri imata zglednih 16 MP pri f1/8 in 8 MP pri f2/2. Podpirata širši zajem vidnega polja, kot smo ga vajeni, a gre to tudi na račun kakovosti slike.</p>
      <p>V Nokii 6.2 je vgrajen 14 nm Snapdragn 636 in 3 oziroma 4GB RAM, kar je precej zadovoljivo za to ceno. Tekmeci v podobnem cenovnem razredu sicer ponujajo hitrejše čipe, vse do 8 GB.</p>
      <p>Programi tečejo na Android 9. Nokia zagotavlja do tri leta posodobitev programske opreme, tako da boste lahko prepričani, da bo še dolgo varna. Model 6.2 ima na levi strani tudi gumb v fizični obliki, ki “pokliče” Googlovega pomočnika (Google Assistant).</p>
      <p>Za ceno, ki se giblje okoli 250 EUR, ponuja Nokia 6.2 kar veliko. Kljub konkurenci iz Azije pa se severnjaki očitno zanašajo predvsem na zvestobo svojih dolgoletnih kupcev in dobro ime tega tehnološkega giganta.</p>
    </article>
  </body>
</html>