<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-1st-test-match-at-holkar-cricket-stadium-indore-team-india-s-report-card-at-this-venue-india-vs-bangladesh-virat-kohli-ajinkya-rahane-2846680.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-13T07:02:30+00:00"/>
    <meta property="og:title" content="INDvBAN: इंदौर के होलकर क्रिकेट स्टेडियम पर जानिए कैसा रहा है टीम इंडिया का प्रदर्शन"/>
    <meta property="og:description" content="भारत और बांग्लादेश के बीच दो मैचों की सीरीज का पहला टेस्ट मैच 14 नवंबर से इंदौर के होलकर क्रिकेट स्टेडियम पर खेला जाना है। इस सीरीज से पहले दोनों देशों के बीच तीन मैचों की ट्वंटी20 सीरीज खेली गई थी,..."/>
  </head>
  <body>
    <article>
      <h1>INDvBAN: इंदौर के होलकर क्रिकेट स्टेडियम पर जानिए कैसा रहा है टीम इंडिया का प्रदर्शन</h1>
      <address><time datetime="2019-11-13T07:02:30+00:00">13 Nov 2019, 07:02</time> by <a rel="author">लाइव हिन्दुस्तान टीम,इंदौर (मध्यप्रदेश)</a></address>
      <p>भारत और बांग्लादेश के बीच दो मैचों की सीरीज का पहला टेस्ट मैच 14 नवंबर से इंदौर के होलकर क्रिकेट स्टेडियम पर खेला जाना है। इस सीरीज से पहले दोनों देशों के बीच तीन मैचों की ट्वंटी20 सीरीज खेली गई थी, जिसे भारत ने 2-1 से अपने नाम किया था। कप्तान विराट कोहली इस सीरीज के साथ मैदान पर वापसी के लिए तैयार हैं, उन्हें टी20 सीरीज में वर्कलोड मैनेजमेंट के तहत ब्रेक दिया गया था। इस स्टेडियम का करीब डेढ़ दशक पुराना रिकॉर्ड भारत के पक्ष में रहा है और मेजबान टीम अंतरराष्ट्रीय क्रिकेट के सभी फॉरमैट में इस मैदान पर अजेय रही है।</p>
      <p>मध्यप्रदेश क्रिकेट संघ (एमपीसीए) के करीब 27,000 दर्शकों की क्षमता वाले होलकर स्टेडियम में साल 2006 से लेकर अब तक इंटरनेशनल लेवल पर एक टेस्ट मैच, एक टी20 मुकाबला और पांच वनडे मैच खेले गए हैं। सभी सात मैचों में टीम इंडिया ने विरोधी टीम को हराया ही है। भारत और बांग्लादेश के बीच 14 से 18 नवंबर के बीच खेला जाना वाला टेस्ट मैच होलकर क्रिकेट स्टेडियम के इतिहास का दूसरा टेस्ट मैच होगा। इस मैदान पर पहला टेस्ट मैच भारत और न्यूजीलैंड के बीच 2016 में खेला गया था जिसमें मेजबान टीम ने मेहमान टीम को 321 रन से हराया था।</p>
      <h3>
        <a href="https://www.livehindustan.com/cricket/story-india-vs-bangladesh-2nd-test-match-in-kolkata-jaaniye-kahan-baithkar-mamata-banerjee-aur-sheikh-hasina-dekhengi-match-2846641.html">INDvBAN: जानिए ममता बनर्जी और शेख हसीना के बैठने का क्या होगा इंतजाम</a>
      </h3>
      <h3>
        <a href="https://www.livehindustan.com/cricket/story-chennai-super-kings-to-release-ambati-rayudu-kedar-jadhav-murali-vijay-shardul-thakur-and-karn-sharma-ipl-2020-auction-date-2846591.html">CSK से आउट हो सकते हैं ये पांच बड़े नाम, रायुडू और जाधव भी लिस्ट में शामिल</a>
      </h3>
      <p>
        <b>पहली बार इस मैदान पर बांग्लादेश खेलेगा कोई मैच</b>
      </p>
      <p>बहरहाल, दो टेस्ट मैचों की सीरीज का गुरुवार से शुरू होने वाला पहला मुकाबला इसलिए भी खास होगा क्योंकि इसके जरिए बांग्लादेश की टीम एमपीसीए के इस स्टेडियम में इंटरनेशनल क्रिकेट के किसी भी फॉरमैट में पहली बार दम-खम दिखाएगी। इस बीच, टी20 सीरीज की ताजा जीत और होलकर स्टेडियम में मेजबान टीम के अजेय रहने के रिकॉर्ड के बावजूद के बावजूद भारत भी बांग्लादेश को कम नहीं आंक रहा है। ये सीरीज आईसीसी वर्ल्ड टेस्ट चैंपियनशिप का हिस्सा होगी। भारत इस चैंपियनशिप के तहत पांच मैच खेल चुका है और सभी मैच जीतकर प्वॉइंट टेबल में टॉप पर है। वहीं बांग्लादेश इस सीरीज के साथ आईसीसी टेस्ट चैंपियनशिप के सफर का आगाज करेगा।</p>
      <p><b>भारतीय टेस्ट टीमः</b> विराट कोहली (कप्तान), रोहित शर्मा, मयंक अग्रवाल, चेतेश्वर पुजारा, अजिंक्य रहाणे, शुभमन गिल, हनुमा विहारी, रविंद्र जडेजा, रविचंद्रन अश्विन, ऋद्धिमान साहा, ऋषभ पंत, कुलदीप यादव, मोहम्मद शमी, उमेश यादव, इशांत शर्मा।</p>
      <p><b>बांग्लादेश टेस्ट टीमः</b> शादमन इस्लाम, इमरुल काएस, मोमीउल हक (कप्तान), सैफ हसन, महमूदुल्लाह, मोसाद्देक हुसैन, मेहदी हसन, लिटन दास, मुशफिकुर रहीम, मोहम्मद मिथुन, ताइजुल इस्लाम, नईम हसन, मुस्तफिजुर रहमान, अल अमीन हुसैन, इबादत हुसैन।</p>
    </article>
  </body>
</html>