<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/zhanin-anyes-viznana-legitimnim-prezidentom-boliviji-50053212.html"/>
    <meta property="og:site_name" content="НВ"/>
    <meta property="article:published_time" content="2019-11-13T07:31:00+00:00"/>
    <meta property="og:title" content="Конституційний суд Болівії визнав сенаторку Жанін Аньєс легітимним президентом"/>
    <meta property="og:description" content="У Болівії Багатонаціональний конституційний суд підтвердив законність переходу президентських повноважень до другого заступника голови Палати сенаторів Жанін Аньєс."/>
  </head>
  <body>
    <article>
      <h1>Конституційний суд Болівії визнав сенаторку Жанін Аньєс легітимним президентом</h1>
      <h2>У Болівії Багатонаціональний конституційний суд підтвердив законність переходу президентських повноважень до другого заступника голови Палати сенаторів Жанін Аньєс.</h2>
      <address>
        <time datetime="2019-11-13T07:31:00+00:00">13 Nov 2019, 07:31</time>
      </address>
      <p>Як повідомляє <a href="https://www.la-razon.com/nacional/animal_electoral/Jeanine-Anez-Presidenta-Bolivia-elecciones_0_3256474367.html">La Razon</a>, суд визнав, що необхідність передачі президентської влади Аньєс викликана відсутністю президента, і для підтвердження легітимності нового лідера не потрібно спеціального рішення парламенту.</p>
      <p>Згідно з конституцією Болівії, в разі відставки президента обов’язки глави держави бере на себе віцепрезидент. У разі відставки віцепрезидента — спікер сенату, а в разі його відставки — глава палати депутатів. Всі ці <a href="https://nv.ua/ukr/world/countries/vishche-kerivnictvo-boliviji-pishlo-u-vidstavku-vidaniy-order-na-aresht-moralesa-novini-svitu-50052722.html">чиновники подали у відставку слідом за президентом Ево Моралесом.</a></p>
      <p>У свою чергу сама Аньєс пообіцяла, що проведе президентські вибори якомога швидше.</p>
      <p>Раніше повідомлялося, що <a href="https://nv.ua/ukr/world/countries/noviy-prezident-boliviji-zhanin-anyes-hto-vona-50053198.html">Жанін Аньєс проголосила себе президентом на перехідний період.</a></p>
      <p>В кінці жовтня після президентських виборів в Болівії почалися масові акції протесту. Вищий виборчий суд Болівії, що виконує функції виборчої комісії, оголосив, що після підрахунку 99,9% голосів Ево Моралес перемагає в першому турі президентських виборів.</p>
      <p>В Євросоюзі заявили про необхідність провести другий тур, щоб відновити довіру і забезпечити дотримання демократичного вибору. Із закликами провести другий тур також виступили США і країни Латинської Америки.</p>
      <p>Моралес заявив, що за протестами стоять «незадоволені праві сили», які користуються міжнародною підтримкою.</p>
      <p>8 листопада до протестів приєдналися поліцейські в декількох містах країни.</p>
      <p>Під тиском масових акцій протесту лідер Болівії <a href="https://nv.ua/ukr/world/countries/prezident-boliviji-ogolosiv-pro-provedennya-novih-viboriv-50052677.html">Ево Моралес погодився оголосити дострокові президентські вибори</a>.</p>
      <p>Також Моралес оголосив про складання повноважень президента і <a href="https://nv.ua/ukr/world/countries/evo-morales-pribuv-do-meksiki-shchob-otrimati-politichniy-pritulok-foto-novini-svitu-50053153.html">отримав політичний притулок в Мексиці.</a></p>
    </article>
  </body>
</html>