<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ganzirri-ad-ogni-pioggia-le-acque-del-lago-invadono-la-strada-video.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T07:56:20+00:00"/>
    <meta property="og:title" content="Ganzirri: ad ogni pioggia le acque del lago invadono la strada VIDEO"/>
    <meta property="og:description" content="Messina- Il consigliere di circoscrizione Russo segnala il disagio"/>
  </head>
  <body>
    <article>
      <h1>Ganzirri: ad ogni pioggia le acque del lago invadono la strada VIDEO</h1>
      <address><time datetime="2019-11-13T07:56:20+00:00">13 Nov 2019, 07:56</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Messina- Il consigliere di circoscrizione Russo segnala il disagio</i>
      </p>
      <p>Ad ogni scroscio di pioggia più o meno intenso si perde ogni soluzione di continuità tra il <b>Lago Grande e la via Consolare Pompea</b>. A segnalare il disagio è il consigliere di circoscrizione <b>Giovanni Francesco Russo.</b></p>
      <h3>“L’invasione delle acque”</h3>
      <p>“<b>Le acque del pantano- spiega- invadono totalmente la carreggiata</b>, come si può notare dai video amatoriali che ho effettuato e che si riferiscono al tratto di strada antistante la sede della VI Circoscrizione. In caso di precipitazioni come quella odierna, per entrare o uscire dal quartiere senza inzupparsi d’acqua dalle caviglie in giù, bisognerebbe dotarsi di stivali, come qualche collega Consigliere d’altronde ha già iniziato a fare!</p>
      <h3>Circolazione in tilt</h3>
      <p>E risulta evidente come la stessa <b>circolazione veicolare vada per forza di cose in tilt</b>, con le autovetture che somigliano tanto a quei sommergibili protagonisti dei documentari della seconda guerra mondiale. Immagine che potrebbe essere persino buffa, se si tralasciasse che all’interno dei veicoli vi sono degli automobilisti in difficoltà, intenti ad evitare di finire con la ruota nel tombino aperto che non vedono o di impattare con le fronde delle palme portate in strada dalla furia dell’acqua.</p>
      <h3>Intervenga l’amministrazione</h3>
      <p>L’auspicio è che il progetto al quale l’amministrazione sta lavorando risolva in maniera definitiva questa problematica, considerando che scenari similari si registrano lungo l’intero perimetro del Lago di Ganzirri”.</p>
    </article>
  </body>
</html>