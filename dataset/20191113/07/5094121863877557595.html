<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/uz-dva-roky-se-lide-poradne-nevyspi-kvuli-bouchajicimu-delu-20191112.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T07:00:00+00:00"/>
    <meta property="og:title" content="Dva roky bez pořádného spánku. Obyvatele obcí na Rakovnicku ruší plynová děla"/>
    <meta property="og:description" content="Už více než rok se nemohou obyvatelé některých obcí na Rakovnicku pořádně vyspat. Majitel některých zdejších pozemků se rozhodl na pozemky s vysazenými stromy umístit plynová děla. Pomocí nich plaší zvěř, aby v noci nechodila okusovat mladé stromky. Případ řeší policie."/>
  </head>
  <body>
    <article>
      <h1>Dva roky bez pořádného spánku. Obyvatele obcí na Rakovnicku ruší plynová děla</h1>
      <address><time datetime="2019-11-13T07:00:00+00:00">13 Nov 2019, 07:00</time> by <a rel="author">Miroslav Elsnic</a></address>
      <p>„V létě se nedalo sedět přes den na zahradě, v noci zase pro změnu spát. Už skoro dva roky tady posloucháme rány vycházející z lesů.“ Tak popisují zvuky z plynových děl obyvatelé z obcí Petrovice, Václavy, ale také Šanova či Nového Dvoru na Rakovnicku.</p>
      <p>Nešťastné počínání majitele pozemku řeší obyvatelé se starosty už více než rok. Místostarosta obce Václavy Petr Vovreček potvrdil, že jako vedení informovali policii, protože si občané stěžovali na ozývající se rány. Zdůraznil, že intervaly mezi jednotlivými ránami byly někdy i dost intenzivní. „Zprvu, někdy před dvěma lety, se rány ozývaly po půlhodině, poté se to stupňovalo. Někdy se rány ozývaly i každé tři minuty. V noci je vše slyšet i přes zavřená plastová okna,“ dodal místostarosta.</p>
      <figure>
        <img src="https://g.denik.cz/43/96/olomouc-tramvajova-trat-prodlouzeni-vizualizace-01-987798798-i8-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/tramvaj-pres-nove-sady-dostane-stopku-olomouc-nema-penize-20191112.html">Tramvaj přes Nové Sady dostane stopku. Olomouc na ni nemá peníze Přečíst článek ›</a>
      </aside>
      <p>Starosta Šanova Zdeněk Netrh dále poznamenal, že už loni podával podnět a následně se vše řešilo na přestupkovém oddělení Městského úřadu Rakovník. „Chodili jsme sem k výslechům, ovšem žádný závěr jsme neobdrželi. Nyní se celou věc snažíme napadnout jako přestupek proti občanskému soužití. Jako obec nemáme žádné páky, jak bouchání zastavit, čekáme nyní, jak to vyřeší policie,“ řekl.</p>
      <p>Případem se zabývají znovu i policisté. Podle ředitele rakovnické policie Jiřího Šilera již evidují od roku března minulého roku pět stížností. Po posledním nahlášení nepříjemného zvuku vyrazila na místo policejní hlídka a plynové dělo vypnula. „Vše máme zdokumentováno, majiteli jsme dali rovněž vědět, že budeme jednat. Jakmile se budou lidé ozývat, hlídka vyrazí a zařízení vypne. Budeme obnovovat pokojný stav,“ sdělil Šiler a poznamenal, že policie bude poslední případ řešit jako porušování nočního klidu.</p>
      <p>Majitel pozemků Grunnar Grabowski řekl, že věc nebude komentovat. „Vše řeší policie, do té doby se k tomu vyjadřovat nebudu,“ zdůraznil.</p>
      <h3>Nesprávný postup</h3>
      <p>Plynová děla jsou certifikována a používají se především k plašení špačků ve vinicích. S příchodem noci vinaři ale děla vypínají, jelikož špaček v noci plody nekrade. Majitel lesa podle oslovených myslivců nejedná správně. Hluk totiž stresuje i další zvířata, navíc si ale spárkatá zvěř může na hluk zvyknout.</p>
      <figure>
        <img src="https://g.denik.cz/57/32/ostrava-podzim-listi-11_denik-150-3x2.jpg"/>
      </figure>
      <aside>
        <a href="https://www.denik.cz/regiony/kde-konci-spadane-listi-na-kompost-ho-putuji-tuny-20191130.html">Kde končí spadané listí? Na kompost ho putují tuny Přečíst článek ›</a>
      </aside>
      <p>„Jako lesník s mnohaletou praxí zastávám k ochraně mladých lesních porostů poměrně konzervativní názor. Ten pro mě představuje především mechanická ochrana v podobě různých typů oplocenky, individuálních ochran či chemická ochrana. Dnes je široký výběr nátěrů vyráběných na ekologické bázi a tyto, pokud jsou řádně provedeny, vykazují vysoký stupeň účinnosti,“ řekl Miloš Balák, ředitel Lesní správy Lány.</p>
    </article>
  </body>
</html>