<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/25-mln-grn-zbitkiv-dbr-povidomilo-pro-pidozru-mitniku-cherez-nezadeklarovaniy-vantazh-639572.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T07:53:00+00:00"/>
    <meta property="og:title" content="2,5 млн грн збитків: ДБР повідомило про підозру митнику через незадекларований вантаж"/>
    <meta property="og:description" content="Митник не нарахував перевізнику платежі за ввезення майже 4 т товарів народного споживання китайського виробництва, загальною вартістю 8,6 млн грн"/>
  </head>
  <body>
    <article>
      <h1>2,5 млн грн збитків: ДБР повідомило про підозру митнику через незадекларований вантаж</h1>
      <address>
        <time datetime="2019-11-13T07:53:00+00:00">13 Nov 2019, 07:53</time>
      </address>
      <h4>Митник не нарахував перевізнику платежі за ввезення майже 4 т товарів народного споживання китайського виробництва, загальною вартістю 8,6 млн грн</h4>
      <p>Слідчі теруправління Державного бюро розслідувань, розташованого у місті Львові, повідомили про підозру у зловживанні службовим становищем державному інспектору відділу митного оформлення одного з митних постів Львівської митниці ДФС. Через його неправомірні дії державі завдано понад 2,5 млн грн збитків. Про це повідомляє <a href="https://dbr.gov.ua/news/25-mln-grn-zbitkiv-derzhavi-cherez-nezadeklarovaniy-vantazh-dbr-povidomilo-pro-pidozru-mitniku">пресслужба ДБР</a>.</p>
      <p>Досудовим розслідуванням встановлено: державний інспектор, зловживаючи службовим становищем, умисно не провів належну перевірку транспортного засобу, у якому через державний кордон України перевозили незадекларований вантаж. Діючи з метою  одержання неправомірної вигоди на користь третіх осіб, він не нарахував перевізнику митні платежі за ввезення товару.</p>
      <p>Таким чином було незаконно ввезено майже 4 т товарів народного споживання китайського виробництва, загальною вартістю 8,6 млн грн.</p>
      <p>Процесуальне керівництво у кримінальному провадженні здійснює прокуратура Львівської області.</p>
      <p>Кваліфікація: зловживання владою або службовим становищем, тобто умисне, з метою одержання будь-якої неправомірної вигоди для самої себе чи іншої фізичної або юридичної особи, використання службовою особою влади чи службового становища всупереч інтересам  служби, якщо воно спричинило тяжкі наслідки (ч. 2 ст. 364 Кримінального кодексу України).</p>
      <p>Санкція статті: у разі доведення вини, підозрюваному загрожує покарання у вигляді позбавлення волі на строк від трьох до шести років з позбавленням права обіймати певні посади чи займатися певною діяльністю на строк до трьох років.</p>
      <related>
        <a href="https://glavcom.ua/news/zmi-odesku-mitnicyu-mozhe-ocholiti-specialist-z-auditu-639251.html"/>
        <a href="https://glavcom.ua/news/glava-mitnoji-sluzhbi-nefodov-zaperechiv-konsultaciji-z-horoshkovskim-639527.html"/>
        <a href="https://glavcom.ua/news/lvivski-mitniki-viyavili-v-avto-kontrabandnih-pitoniv-video-637918.html"/>
      </related>
    </article>
  </body>
</html>