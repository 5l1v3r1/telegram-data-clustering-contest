<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/chiusura-dei-pte-i-sindaci-si-riuniscono-a-s-alessio-gravi-ripercussioni-sulla-vita-dei-cittadini.html"/>
    <meta property="og:site_name" content="Tempostretto"/>
    <meta property="article:published_time" content="2019-11-13T07:38:48+00:00"/>
    <meta property="og:title" content="Chiusura dei Pte, i sindaci si riuniscono a S. Alessio: “Gravi ripercussioni sulla vita dei cittadini”"/>
    <meta property="og:description" content="Scatta la protesta contro la chiusura di nove Pte e il ridimensionamento dei medici sulle ambulanze"/>
  </head>
  <body>
    <article>
      <h1>Chiusura dei Pte, i sindaci si riuniscono a S. Alessio: “Gravi ripercussioni sulla vita dei cittadini”</h1>
      <address><time datetime="2019-11-13T07:38:48+00:00">13 Nov 2019, 07:38</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Scatta la protesta contro la chiusura di nove Pte e il ridimensionamento dei medici sulle ambulanze</i>
      </p>
      <p>S. ALESSIO – Dalla Valle dell’Alcantara fino a Scaletta Zanclea. I sindaci di <b>ventinove comuni del versante jonico della provincia</b> si riuniranno oggi pomeriggio, alle 17.30, nella sala consiliare del municipio di S. Alessio.</p>
      <p>All’ordine del giorno i previsti <b>tagli nel settore dell’emergenza sanitaria</b>. Il piano della Regione prevede infatti, tra il prossimo mese di dicembre e giugno 2020, la <b>chiusura di nove presidi territoriali di emergenza</b> in provincia, con il <b>ridimensionamento del numero dei medici in servizio sulle ambulanze del 118</b> (in particolare a Taormina, Giardini, Letojanni, S. Teresa e Scaletta).</p>
      <p>Una situazione potenzialmente esplosiva tanto che il presidente dell’Unione dei Comuni Valli Joniche dei Peloritani, Davide Paratore (<i>nella foto</i>), sindaco di Antillo, ha chiamato a raccolta i colleghi, <b>coinvolgendo tutte le altre Unioni del territorio</b>. All’incontro saranno presenti anche i presidenti dell’Unione Naxos-Taormina, Orlando Russo; del’Unione Alta Alcantara, Giuseppe Spartà, dell’Unione Via Regia dell’Alcantara, Giuseppe Cundari; dell’Unione Valle del Nisi, Giovanni De Luca; dell’Unione Valle di Monte Scuderi, Antonino Crisafulli.</p>
      <h3>“Diritto alla salute da tutelare”</h3>
      <p>“La riunione avrà lo scopo di assumere – spiega Davide Paratore – tutte le iniziative ed i provvedimenti più opportuni, avanzando le istanze innanzi a tutti gli organi competenti, provinciali e regionali, al fine di tutelare e garantire il diritto alla salute dei nostri concittadini, diritto fondamentale solennemente sancito dall’art. 32 della nostra Costituzione”.</p>
      <p>“Si tratta certamente – ha aggiunto il presidente dell’Unione Valli Joniche – di provvedimenti che impattano in maniera pesante, provocando gravi ripercussioni sulla vita dei cittadini dei nostri Comuni e, pertanto su tale tematica occorre assumere una decisa e univoca presa di posizione dei nostri Enti a tutela degli interessi dei cittadini che ci pregiamo di rappresentare”.</p>
    </article>
  </body>
</html>