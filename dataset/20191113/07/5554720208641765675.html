<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/shashi-tharoor-gives-hilarious-reply-to-a-student/272351/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-13T07:34:22+00:00"/>
    <meta property="og:title" content="VIDEO: छात्र ने शशि थरूर से कहा, ‘कोई नया शब्‍द बताओ’, कांग्रेस नेता का जवाब हुआ वायरल"/>
    <meta property="og:description" content="शशि थरूर ने सोमवार को अपना एक वीडियो ट्वीट किया था। इस वीडियो में एक छात्र को थरूर से एक नया शब्द सिखाने के लिए कहते हुए सुना जा सकता है"/>
  </head>
  <body>
    <article>
      <h1>VIDEO: छात्र ने शशि थरूर से कहा, ‘कोई नया शब्‍द बताओ’, कांग्रेस नेता का जवाब हुआ वायरल</h1>
      <address><time datetime="2019-11-13T07:34:22+00:00">13 Nov 2019, 07:34</time> by <a rel="author">JKR Staff</a></address>
      <p>कांग्रेस के वरिष्ठ नेता और केरल की तिरुअनंतपुरम सीट से <a href="http://www.jantakareporter.com/hindi/shashi-tharoor-on-barkha-dutt/169774/">सांसद शशि थरूर</a> सोशल मीडिया पर लोकप्रिय नेताओं की सूची में आते हैं। उनके एक-एक ट्वीट पर यूजर्स की पैनी नजर रहती है। इसके साथ ही वह जितना राजनीति के लिए जाने जाते हैं, उससे कहीं ज्यादा अपनी अंग्रेजी के लिए प्रसिद्ध हैं। थरूर अपनी दमदार अंग्रेजी और भारी-भरकम शब्दों के प्रयोग के लिए जाने जाते हैं। ख़बरों के मुताबिक, हाल ही में शशि थरूर एक कॉलेज प्रोग्राम में शामिल हुए थे और उसी दौरान एक छात्र ने उनसे उनके शानदार शब्‍दकोश में से एक नया शब्‍द बताने के लिए कहा। इस घटना का जिक्र खुद थरूर ने अपने ट्विटर अकाउंट के जरिए किया और बताया कि उन्‍होंने उस छात्र ने को क्‍या जवाब दिया।</p>
      <p>दरअसल, पूर्व केंद्रीय मंत्री और वरिष्ठ कांग्रेसी सांसद शशि थरूर ने सोमवार को अपना एक वीडियो ट्वीट किया था। इस वीडियो में एक छात्र को थरूर से एक नया शब्द सिखाने के लिए कहते हुए सुना जा सकता है। इसका जो जवाब शशि थरूर ने दिया सोशल मीडिया पर लोग उसे खूब पसंद कर रहे हैं। उनका यह वीडियो अब लोगों के बीच में एक चर्चा का विषय बना हुआ है।</p>
      <figure>
        <img src="http://www.jantakareporter.com/wp-content/uploads/2018/07/shashi-tharoor-1.png"/>
        <figcaption>फाइल फोटो</figcaption>
      </figure>
      <p>शशि थरूर ने कहा, “मैं आपको बहुत ही साधारण और पुराना शब्‍द बताऊंगा। सिर्फ इसी तरह से मैंने अपने शब्‍दकोश को बनाया है। लोगों को लगता है कि मैं कोई बेवकूफ हूं जो पूरा दिन डिक्‍शनरी पढ़ता रहता है। मैंने अपनी जिंदगी में शायद ही कभी डिक्‍शनरी खोली हो, लेकिन मैंने विस्‍तृत रूप से पढ़ा जरूर है। अगर आप खूब पढ़ते हैं तो विस्‍तार में पढ़ते हैं और एक ही शब्‍द के मायने तीन किताबों में अलग-अलग होते हैं और आप इस तरह उसका मतलब भी समझ जाते हैं और जल्‍द ही उसका इस्‍तेमाल करना भी आ जाता है।”</p>
      <p>थरूर आगे कहा, “मैं ऐसा इसलिए हूं क्‍योंकि निस्‍संदेह मैं पास आप सभी लोगों से ज्‍यादा फायदे में रहा। मैं ऐसे भारत में रहा जहां न टीवी था, न कम्‍प्‍यूटर था, न निनटेंडो था, न प्‍ले स्‍टेशन था और न ही मोबाइल फोन थे और मुझे अस्‍थमा भी था तो सांस में लेने में दिक्‍कत होने की वजह से बेड पर ही होता था। मेरे पास सिर्फ किताबें थीं, किताबें मेरा बचाव थीं, किताबें मेरी शिक्षा थीं और क्‍योंकि मैं पढ़ता था, मैं अपनी उम्र से ज्‍यादा पढ़ता था। मेरा दिमाग ऐसे ही विकसित हो गया और उसके साथ ही मेरा शब्‍दकोश भी समृद्ध होता चला गया। इसलिए आप सभी को मेरी सिर्फ एक ही सलाह है- पढ़ो, पढ़ो और पढ़ो।” उन्‍होंने कहा, “आप जितना पढ़ेंगे, आपका शब्‍दकोश भी उतना ही समृद्ध होता चला जाएगा।”</p>
      <figure>
        <iframe data-src="https://twitter.com/ShashiTharoor/status/1193945214928293891?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि, शशि थरूर लगातार अपने ट्वीट और शानदार अंग्रेजी के लिए ट्विटर पर चर्चा में बने रहते हैं। सोशल मीडिया पर उनकी अंग्रेजी को लेकर कई तरह के जोक्स भी बनाए जाते हैं। उन्हें ट्विटर पर अंग्रेजी टीचर भी माना जाता है। थरूर के Farrago, rodomontade, snollygoster आदि जैसे शब्द वायरल हो चुके हैं।</p>
    </article>
  </body>
</html>