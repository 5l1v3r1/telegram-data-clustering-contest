<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/sprava-vab-banku-eks-spivrobitnicyu-nbu-zaareshtuvali-novini-ukrajini-50053203.html"/>
    <meta property="og:site_name" content="НВ"/>
    <meta property="article:published_time" content="2019-11-13T06:49:00+00:00"/>
    <meta property="og:title" content="Справа VAB Банку: екс-главу банківського нагляду НБУ заарештували з альтернативою застави в 15 млн грн"/>
    <meta property="og:description" content="Вищий антикорупційний заарештував на термін 60 днів екс-директора гендепартаменту банківського нагляду Нацбанку Аллу Шульгу у справі про стабілізаційний кредит VAB Банку."/>
  </head>
  <body>
    <article>
      <h1>Справа VAB Банку: екс-главу банківського нагляду НБУ заарештували з альтернативою застави в 15 млн грн</h1>
      <h2>Вищий антикорупційний заарештував на термін 60 днів екс-директора гендепартаменту банківського нагляду Нацбанку Аллу Шульгу у справі про стабілізаційний кредит VAB Банку.</h2>
      <address>
        <time datetime="2019-11-13T06:49:00+00:00">13 Nov 2019, 06:49</time>
      </address>
      <p>Суд також визначив в якості альтернативи внесення застави в розмірі 15 млн грн.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/883/big_portrait/f1ea58ec67500463fd9db20d5d79f146.png?stamp=20191113084704&amp;q=85&amp;output=jpg&amp;bg=white"/>
        <figcaption>Фото: Алла Шульга</figcaption>
      </figure>
      <p>Нагадаємо, 11 листопада в НАБУ повідомили, що затримали <a href="https://nv.ua/ukr/biz/finance/sprava-banku-bahmatyuka-nabu-zatrimalo-simoh-pidozryuvanih-novini-ukrajini-50052937.html">сімох осіб</a> за підозрою в заволодінні 1,2 млрд грн стабілізаційного кредиту, наданого Нацбанком у 2014 році VAB Банку. Вчора в Бюро поінформували, що про підозру <a href="https://nv.ua/ukr/biz/finance/zatrimannya-pisaruka-vosmi-osobam-povidomili-pro-pidozru-u-spravi-vab-banku-novini-ukrajini-50053037.html">повідомили вісьомом особам</a>. Серед підозрюваних — голова правління Райффайзен Банку Аваль Олександр Писарук, який в 2014—2015 роках був першим заступником голови НБУ Валерії Гонтаревої, член ради НБУ Микола Каленський, ексдиректор гендпартаменту банківського нагляду НБУ Алла Шульга. Про підозру повідомили також ексголові наглядової ради VAB Банку і колишньому заступнику голови правління банку. Їхні дії кваліфіковані за ч. 5 ст. 191 (Заволодіння майном шляхом зловживання службовим становищем) Кримінального кодексу України.</p>
      <p>У НАБУ заявили, що в жовтні 2014 року Нацбанк видав VAB Банку стабілізаційний кредит в розмірі 1,2 млрд грн, хоча банк не подав усіх необхідних для цього документів. При цьому вартість нерухомості, під заставу якої видавався кредит, завищили майже в 25 разів шляхом складання підроблених звітів про оцінку, відзначили в Бюро.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/sprava-vab-banku-sap-pidozryuye-eks-zastupnika-golovi-nbu-pisaruka-v-zmovi-z-bahmatyukom-novini-ukrajini-50053086.html">САП підозрює ексзаступника голови НБУ Писарука в змові з колишнім власником VAB Банку Бахматюком</a>
        </li>
        <li>
          <a href="https://nv.ua/ukr/biz/finance/bahmatyuku-mozhut-povidomiti-pro-pidozru-u-spravi-vab-banku-novini-ukrajini-50053107.html">НАБУ і САП планують оголосити про підозру екс-власнику VAB Банку Бахматюку</a>
        </li>
      </ul>
      <p>21 листопада 2014 року Нацбанк визнав VAB Банк неплатоспроможним. Рішення про ліквідацію фінустанови було прийнято в березні 2015-го. Фонд гарантування вкладів планує завершити ліквідацію банку в березні 2020 року.</p>
    </article>
  </body>
</html>