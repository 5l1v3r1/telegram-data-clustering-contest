<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/izdelava-lesenega-colna-dijake-povezala-z-ameriski"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Izdelava lesenega čolna dijake povezala z ameriškim mojstrom"/>
    <meta property="og:description" content="Na SGLŠ Postojna so se pri praktičnem pouku lotili posebnega podviga - izdelave lesenega čolna. Te dni ga zaključujejo skupaj z ameriškim mentorjem, dizajnerjem in izdelovalcem plovil Archom Davisom. Sodelovanje je dragoceno zaradi pridobivanja novih znanj, veščin in njihove uporabe v praksi, obenem pa vadijo še angleščino."/>
  </head>
  <body>
    <article>
      <h1>Izdelava lesenega čolna dijake povezala z ameriškim mojstrom</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Veronika Rupnik Ženko</a></address>
      <p>
        <b>Na SGLŠ Postojna so se pri praktičnem pouku lotili posebnega podviga - izdelave lesenega čolna. Te dni ga zaključujejo skupaj z ameriškim mentorjem, dizajnerjem in izdelovalcem plovil Archom Davisom. Sodelovanje je dragoceno zaradi pridobivanja novih znanj, veščin in njihove uporabe v praksi, obenem pa vadijo še angleščino.</b>
      </p>
      <figure>
        <img src="https://static.primorske.si/foto/highres/srednja/719516_coln_sgls.jpg"/>
        <figcaption>Mentor Arch Davis (levo) z dijakoma in učiteljem SGLŠ Romanom Pavlovičem ob plovilu. Foto: Luka Vouk</figcaption>
      </figure>
      <p><b>POSTOJNA</b> &gt; Dijaki drugega letnika smeri mizar Srednje gozdarske in lesarske šole (SGLŠ) Postojna so že prejšnji mesec pod mentorstvom učitelja<b> Romana Pavloviča</b> po navodilih <b>Archa Davisa </b>izdelali delno ogrodje čolna, ta mesec pa se jim je pri izdelavi pridružil tudi mojster sam in jih pozdravil kar po slovensko. Američan novozelandskega rodu je namreč poročen s potomko slovenskih izseljencev in je Slovenijo obiskal že večkrat, velja pa za enega najuspešnejših navtičnih arhitektov za male lesene čolne na svetu. Izdelal jih je že skoraj sto.</p>
      <p>Pobudo za mentorsko sodelovanje Davisa je dal <b>Aleš Verdir</b>, ki opravlja diplomatsko službo v Bruslju in je želel pomagati pri prenosu tovrstnega znanja v Slovenijo. Na SGLŠ so se z veseljem odzvali. “Projekt je izjemna priložnost za naše dijake. Prihodnost mizarstva v Sloveniji je namreč v butični produkciji, izdelava čolna pa je eden od takšnih podvigov, ki dijakom lahko pomaga, da se bodo bolje znašli v življenju. Tudi za šolo je pomembno, da se takšnega projekta loti, da zna in si skupaj z dijaki upa izdelati čoln, kar je nekoliko tudi stvar prestiža,” pravi ravnateljica<b> Cvetka Kernel</b>.</p>
      <h3>Nared za pomorski krst</h3>
      <p>Lesen čoln, dolg 3,9 metra in težak okrog 70 kilogramov, so izdelali iz smrekovine, macesnovine in furnirskih plošč. Ves les zanj so pridobili iz slovenskih gozdov. Plovila Penobscot 13, po tipologiji Dinghy, kakršno nastaja v šolski delavnici, so namenjena v glavnem tekmovalnemu jadranju, lahko pa jih upravljajo tudi do štirje čolnarji z vesli. Kaj bodo storili s čolnom, na SGLŠ še razmišljajo, krstili in prvič splovili pa ga bodo prihodnje leto na pomorskem krstu v Piranu skupaj z dijaki pomorske šole.</p>
      <p>Na SGLŠ imajo sicer dolgo tradicijo praktičnega dela, saj z njim dijake spodbujajo ne le k razvoju lesarskih in mizarskih veščin, temveč tudi k samostojnemu obvladovanju poklica in razvijanju samozavesti. Pohvalijo se lahko s številnimi izdelki, denimo sodobno oblikovanim lesenim čebelnjakom pred šolo, lesenimi kioski, ki so jih izdelali za občino, paletnim pohištvom, s katerim so opremili sobe v mladinskem hostlu Proteus... Obnavljajo tudi staro pohištvo. Nekaj izkušenj že imajo tudi s čolni, saj so sodelovali pri izdelavi cerkniškega jezerskega čolna in ročni izdelavi deblaka.</p>
    </article>
  </body>
</html>