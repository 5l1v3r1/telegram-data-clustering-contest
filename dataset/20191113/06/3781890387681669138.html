<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741421"/>
    <meta property="og:site_name" content="เดลินิวส์"/>
    <meta property="article:published_time" content="2019-11-13T06:21:00+00:00"/>
    <meta property="og:title" content="เผยเทคนิคแอบปืนเข้าศาล รอช่วงรปภ.'เคารพธงชาติ' "/>
    <meta property="og:description" content="'สราวุธ' เลขาศาลฯ ประชุมอธ.ราชทัณฑ์ ออกหนังสือเวียนเเนวทางปฏิบัติศาลทั่วประเทศ เผยวงจรปิดจับภาพ 'พล.ต.ต.ธารินทร์' ใช้เทคนิครอ 15 นาที ก่อนอาศัยจังหวะรปภ.เคารพธงชาติ เเอบนำปืนเข้าไป ระบุส่งคอร์ท มาเเชล ลงพื้นที่สืบสวนข้อเท็จจริงรายงาน 18 พ.ย.นี้"/>
  </head>
  <body>
    <article>
      <h1>เผยเทคนิคแอบปืนเข้าศาล รอช่วงรปภ.'เคารพธงชาติ' </h1>
      <address>
        <time datetime="2019-11-13T06:21:00+00:00">13 Nov 2019, 06:21</time>
      </address>
      <figure>
        <img src="https://www.dailynews.co.th/admin/upload/20191113/news_wZrxjBSLyI131842_533.jpg?v=201911131911"/>
      </figure>
      <p>
        <b>"สราวุธ" เลขาศาลฯ ประชุมอธ.ราชทัณฑ์ ออกหนังสือเวียนเเนวทางปฏิบัติศาลทั่วประเทศ เผยวงจรปิดจับภาพ "พล.ต.ต.ธารินทร์" ใช้เทคนิครอ 15 นาที ก่อนอาศัยจังหวะรปภ.เคารพธงชาติ เเอบนำปืนเข้าไป ระบุส่งคอร์ท มาเเชล ลงพื้นที่สืบสวนข้อเท็จจริงรายงาน 18 พ.ย.นี้</b>
      </p>
      <p>เมื่อวันที่ 13 พ.ย. นายสราวุธ เบญจกุล เลขาธิการสำนักงานศาลยุติธรรม กล่าวถึงความคืบหน้าเกี่ยวกับมาตรการหลังเหตุการณ์ยิงกันที่ศาลจังหวัดจันทบุรี ซึ่งมีผู้บาดเจ็บเเละเสียชีวิต ว่าเมื่อวันที่ 12 พ.ย.ที่ผ่านมา ตนได้ประชุมร่วมกับ พ.ต.อ.ดร. ณรัชต์ เศวตนันทน์ อธิบดีกรมราชทัณฑ์ เเละพ.ต.ท.ประวุธ วงศ์สีนิล รองอธิบดีกรมกรมราชทัณฑ์ เพื่อหารือแนวทางปฎิบัติเพื่อแก้ไขเรื่องความปลอดภัย โดยจากการหารือทราบว่าปัญหาของทางราชทัณฑ์มาจากอัตรากำลังเจ้าหน้าที่ไม่เพียงพอ โดยในเขตกรุงเทพฯ ผู้ที่ทำหน้าที่ควบคุมนักโทษ ซึ่งเป็นผู้ต้องหาหรือจำเลยมาจากเรือนจำจะเป็นคนของราชทัณฑ์ เเต่ถ้าในต่างจังหวัดก็จะใช้การขอกำลังจากเจ้าหน้าที่ตำรวจในพื้นที่ ซึ่งทางราชทัณฑ์เองก็ตระหนักในเรื่องเฝ้าระวังการลักลอบนำสิ่งของเข้าเรือนจำที่อาจจะเกิดขึ้นได้ในช่วงรอยต่อ โดยก่อนหน้านี้นานหลายปีที่มีเหตุนักโทษหลบหนี ทางศาล ตำรวจราชทัณฑ์ก็เคยมาคุยถึงเเนวทางร่วมมือกันป้องกันเหตุ ซึ่งในวันนี้ก็จะต้องมีการนำเอามาตรการที่เคยมีข้อตกลงร่วมกันนำมาใช้ <br/> <br/>นายสราวุธ กล่าวอีกว่า วันนี้ทางตนจะเซ็นออกประกาศสำนักงานศาลยุติธรรมกำหนดมาตรการ เกี่ยวกับการรักษาความปลอดภัยของเจ้าหน้าที่รักษาความปลอดภัยตามระเบียบคณะกรรมการบริหารศาลยุติธรรม (ก.บ.ศ.) ว่าด้วยการรักษาความปลอดภัย พ.ศ.2550 ข้อ 24 ที่ตนเป็นผู้รักษาการตามระเบียบที่สามารถกำหนดหลักเกณฑ์ตามระเบียบปฏิบัติที่เป็นไปตามระเบียบได้ นอกจากนี้ตนจะออกหนังสือเวียนมาตรการรักษาความปลอดภัยในบริเวณศาล ที่เคยออกมาในช่วงปี 2522 ซึ่งช่วงนั้นเกิดเหตุจังหวัดสงขลาและนครศรีธรรมราช สำหรับมาตรการดังกล่าวจะกำหนดขั้นตอนชัดเจนว่ามาตรการร่วมกันระหว่างการดำเนินงานของสำนักงานศาลยุติธรรมสำนักงานตำรวจแห่งชาติและกรมราชทัณฑ์จะต้องจัดการงานอย่างไรบ้าง จากที่เคยตกลงกันก็ต้องมีการกำชับให้มีการปฏิบัติหน้าที่ให้เรียบร้อย <br/> <br/>อย่างไรก็ตาม เหตุการณ์ข้อเท็จจริงที่เกิดขึ้นในศาลจังหวัดจันทบุรี ก็กำลังดำเนินการสอบสวนอยู่ ส่วนเรื่องอาวุธปืนที่ใช้ก่อเหตุจากกล้องวงจรปิดจับภาพได้ว่า พล.ต.ต.ธารินทร์ จันทราทิพย์ จำเลยที่ 3 ในคดีได้มารอจังหวะขณะเดินเข้าศาล ห่างจากจุดตรวจประมาณ 10 เมตร ในช่วงเวลา 7.45 น. ซึ่งเป็นการรอจังหวะ ที่เจ้าหน้าที่รักษาความปลอดภัยกำลังเตรียมตัวเคารพธงชาติ เเละเมื่อได้จังหวะจึงได้เเอบนำอาวุธเข้าไป ส่วนเรื่องจะมีการตั้งกรรมการสอบหรือไม่นั้น ในขณะนี้ตนได้สั่งการให้เจ้าพนักงานตำรวจศาล คอร์ทมาแชล (Court Marshal) เดินทางไปลงพื้นที่เกิดเหตุเพื่อสืบสวนสอบสวนข้อเท็จจริงกลับมารายงานก่อนมีการพิจารณากันต่อไป ซึ่งขณะนี้ได้รายงานว่าเดินทางถึงศาลจังหวัดจันทบุรีแล้วอยู่ระหว่างสอบถามข้อมูลเกี่ยวกับเหตุการณ์ และมาตรการการรักษาความปลอดภัยกับ ผอ.ประจำศาลจังหวัดจันทบุรี <br/> <br/>นายสราวุธ กล่าวต่อว่า ส่วนในการประชุม ก.ต.ในวันที่ 18 พ.ย.นี้ ก็จะมีการรายงานในที่ประชุม ก.ต.ให้ได้รับทราบ ซึ่งในวันดังกล่าวก็จะมีการรายงานผลสอบข้อเท็จจริงเกี่ยวกับเหตุการณ์นายคณากร เพียรชนะ ผู้พิพากษาหัวหน้าคณะชั้นต้นในศาลจังหวัดยะลาที่ใช้อาวุธปืนยิงตัวเองในศาลด้วย.<br/><br/><b>อ่านข่าวที่เกี่ยวข้อง...</b><br/><br/><b><a href="https://www.dailynews.co.th/crime/741279">สรุปข้อพิพาทที่ดินมรดก3,800ไร่ ปิดฉากด้วยเลือด3ศพ</a></b></p>
    </article>
  </body>
</html>