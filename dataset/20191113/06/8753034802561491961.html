<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/zGz2Jq/ny-nedtur-for-zuccarellos-lag"/>
    <meta property="og:site_name" content="Aftenbladet"/>
    <meta property="article:published_time" content="2019-11-13T06:43:33+00:00"/>
    <meta property="og:title" content="Ny nedtur for Zuccarellos lag"/>
    <meta property="og:description" content="Minnesota Wild tapte bunnoppgjør."/>
  </head>
  <body>
    <article>
      <h1>Ny nedtur for Zuccarellos lag</h1>
      <h2>Minnesota Wild tapte bunnoppgjør.</h2>
      <address><time datetime="2019-11-13T06:43:33+00:00">13 Nov 2019, 06:43</time> by <a rel="author">NTB</a></address>
      <p>
        <b>LOS ANGELES KINGS - MINNESOTA WILD 3–1</b>
      </p>
      <p>Mats Zuccarellos Minnesota Wild fortsetter å slite. Tirsdag røk de 1-3 borte for Los Angeles Kings. Det ble ingen målpoeng på nordmannen.</p>
      <p>Minnesota Wild møtte Los Angeles Kings i et rent bunnoppgjør. Laget kom under 0-1 i åpningsperioden etter et tidlig mål fra Anze Kopitar.</p>
      <p>Jeff Carter økte til 2-0 i midtperioden før Matt Dumba reduserte til 1-2 foran siste perioden. Der fastsatte Sean Walker sluttresultatet til 3-1 i åpent mål.</p>
      <p>– Det kunne gått begge veier, det der. Det var en jevn kamp, og vi skaper jo en del sjanser, så jeg synes nok vi fortjener litt mer, men sånn er det noen ganger. Vi scorer ikke på sjansene, sier Mats Zuccarello til<a href="https://www.nettavisen.no/sport/skuffelse-for-mats-zuccarello-og-minnesota-wild-i-los-angeles---det-er-klart-vi-ikke-er-fornoyde/3423877621.html"> Nettavisen</a>.</p>
      <p>Zuccarello fikk litt over 16 minutter på isen og noterte seg for to skudd på mål. Han spilte i rekka sammen med Jason Zucker og Eric Staal. Lagkamerat Staal har 13 målpoeng på de siste ti kampene (seks mål, sju assist)</p>
      <aside>
        <a href="https://www.aftenbladet.no/article/sa-Opm3v1.html">Zuccarello om mulig Norge-retur: – Det står mellom to lag</a>
      </aside>
      <p>Zuccarello har nå seks målpoeng på de sju siste kampene, men de to siste har nå endt uten poeng.</p>
      <p>Nå står Wild med seks seire og tolv tap på 18 kamper. Wild avsluttet en såkalt «roadtrip» og var ute etter sin tredje seier på turen til vestkysten. Det gikk ikke særlig bra.</p>
      <p>– Vi spiller 20 av våre 30 første kamper borte. Hvis vi fortsatt kan henge med etter det, så tror jeg at midtsesongen vil bli bra, sa Wild-treneren Bruce Boudreau foran kampen.</p>
      <p>Torsdag skal laget endelig spille hjemme og møter Arizona Coyotes, mens Carolina Hurricanes gjester St. Paul lørdag.</p>
    </article>
  </body>
</html>