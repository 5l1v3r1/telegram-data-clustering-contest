<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820111.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-13T06:30:00+00:00"/>
    <meta property="og:title" content="اسراییل، نگران ظهور حزب الله دوم در منطقه"/>
    <meta property="og:description" content="گروه جهان الف -"/>
  </head>
  <body>
    <article>
      <h1>اسراییل، نگران ظهور حزب الله دوم در منطقه</h1>
      <address>
        <time datetime="2019-11-13T06:30:00+00:00">13 Nov 2019, 06:30</time>
      </address>
      <p><b>گروه جهان الف -</b> با وجود این که از دو دهه پیش مردم یمن به ویژه هواداران جریان مردمی انصارالله در این کشور عبارت مرگ بر رژیم صهیونیستی را سر می‌دهند، اما برای اولین بار سید عبدالملک بدرالدین الحوثی در اظهارات اخیر خود به مناسبت سالروز ولادت پیامبر اکرم اسلام (ص) تهدیدات مستقیمی را ضدرژیم صهیونیستی مطرح و تاکید کرد در صورت تجاوز این رژیم به یمن مواضع بسیار حساس اسرائیل را هدف قرار خواهد داد.</p>
      <p>این تهدید در شرایطی مطرح شد که پیش از این هشدارهایی در میان محافل صهیونیستی نسبت به تهدیدات موشک‌های بالستیک یمن برای رژیم صهیونیستی در رسانه‌های اسرائیلی مطرح شده بود، اما به نظر می‌رسد با تهدیدات جدید انصارالله، این هشدارها وارد مرحله تازه‌ای شده است.</p>
      <p>هشدار مستقیم رهبر انصارالله یمن به رژیم صهیونیستی نشان می‌دهد این رژیم بعد از ناتوانی ریاض و ابوظبی طی ۵ سال گذشته در یمن تلاش کرده به صورت مستقیم وارد این جنگ شود، تل‌آویو در همین راستا به صورت محرمانه و با همکاری آمریکا در این جنگ مشارکت داشته و شواهدی از حضور کارشناسان نظامی و خلبانان صهیونیستی در این جنگ منتشر شده است. </p>
      <p>البته به نظر می‌رسد این رژیم نمی‌تواند در برابر موشکهای بالستیک و بالدار یا رهگیر یمنی‌ها یا هواپیماهای بدون سرنشین آنها مقاومت کند، چرا که این موشک‌ها و هواپیماها در کارزار اخیر خود در برابر سامانه موشکی پاتریوت آمریکا که علاوه بر رژیم صهیونیستی در مناطق مختلف عربستان نیز مستقر است، موفقیت‌های قابل توجهی به دست آورده و ضربات سختی را به حاکمیت ریاض وارد کرده‌اند. علاوه بر اینکه کارنامه سامانه‌های ضد موشکی داخلی رژیم صهیونیستی به ویژه سامانه گنبد آهنین نیز در درگیری‌های گذشته این رژیم در نوار غزه چندان درخشان نبوده است.</p>
      <p>با توجه به نگرانی مقامات رژیم صهیونیستی از احتمال بروز جنگ جدید در جبهه داخلی این رژیم به نظر می‌رسد تهدیدات مستقیم رهبر انصارالله یمن، تل‌آویو را وارد بن‌بست خطرناکی کرده است، اسرائیل در حالی که خود را ناگزیر به اقدام عملی برای جلوگیری از قدرت گرفتن بیشتر انصارالله یمن می‌داند و نمی خواهد این جریان به حزب‌الله دوم در منطقه تبدیل شود، اما نمی تواند اقدام عملی انجام دهد. تل‌آویو می‌داند یمنی‌ها سلاح‌های بازدارنده‌ای دارنند که می‌توانند مناطق متعددی از سرزمین‌های اشغالی را هدف قرار دهند. این موضوع در اظهارات بدرالدین الحوثی نیز تاکید شد و وی گفت نیروی دریایی یمن می تواند بنادر رژیم صهیونیستی را هدف قرار دهد.</p>
      <p>صنایع نظامی یمن اخیرا موشک‌های بالستیک دقیق را تولید کرده که برد آن بالغ بر ۲۵۰۰ کیلومتر است. نام این موشک «قدس ۱» است. فاصله اسرائیل تا یمن حدود ۲۲۱۱ کیلومتر است و برد بالای این موشک، علاوه بر نام آن، نگرانی رژیم صهیونیستی از تحولات یمن را دو چندان کرده است. انصار الله با انتخاب نام قدس برای این موشک این پیام را به تل‌آویو مخابره کرده که هدف از تولید این موشک تنها عربستان نیست، بلکه هدف نهایی همان تاسیسات حیاتی رژیم صهیونیستی است. </p>
      <p>
        <b>ابعاد نگرانی تل‌آویو از تحولات یمن </b>
      </p>
      <p>ملت یمن گرچه طی پنج سال گذشته درگیر حملات رژیم آل‌سعود است، اما عناصر تاثیر گذاری در روند جنگ احتمالی با دشمن صهیونیستی در اختیار دارد. این کشور از تمرکز بالای جمعیتی  و نیروی مبارز برخوردار است و ایدئولوژی ضدصهیونیستی در میان جوانان این کشور موج می‌زند. لذا نیروهایی که طی ۵ سال گذشته در روند جنگ با متجاوزان سعودی خبره و آب‌دیده شده‌اند، می‌توانند در برابر متجاوزان صهیونیستی نیز مقاومت کنند.  </p>
      <p>با شکست عربستان و امارات در جنگ یمن، ابعاد نگرانی رژیم صهیونیستی از سقوط یکی از متحدان سابق آمریکا در منطقه فراتر رفته و با قدرت گرفتن انصارالله در نتیجه اعتبار مردمی و محبوبیت آن در تقابل با متجاوزان سعودی،این نیروها به تهدیدی موجودیتی برای رژیم صهیونیستی تبدیل می شوند، آنهم در شرایطی که اسرائیل در تقابل با رقبای کنونی خود در لبنان، سوریه و غزه ناتوان است. </p>
      <p>رژیم صهیونیستی همچنین موقعیت استراتژیک تنگه باب المندب در تعاملات منطقه‌ای را برای خود مهم‌ ارزیابی می‌کند. بندر ایلات رژیم صهیونیستی بخش قابل توجهی از اهمیت خود را از کشتیرانی آزاد در باب المندب دریافت کرده است.</p>
      <p>تل‌آویو علاوه بر اینها از احتمال انتقال توانمندی‌های پهپادی انصارالله یمن به نیروهای مقاومت فلسطین نگران است، این همان موضوعی است که محور مقاومت در راستای هم‌افزایی توان داخلی به دنبال تقویت آن است و شاید بروز حمله‌ای دیگر از سوی اسرائیل به غزه نشان دهد که فلسطینی‌ها نیز به این توانمندی دست پیدا کرده‌اند. </p>
      <p>
        <b>نتایج معکوس حمایت‌های آمریکا از اسرائیل</b>
      </p>
      <p>آمریکا طی دو دهه گذشته سیاست هرج و مرج خلاق را برای تجزیه کشورهای منطقه و ایجاد ناامنی و جنگ فرسایشی در این منطقه دنبال کرده تا بتواند اسرائیل را به تنها قدرت اقتصادی و نظامی در خاورمیانه تبدیل کند.</p>
      <p>در همین راستا جنگ‌های متوالی در عراق، سوریه، یمن و لبنان به راه افتاده و گروه‌های متعدد تکفیری با اسامی مختلف وارد عمل شده‌اند. رژیم های مزدور آمریکا در منطقه نیز تأمین مالی و تسلیحاتی و لجستیکی این گروهها را بر عهده گرفته اند، غافل از اینکه تمامی این سیاست‌ها باعث  تقویت گروه‌های ضدصهیونیستی عضو محور مقاومت در کشورهای مختلف شده است. به عبارت دیگر سیاست هرج و مرج خلاق آمریکا و رژیم ‌صهیونیستی گرچه میلیون‌ها کشته و مجروح و آواره جنگی در منطقه به جای گذاشت، اما برای واشنگتن و تل‌آویو نتایج معکوس داشته و نه تنها نتوانسته امنیت را برای این رژیم ایجاد کند، بلکه باعث انزوای بیشتر آن شده است.</p>
    </article>
  </body>
</html>