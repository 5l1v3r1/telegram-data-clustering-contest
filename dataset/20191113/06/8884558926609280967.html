<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/na-madzarskem-o-enem-najvecjih-zasegov-droge"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Na Madžarskem o enem največjih zasegov droge"/>
    <meta property="og:description" content="Slovenska policija je, kot kaže, zasegla rekorden tovor prepovedane droge. Na Madžarskem bosta o podrobnostih preiskave in o enem največjih zasegov nedovoljene droge v zadnjem obdobju spregovorila tudi predstavnika koprske policije in koprskega finančnega urada."/>
  </head>
  <body>
    <article>
      <h1>Na Madžarskem o enem največjih zasegov droge</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Sijan Pretnar</a></address>
      <p>
        <b>Slovenska policija je, kot kaže, zasegla rekorden tovor prepovedane droge. Na Madžarskem bosta o podrobnostih preiskave in o enem največjih zasegov nedovoljene droge v zadnjem obdobju spregovorila tudi predstavnika koprske policije in koprskega finančnega urada.</b>
      </p>
      <figure>
        <img src="https://static.primorske.si/foto/highres/kronika/719533_20170621-00789323_-1-.jpg"/>
        <figcaption>Fotografija je simbolična. Foto: STA</figcaption>
      </figure>
      <p><b>NAGYKANIZSA, KOPER</b> &gt; Finančna uprava in slovenska policija z madžarskimi kolegi danes dopoldne pripravljata skupno novinarsko konferenco v mestu Nagykanizsa (Velika Kaniža). <b>Dean Jurič</b>, vodja koprske kriminalistične policije, in <b>Nedjan Jerman</b>, namestnik direktorice koprskega finančnega urada, bosta tam predstavila podrobnosti zasega in kriminalistične preiskave organizirane mednarodne kriminalne združbe. Na novinarski konferenci bosta sodelovala predstavnika madžarskega preiskovalnega urada in nacionalnega ekspertnega in razvojnega inštituta za analizo drog.</p>
      <p>Informacije o kriminalistični preiskavi so zelo skope, sporočili so le, da gre za odkritje večje količine prepovedane droge in da so prijeli več osumljencev. Tovor prepovedane droge naj bi bil namenjen na Madžarsko. Kot smo izvedeli, gre za enega največjih zasegov prepovedane droge v Sloveniji.</p>
      <p>Spomnimo, že lani so v koprskem pristanišču zasegli rekorden tovor heroina. Aprila lani so v zabojniku, ki je prek turškega pristanišča Istanbul v Koper priplul iz Irana, odkrili več kot 300 kilogramov izredno čistega heroina. Prepovedana droga je bila skrita v 25 vrečah, v katerih bi moralo biti lepilo za keramiko. Koprski kriminalisti so zaradi posla ovadili štiri osumljene, trije za zapahi koprskega pripora čakajo na začetek sojenja.</p>
      <p>Primat med zasegi heroina v koprskem pristanišču ima še vedno zaseg približno 360 kilogramov heroina, ki je poleti leta 2000 iz Turčije prispel v dveh pošiljkah. Prva pošiljka, približno 160 kilogramov heroina, je bila skrita med suhimi dateljni, druga, še približno 200 kilogramov, pa med orientalsko slaščico ratluk.</p>
    </article>
  </body>
</html>