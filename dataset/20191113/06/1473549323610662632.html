<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wielka-brytania-cyberataki-na-partie-konserwatywna-i-partie-pracy,984920.html"/>
    <meta property="og:site_name" content="TVN24"/>
    <meta property="article:published_time" content="2019-11-13T06:13:00+00:00"/>
    <meta property="og:title" content="Torysi i labourzyści ofiarami wtorkowych cyberataków"/>
    <meta property="og:description" content="Hakerzy we wtorek po południu ponownie zaatakowali brytyjską Partię Pracy - podała agencja Reutera za źródłami w ugrupowaniu. Był to już drugi cyberatak na tę partię w ciągu dwóch dni. Obiektem ata..."/>
  </head>
  <body>
    <article>
      <h1>Torysi i labourzyści ofiarami wtorkowych cyberataków</h1>
      <address><time datetime="2019-11-13T06:13:00+00:00">13 Nov 2019, 06:13</time> by <a rel="author">asty/adso</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/4df96b43-4c88-4364-b5cf-886bcab3dfda.jpg?type=1&amp;srcmode=0&amp;srcx=9/50&amp;srcy=1/1&amp;srcw=43/50&amp;srch=73/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/a94d3c81-4aac-4240-9f14-1bdb7c801d54-480p.mp4"/>
          <figcaption>Partia Pracy obiektem cyberataku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ca1c7dad-a446-4b63-aa41-38ab4689aed8-480p.mp4"/>
          <figcaption>Von der Leyen pisze do Johnsona ws. brytyjskiego kandydata...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/e0ac6326-1b4d-4903-a88c-9e024f13a022-480p.mp4"/>
          <figcaption>Lider brytyjskiej partii opozycyjnej Partii Pracy Jeremy Corbyn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/6f2688a5fce7d48c8d19762b88c32c3b/4c381b2c-cfbd-41ad-ae2e-d1af20a7094b-480p.mp4"/>
          <figcaption>Przedterminowe wybory w Wielkiej Brytanii odbędą się 12 grudnia</figcaption>
        </figure>
        <figcaption>Przeprowadzono cyberataki na Partię Konserwatywną i Partię Pracy<cite>Foto: PAP/EPA/Andy Rain | Video: Reuters</cite></figcaption>
      </slideshow>
      <h3>Hakerzy we wtorek po południu ponownie zaatakowali brytyjską Partię Pracy - podała agencja Reutera za źródłami w ugrupowaniu. Był to już drugi cyberatak na tę partię w ciągu dwóch dni. Obiektem ataku była też Partia Konserwatywna - celem było zablokowanie jej strony internetowej.</h3>
      <p>Według źródeł cyberatak na brytyjską Partię Pracy nastąpił około godziny 13.20 (14.20 w Polsce) i był podobny do pierwszego, przeprowadzonego w poniedziałek wieczorem. Według źródła, na które powołuje się Reuters, nie jest na razie jasne, czy za drugim atakiem stali ci sami hakerzy, ale nie ma obecnie podstaw, by łączyć incydent z obcym państwem.</p>
      <related>
        <a href="https://www.tvn24.pl/wiadomosci-ze-swiata,2/australia-oskarza-wysokiej-klasy-sluzby-obcego-panstwa-o-cyberatak-na-parlament,910541.html"/>
      </related>
      <p>We wtorek przed południem Partia Pracy poinformowała, że padła ofiarą "wyrafinowanego cyberataku na dużą skalę", ale zapewniła, że nie powiódł się on i żadne wrażliwe dane nie zostały wykradzione. Dodano, że zdarzenie zgłoszono do Narodowego Centrum Cyberbezpieczeństwa (NCSC).</p>
      <p>Źródła w Partii Pracy ujawniły później, że chodziło o atak typu DDoS (Distributed Denial of Service), który polega na skierowaniu ogromnej ilości ruchu internetowego na cel ataku, aby przeciążyć serwery komputerowe, powodując awarię ich oprogramowania. Jak ujawniło źródło, stwierdzono "dziesiątki milionów zapytań w większości przesłanych z Rosji i Brazylii".</p>
      <p>Tego typu ataki są często przeprowadzane za pośrednictwem sieci przejętych komputerów i innych podłączonych do internetu urządzeń, których właściciele mogą nie wiedzieć, że ich sprzęt jest w to zamieszany.</p>
      <h3>"Atak cybernetyczny w wyborach jest podejrzany"</h3>
      <p>Ataki DDoS nie są zwykle uznawane za próbę zhakowania komputerów, ponieważ nie wiążą się z włamaniem się do systemów docelowych w celu zainstalowania złośliwego oprogramowania. Czasami są jednak wykorzystywane w celu odwrócenia uwagi i przeprowadzenia bardziej szkodliwego ataku.</p>
      <p>Brytyjskie służby wywiadowcze ostrzegały przed możliwością cyberataków przeprowadzanych przez Rosję i inne państwa w trakcie kampanii przed wyborami do Izby Gmin 12 grudnia, jak i w czasie samego głosowania.</p>
      <related>
        <a href="https://www.tvn24.pl/wiadomosci-ze-swiata,2/reuters-amerykanie-przeprowadzili-cyberoperacje-w-iranie,977966.html"/>
      </related>
      <p>Po pierwszym ataku lider Partii Pracy Jeremy Corbyn przyznał, że jest zaniepokojony tym, jak będzie wyglądała dalsza część kampanii wyborczej. - Jeśli jest to oznaka tego, co ma się wydarzyć w tych wyborach, to jestem bardzo zdenerwowany, ponieważ atak cybernetyczny na partię polityczną w wyborach jest podejrzany i bardzo martwi - oświadczył lider opozycji.</p>
      <h3>Cyberatak na Partię Konserwatywną</h3>
      <p>Rządząca w Wielkiej Brytanii Partia Konserwatywna również padła we wtorek ofiarą cyberataku, którego celem było zablokowanie jej strony internetowej - podał Reuters powołując się na dwa źródła.</p>
      <p>Atak na stronę internetową Partii Konserwatywnej rozpoczął się krótko po godzinie 16. (godz. 17. w Polsce) i trwał niespełna godzinę, ale nie wyrządził żadnych szkód. Według jednego ze źródeł, jego sprawcami prawdopodobnie były inne osoby niż te, które dokonały dwóch ataków na stronę internetową Partii Pracy.</p>
      <p>Władze Partii Konserwatywnej jak dotąd nie odniosły się do tego zdarzenia. Rzeczniczka ugrupowania nie była w stanie nic powiedzieć na temat incydentu.</p>
      <p>Nie wiadomo na razie, jaki charakter miał cyberatak na Partię Konserwatywną i czy był podobny do tego przeprowadzonego na laburzystów.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/von-der-leyen-pisze-drugi-list-i-czeka-na-odpowiedz-johnsona-czas-ucieka,984819.html"/>
        <a href="https://www.tvn24.pl/wiadomosci-ze-swiata,2/kraje-unii-rozwaza-uruchomienie-mechanizmu-rozstrzygania-sporow-w-sprawie-iranu,984655.html"/>
        <a href="https://www.tvn24.pl/wiadomosci-ze-swiata,2/nie-zyje-wspolzalozyciel-bialych-helmow-niejasne-okolicznosci-smierci,984640.html"/>
        <a href="https://www.tvn24.pl/wiadomosci-ze-swiata,2/radykalna-zmiana-strategii-partii-brexitu-powalczymy-z-pozostalymi-partiami,984573.html"/>
        <a href="https://www.tvn24.pl/wiadomosci-ze-swiata,2/sondaz-polowa-brytyjczykow-watpi-w-przetrwanie-zjednoczonego-krolestwa,984080.html"/>
      </related>
    </article>
  </body>
</html>