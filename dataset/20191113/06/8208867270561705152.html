<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/volley/2019/11/13/news/volley_femminile_serie_a1_conegliano_inarrestabile_novara_riparte_a_caserta-240970587/"/>
    <meta property="og:site_name" content="Repubblica.it"/>
    <meta property="article:published_time" content="2019-11-13T06:33:00+00:00"/>
    <meta property="og:title" content="Volley femminile, Serie A1: Conegliano inarrestabile. Novara riparte a Caserta"/>
    <meta property="og:description" content="Seconda vittoria di fila in Piemonte per l'Imoco, che batte anche Cuneo e prosegue la fuga in vetta alla classifica. A riposo Egonu e Folie. In Campania,"/>
  </head>
  <body>
    <article>
      <h1>Volley femminile, Serie A1: Conegliano inarrestabile. Novara riparte a Caserta</h1>
      <h2>Seconda vittoria di fila in Piemonte per l'Imoco, che batte anche Cuneo e prosegue la fuga in vetta alla classifica. A riposo Egonu e Folie. In Campania, l'Igor fatica contro la Volalto ma si riprende dopo la sconfitta di sabato e conquista tre punti, ma soprattutto ritrova Brakocevic, in campo per quattro set all'esordio stagionale</h2>
      <address><time datetime="2019-11-13T06:33:00+00:00">13 Nov 2019, 06:33</time> by <a rel="author">NICOLA PETRICCA</a></address>
      <p>ROMA - Pantere spietate. Dopo aver battuto Novara 3-1, Conegliano conclude il tour del Piemonte battendo 3-1 Cuneo e portandosi a +7 sulla seconda posizione, occupata ora da Novara in attesa della partita tra Firenze e Scandicci. Con questo successo le venete hanno dato ulteriore dimostrazione della forza e della profondità della rosa a disposizione di coach Daniele Santarelli che si è potuto permettere di lasciare a riposo, ancora una volta, Paola Egonu, in vista dell'impegno in Supercoppa italiana di sabato contro l'Igor Gorgonzola. L'opposto della Nazionale è stato sostituito alla grande da Indre Sorokaite che ha realizzato 14 punti e chiuso l'incontro con un pallonetto delizioso nel finale del terzo set. Ottima prestazione anche per la centrale Chiaka Ogbogu che ha rimpiazzato al meglio un'altra titolare a riposto, Raphaela Folie, con 12 punti e, soprattutto, ben cinque muri in tre set. Dal lato opposto, Cuneo ha resistito benissimo nel primo set, perso di un soffio per 23-25, per poi cedere di schianto nel secondo (14-25) e riprendersi nel terzo, senza, però, mai riuscire a trovare lo spunto per superare le campionesse d'Italia. Neanche stavolta alla Bosca San Bernardo sono bastati i punti dell'opposto Lise Van Hecke (12), come sempre ultima ad arrendersi e, fin qui, protagonista di un campionato eccellente.<br/><br/>Dopo la pesante sconfitta nel big match dello scorso turno, proprio contro Conegliano, Novara si riprende subito e conquista i tre punti a Caserta, battendo 3-1 la Golden Tulip Volalto. Non è stato un successo facile per le piemontesi che, così come l'Imoco, hanno lasciato tanto sudore sul campo delle campane per strappare una vittoria, non riuscendo a tenere le avversarie sotto i 20 punti in nessuno dei quattro set giocati. Trascinatrice della serata è stata la schiacciatrice russa Elitsa Vasileva (22 punti), vero martello in banda, assistita da una grande regia di Micha Danielle Hancock (6). In doppia cifra anche le due centrali, Cristina Chirichella (14) e Stefana Veljkovic (12). La notizia più importante per l'Igor Gorgonzola, però, è il ritorno in campo di Jovana Brakocevic, fin qui mai impiegata per un infortunio arrivato prima dell'inizio della stagione. Al debutto in questo campionato, l'opposto serbo ha realizzato nove punti e, soprattutto, ha giocato tutti e quattro i set. Sarà lei l'arma in più a disposizione di coach Massimo Barbolini per cercare di rimontare in campionato e per gli imminenti impegni della Supercoppa Italiana e del Mondiale per club. Per Caserta, solita grande prestazione di Alexa Gray (19) e buona partita, almeno fino al terzo set, di Liannes Castaneda Simon (15).<br/><br/><b>BOSCA S. BERNARDO CUNEO (6) - IMOCO VOLLEY CONEGLIANO (23) 0-3 (23-25, 14-25, 20-25)</b><br/><b>Bosca S. Bernardo Cuneo: </b>Cambi 1, Ungureani 4, Zambelli 2, Van Hecke 12, Candi 7, Frigo, Markovic 4, Nizetich 3, Zannoni (L), Agrifoglio. N.e.: Baldi, Rigdon. All: Pistola.<br/><b>Imoco Volley Conegliano: </b>Sorokaite 14, De Kruijf 9, Sylla 10, Hill 11, Wolosz 1, Ogbogu 12, De Gennaro (L), Botezat, Fersino, Geerties (4). N.e.: Egonu, Folie, Enweonwu, Gennari. All: Santarelli.<br/><b>Arbitri:</b> Gianfranco Piperata, Angelo Santoro.<br/><b>Note</b>: Durata set: 30', 21', 27'; tot: 1h18'. Spettatori: 2325.<br/><br/><b>GOLDEN TULIP VOLALTO 2.0 CASERTA (4) - IGOR GORGONZOLA NOVARA (16) 1-3 (21-25, 25-20, 22-25, 21-25)</b><br/><b>Golden Tulip Volalto 2.0 Caserta: </b>Dalia 1, Poll, Holzer, Ghilardi (L), Cruz 12, Gray 19, Castaneda Simon 15, Garzaro 4, Bechis 1, Alhassan 9, Ameri. All: Cuccarini.<br/><b>Igor Gorzonzola Novara: </b>Veljkovic 12, Mlakar, Brakocevic 9, Napodano (L), Courtney 5, Gorecka 2, Di Iulio 2, Chirichella 14, Vasileva 22, Hancock 6, Sansonna (L), Morello. N.e.: Piacentini, Arrighetti. All: Barbolini.<br/><b>NOTE </b>- Arbitri: Alessandro Oranelli, Stefano Caretti. Durata set: 28', 28', 33', 28'; tot: 1h57'. Spettatori: 700.</p>
    </article>
  </body>
</html>