<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597065/ethniko-symvoulio-pou-myrizei-mparouti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-13T06:30:00+00:00"/>
    <meta property="og:title" content="Εθνικό Συμβούλιο που μυρίζει μπαρούτι"/>
    <meta property="og:description" content="Με το μαχαίρι στο στόμα μεταβαίνουν σήμερα (13/11) στις δέκα το πρωί στο Προεδρικό, οι αρχηγοί των κομμάτων.   Σε μια συνεδρίαση που στο δοσμένο..."/>
  </head>
  <body>
    <article>
      <h1>Εθνικό Συμβούλιο που μυρίζει μπαρούτι</h1>
      <address><time datetime="2019-11-13T06:30:00+00:00">13 Nov 2019, 06:30</time> by <a rel="author">Χρίστος Χαραλάμπους / Τάσος Χριστοδούλου</a></address>
      <p>Με το μαχαίρι στο στόμα μεταβαίνουν σήμερα (13/11) στις δέκα το πρωί στο Προεδρικό, οι αρχηγοί των κομμάτων.</p>
      <p>Σε μια συνεδρίαση που στο δοσμένο κλίμα μυρίζει μπαρούτι, θα τεθούν επί τάπητος οι πληροφορίες που κατέχει η Λευκωσία για τα όσα η Τουρκία διαμηνύει δεξιά και αριστερά και οι οποίες κατ’ ισχυρισμό προεδρικών πηγών μετατρέπουν την τριμερή συνάντηση του Βερολίνου σε διακοσμητικού χαρακτήρα.</p>
      <p>Παράλληλα ο Πρόεδρος της Δημοκρατίας αναμένεται να ενημερώσει την πολιτική ηγεσία για τον σκοπό και στόχο της νέας επίσκεψης Λουτ, το ερχόμενο Σάββατο.</p>
      <p>Η Αμερικανίδα είχε βλέψεις για κάτι πολύ ουσιαστικό, ίσως και κοινή συζήτηση με τους δύο ηγέτες, ωστόσο οι εξελίξεις προσγείωσαν την αποστολή της στην επεξεργασία της δήλωσης, προφανώς άνευ πολλής ουσίας, που θα ακολουθήσει το δείπνο του Γ.Γ με τους ηγέτες των δύο κοινοτήτων στις 25 του μήνα.</p>
      <p>Είναι μια αφετηρία που ίσως οδηγήσει σε ατραπούς αντιπαραθέσεων αφού το όλο σκηνικό δεν βοηθά για μια ουσιαστική συζήτηση καθορισμού τακτικών και στόχων.</p>
      <p>Πέραν τούτου, πρέπει να σημειωθεί ότι ακόμη και το θέμα της πενταμερούς αναμένεται να αποτελέσει θρυαλλίδα καθώς, ως έχουν τα πράγματα η Λευκωσία τάσσεται υπέρ και η Τουρκία την παραπέμπει για μετά τις παράνομες εκλογές.</p>
      <p>Επίσης αναμένεται να δοθεί στους πολιτικούς αρχηγούς το έγγραφο Αναστασιάδη προς το Συμβούλιο Ασφαλείας, το οποίο περιλαμβάνει αναφορές και στο φυσικό αέριο για τις οποίες υπήρξαν από τα κόμματα της ελάσσονος αντιπολίτευσης διάφορες αιχμές.</p>
      <p>Παράλληλα οι εξελίξεις στο θέμα της παραχώρησης διαβατηρίων όσο και οι ραγδαίες εξελίξεις στο θέμα του χαλουμιού δημιουργούν υπόβαθρο σύγκρουσης που κανείς δεν μπορεί να προβλέψει.</p>
      <p>Σε κάθε περίπτωση, καλούνται οι έχοντες την εξουσία σε κυβέρνηση και κόμματα να βρουν το κοινό έδαφος γιατί οι εξελίξεις στο εθνικό ζήτημα είναι συνεχείς και το περιβάλλον, μετά την απόφαση για Ευρωπαϊκές κυρώσεις, είναι τέτοιο που τα πάντα κρέμονται από μία κλωστή.</p>
      <p>Ενδιαφέρον θα έχει πάντως και το εάν τα κόμματα θα καταλήξουν αυτή τη φορά στην έκδοση Κοινού Ανακοινωθέντος το οποίο θα καταδικάζει τις τουρκικές παραβιάσεις της κυπριακής ΑΟΖ.</p>
      <p>Εγχείρημα το οποίο υπενθυμίζουμε ότι απέτυχε στη τελευταία συνεδρία του Εθνικού Συμβουλίου τον περασμένο Οκτώβριο με τη Συμμαχία Πολιτών να δείχνει ως υπεύθυνο τον Γ.Γ του ΑΚΕΛ, Άντρο Κυπριανού ο οποίος απέρριψε τους σχετικούς ισχυρισμούς.</p>
      <p>Πάντως, η Συμμαχία Πολιτών, μέσω του προέδρου της Γιώργου Λιλλήκα αναμένεται να επανακαταθέσει τη σχετική πρόταση για να εκδοθεί κοινή ομόφωνη ανακοίνωση καταδίκης της τουρκικής προκλητικότητας. Επί τούτου, το Προεδρικό, όπως πληροφορούμαστε κινείται στην εξής λογική «ας  κατατεθεί και θα τη συζητήσουμε» ενώ ο Γ.Γ του ΑΚΕΛ παραπέμπει πρώτα στην αντίδραση Αναστασιάδη κι αναλόγως θα τοποθετηθεί.</p>
    </article>
  </body>
</html>