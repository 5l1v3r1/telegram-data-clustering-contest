<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/stolichna-vlada-hoche-zhorstko-obmezhiti-vjizd-u-centr-kijeva-639551.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-13T06:18:02+00:00"/>
    <meta property="og:title" content="Столична влада хоче жорстко обмежити в’їзд у центр Києва"/>
    <meta property="og:description" content="Проїзд у центр Києва може стати платним"/>
  </head>
  <body>
    <article>
      <h1>Столична влада хоче жорстко обмежити в’їзд у центр Києва</h1>
      <address>
        <time datetime="2019-11-13T06:18:02+00:00">13 Nov 2019, 06:18</time>
      </address>
      <h4>Проїзд у центр Києва може стати платним</h4>
      <p>Київ має максимально використовувати усі жорсткі важелі впливу на порушників ПДР для того, щоб мешканці та гості міста могли нормально пересуватися. Це стосується і обмежень проїзду центральними вулицями, платного в'їзду у центр і високої вартості парковки там.</p>
      <p>Про це повідомив радник мера Києва Максим Бахматов.</p>
      <p>«Якщо ти хочеш паркуватися на Бессарабці, то, будь добрий, заплати 2, 3 або 5 євро на годину! Бессарабка не є тим місцем, куди кияни приїжджають щодня. Кинути тут машину на 10-15 хвилин – це вже серйозні проблеми для інших учасників дорожнього руху. І навіщо їхати на Бессарабку автомобілю з Житомира, якщо на Лівий берег столиці можна дістатися зовсім іншим маршрутом, минаючи центр міста? Проїзд центральними вулицями Києва має бути жорстко обмежено: платним в'їздом, високою вартістю паркування, або взагалі закрити по парних або непарних днях», – сказав він <a href="https://ukr.segodnya.ua/kiev/kpower/sovetnik-klichko-maksim-bahmatov-kievlyane-ochen-hotyat-vypolnyat-pdd-no-im-nuzhno-chutochku-pomoch-1356754.html">в інтерв'ю</a> сайту «Сьогодні».</p>
      <p>За його словами, влада повинна використовувати всі можливості, щоб місто спокійно дихало з точки зору екології і при цьому ним можна було спокійно пересуватися з точки зору швидкості міського трафіку.</p>
      <p>«Я думаю, використовувати необхідно усі варіанти, а потім вже дивитися, що нам підходить, а що – ні. Місто – це живий організм! Усього п'ять днів жорсткого контролю, і ми бачимо, що смуги для громадського транспорту поїхали. Тобто, кияни дуже хочуть виконувати правила дорожнього руху, але їм трішки потрібно допомогти», – уточнив радник мера.</p>
      <p>Він додав, що у Києві почали у тестовому режимі фіксувати швидкість руху на основних транспортних вузлах міста і відправляти «листи щастя» порушникам.</p>
      <p>«Щоб було зрозуміліше – 66% киян їздять з порушенням швидкісного режиму, а деякі взагалі літають на швидкості 200 км/год. Таких за добу набереться понад 20 осіб. Усім вам, мої дорогі друзі, прийдуть «листи щастя». А з 1 січня вже і конкретні штрафи, а потім і виконавча служба, якщо не будете платити, і закінчиться усе це вилученням майна», – резюмував Бахматов.</p>
      <p>Також радник мера Києва зазначив, що сам їздить містом зі швидкістю не більше за 50 км/год.</p>
      <p>Нагадаємо, у Києві <a href="https://glavcom.ua/kyiv/news/vid-sogodni-vjizd-vantazhivok-u-kijiv-u-godini-pik-zaboroneno-638258.html">з 7 листопада обмежено в'їзд вантажних автомобілів</a> з дозволеною масою понад 4,5 тонни у години пік з 07:00 до 10:00 ранку і ввечері з 17:00 до 20:00.</p>
      <related>
        <a href="https://glavcom.ua/kyiv/news/sogodni-dojihati-na-trojeshchinu-bude-skladno-ruh-pivnichnim-mostom-obmezheno-639549.html"/>
        <a href="https://glavcom.ua/kyiv/news/kijiv-zaboroniv-vjizd-vantazhivok-u-kijiv-u-godini-pik-638088.html"/>
        <a href="https://glavcom.ua/kyiv/news/rekonstrukciya-shulyavskogo-mostu-na-finishniy-pryamiy-u-klichka-obicyayut-vidkriti-do-novogo-roku-638057.html"/>
      </related>
    </article>
  </body>
</html>