<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/je-resnicnost-se-dostopna"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Je resničnost še dostopna?"/>
    <meta property="og:description" content="V petek bodo v Mestni galeriji Nova Gorica odprli že 20. mednarodni festival Pixxelpoint. Tokratna tema Preverjena resničnost preizprašuje, kako umetnost, znanost in tehnologija še lahko oblikujejo resničnost in kakšen vmesnik potrebujejo za pristen stik z njo."/>
  </head>
  <body>
    <article>
      <h1>Je resničnost še dostopna?</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Mitja Marussig</a></address>
      <p>
        <b>V petek bodo v Mestni galeriji Nova Gorica odprli že 20. mednarodni festival Pixxelpoint. Tokratna tema Preverjena resničnost preizprašuje, kako umetnost, znanost in tehnologija še lahko oblikujejo resničnost in kakšen vmesnik potrebujejo za pristen stik z njo.</b>
      </p>
      <figure>
        <img src="https://static.primorske.si/foto/highres/kultura/719495_261-jatun3.jpg"/>
        <figcaption>Mlada novogoriška umetnica Jatun bo na Pixxelpointu predstavila performans Risba: Mpasturavacche: Kača, ki sesa mleko.  </figcaption>
      </figure>
      <p><b>NOVA GORICA</b> &gt; Od petka do prihodnje sobote bosta Nova Gorica z bližnjo okolico in Gorica znova v središču dogajanja na področju sodobnih umetniških praks. Festival Pixxelpoint, ki je pred 20 leti nastal kot festival računalniških umetnosti, a je nato skokovito rasel in močno presegel prvotne okvire, vsako leto prinaša različne vsebinske koncepte in rešitve, ki se nanašajo na spremembo okolja in medčloveških odnosov v sodobni družbi kot posledico uporabe tehnologij.</p>
      <p>Kritičnost in interdisciplinarnost sta že dolgo nuja, nove tehnologije nedvomno odpirajo nove možnosti, a z njimi tudi nove dileme, ki se tičejo ne le družbe kot celote, ampak vsakega posameznika. Eno od osrednjih vprašanj je, kako se z vse širšo uporabo informacijske tehnologije spreminjajo naša realnost, percepcija sveta in nenazadnje pojmovanje umetnosti, poudarja direktorica Kulturnega doma Nova Gorica in vodja projekta <b>Pavla Jarc</b>.</p>
      <h3>Od umetne inteligence do podatkovnih zbirk</h3>
      <p>Festival letos pod naslovom <i>Preverjena resničnost. Delo na vmesniku se nadaljuje.</i> predstavlja približno 40 vrhunskih intermedijskih umetnikov, ki premikajo meje in razumevanje vloge sodobnih umetniških praks. “Pixxelpoint še naprej v svoji jubilejni, 20. ediciji problematizira široko polje raziskovanja sodobne intermedijske ustvarjalne produkcije, ki vse bolj temelji na interdisciplinarnih povezavah umetnikov z znanostjo in novimi tehnologijami, od raziskovanja umetne inteligence, navidezne resničnosti, podatkovnih zbirk vse do robotike ter algoritmov in naprednih programskih okolij,” pravi letošnji kurator <b>Peter Purg</b>.</p>
      <p>Odprtje festivala bo tradicionalno v Mestni galeriji Nova Gorica, kjer bodo v petek ob 20. uri predstavili dela <b>Špele Petrič</b>, <b>Dejana Grbe</b> in <b>Phillipea Kocherja</b>, <b>Saše Sedlaček</b>, <b>Laure Keyrouz</b>, <b>Helene Thümmel</b> ter <b>Narvike Bovcon</b> in <b>Aleša Vaupotiča</b>. Sočasno bodo <b>Mirjam Raggan</b>,<b> Hans Holger Rutz</b>,<b> Nayari Castillo </b>in <b>Reni Hofmüller</b> zavzeli goriško galerijo Agoré z delom <i>Meandriranja</i>.</p>
      <p>Omenjenima galerijama se kot tretje prizorišče pridružuje ex-Daimond, kjer bo postavljena visokonapetostna instalacija<i> Zvezdna dolina</i><b>Marka Peljhana</b> in <b>Matthewa Biedermana</b>, ob tem pa se bodo tam zvrstilo več performansov, predstavitev in okroglih miz. Številne in raznovrstne dogodke so razpršili še na dodatne lokacije, od gledališča, kulturnega doma in knjižnice do podjetja Arctur pa Mostovne in celo igralnice Park. In seveda, v sodelovanju s Pixxelmusic bo tudi muzika - od elektronskih raziskav med zvokom in sliko ali konceptualnega rejva do dobrega starega etno-jazza. “Program je zasnovan izjemno raznoliko. Poseben izziv je, da pritegnemo nove obiskovalce, ne le iz kulturnega okolja, ampak tudi gospodarskega, pa mladino in otroke,” pravi Purg. Tudi slednjim je namenjeno nekaj dogodkov.</p>
      <h3>Ko igralni avtomati postanejo glasbila</h3>
      <p>Ob toliko odličnih ustvarjalcih je težko in nehvaležno kogarkoli posebej izpostaviti. Med bolj pričakovanimi je gostovanje ustvarjalcev, ki jih izpostavila že letošnja Ars electronica, in sicer Marka Peljhana z Matthewom Biedermanom v delu <i>Zvezdna dolina </i>in Špele Petrič, letošnje nagrajenke festivala Ars Electronica v Linzu, z delom <i>Nociceptor</i>. “Tu je tudi švedski umetnik <b>Hakan Lidbo</b> s svojo igro oziroma instalacijo <i>Alterplex</i>. Posebej bi izpostavil tudi dela mlade novogoriške umetnice <b>Jatun</b>: <i>Risba: Mpasturavacche: Kača, ki sesa mleko</i>,” pravi Purg. Neobičajen bo zagotovo tudi rejv <i>Heallo</i> v igralnici in hotelu Park, kjer bosta Purg in <b>Slavko Glamočanin</b> med drugim na večdnevni delavnici “tvegala hekersko preobrazbo igralnih avtomatov v glasbila”. In še marsikaj drugega ...</p>
      <slideshow>
        <figure>
          <img src="https://static.primorske.si/foto/highres/gorica/719495_pixxelpoint20let.jpg"/>
          <figcaption>Vodja projekta Pavla Jarc, kurator Peter Purg in koordinatorica projekta Mateja Poljšak Furlan. Foto: Mitja Marussig</figcaption>
        </figure>
        <figure>
          <img src="https://static.primorske.si/foto/highres/kultura/719495_261-nociceptor.jpg"/>
          <figcaption>Špela Petrič bo predstavila Nociceptor. Foto: vir: Galerija Kapelica</figcaption>
        </figure>
      </slideshow>
    </article>
  </body>
</html>