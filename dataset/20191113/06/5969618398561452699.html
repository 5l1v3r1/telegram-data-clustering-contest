<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-oi-metagrafes-poy-den-thelei-kai-oi-akrives-pwlhseis.5638374.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-13T06:40:00+00:00"/>
    <meta property="og:title" content="Ολυμπιακός: Οι μεταγραφές που δεν θέλει και οι ακριβές πωλήσεις"/>
    <meta property="og:description" content="Ο Ολυμπιακός είναι στην 1η θέση της Super League μετά από δέκα αγωνιστικές και μέσα στον στόχο της 3ης θέσης στο γκουπ του Champions League. Αλήθεια, χρειάζεται μεταγραφές; Το Sport24.gr αναλύει την κατάσταση."/>
  </head>
  <body>
    <article>
      <h1>Ολυμπιακός: Οι μεταγραφές που δεν θέλει και οι ακριβές πωλήσεις</h1>
      <h2>Ο Ολυμπιακός είναι στην 1η θέση της Super League μετά από δέκα αγωνιστικές και μέσα στον στόχο της 3ης θέσης στο γκουπ του Champions League. Αλήθεια, χρειάζεται μεταγραφές; Το Sport24.gr αναλύει την κατάσταση.</h2>
      <address><time datetime="2019-11-13T06:40:00+00:00">13 Nov 2019, 06:40</time> by <a rel="author">Δημήτρης Σαμόλης</a></address>
      <p>Η χειμερινή μεταγραφική περίοδος πλησιάζει σε λίγο καιρό. Ο <a href="https://www.sport24.gr/football/omades/olympiakos/">Ολυμπιακός </a>ανέκαθεν ήταν ομάδα το όνομα της οποίας συμπεριλαμβανόταν σε ουκ ολίγα σενάρια εντός και εκτός των συνόρων. Ειδικά το καλοκαίρι. Όχι βέβαια ότι και κατά του μήνες Δεκέμβρη και Γενάρη δεν γινόταν παρέλαση ονομάτων σε Ελλάδα και εξωτερικό.</p>
      <p>Το καλοκαίρι που πέρασε η διοίκηση του Ολυμπιακού προχώρησε σε μια σειρά από μεταγραφές, θέλοντας να ισχυροποιήσει το υλικό της για να επανέλθει στην κορυφή της Ελλάδας. Έδωσε χρήματα και απέκτησε ποδοσφαιριστές όπως ο Ρούμπεν Σεμέδο (4,5 εκατ. ευρώ), ο Μάξι Λοβέρα (3,3 εκατ. ευρώ) και ο Ζοζέ Σα (2,5 εκατ. ευρώ).</p>
      <p>Και άλλους που δεν αγόρασε, παρά έδωσε μεγάλο συμβόλαιο και απέκτησε ως ελεύθερους (Βαλμπουενά, Ελ Αραμπί, Σουντανί). Από το ξεκίνημα της σεζόν 2019-2020 μέχρι σήμερα, οι "ερυθρόλευκοι" βρίσκονται εντός στόχων. Μετά από δέκα αγωνιστικές βρίσκονται στην 1η θέση της <a href="https://www.sport24.gr/football/ellada/SuperLeague/">Super League</a>, στο +2 από τον μεγάλο ανταγωνιστή ΠΑΟΚ.</p>
      <p>Στο γκρουπ του <a href="https://www.sport24.gr/football/ChampionsLeague/">Champions League</a> μπορεί αυτή τη στιγμή το σύνολο του Πέδρο Μαρτίνς να βρίσκεται στην τελευταία θέση με ένα βαθμό, αλλά με νίκη την τελευταία αγωνιστική των ομίλων (11/12) σε βάρος του Ερυθρού Αστέρα στο "Γ. Καραϊσκάκης", αν στην 5η αγωνιστική οι Σέρβοι ηττηθούν από τη <a href="https://www.sport24.gr/football/omades/Bayern/">Μπάγερν</a> και ο Ολυμπιακός από την <a href="https://www.sport24.gr/football/omades/totenam/">Τότεναμ</a>, τότε θα κατακτήσει την τρίτη θέση που οδηγεί στο <a href="https://www.sport24.gr/football/EuropaLeague/">Europa League</a>. Αυτός ήταν και ο στόχος μετά την κλήρωση.</p>
      <h3>ΕΧΕΙ ΠΑΡΟΥΣΙΑΣΤΕΙ ΚΕΝΟ;</h3>
      <p>Αλήθεια, χρειάζεται μεταγραφές ο Ολυμπιακός τον Ιανουάριο; Κάτω από τα γκολπόστ έλλειμα δεν υπάρχει σε καμία περίπτωση. Ο Ζοζέ Σα έχει παίξει και στους 20 αγώνες, αποτελεί σταθερή αξία, την ίδια ώρα που ο Μπομπί Αλέν περιμένει υπομονετικά για το ντεμπούτο του.</p>
      <p>Στα άκρα της άμυνας δεν έχει παρατηρηθεί πως υπάρχει πρόβλημα. Ο Τσιμίκας κάνει την καλύτερη σεζόν της καριέρας του. Ο Ομάρ μπορεί να μην "πιάνει" τους αριθμούς του παρελθόντος, αλλά αποτελεί δεδομένα πρωτοκλασάτη επιλογή. Από πίσω τους υπάρχουν οι Κούτρης, Τοροσίδης και Γκασπάρ, οι οποίοι βέβαια έχουν παίξει ελάχιστα. Ο Μαρτίνς, άλλωστε, εμπιστεύεται "τυφλά" Ελαμπντελαουί και Τσιμίκα. Ακόμα και όταν είναι "φορτωμένοι", αυτούς επιλέγει.</p>
      <p>Στο κέντρο της άμυνας ο Σεμέδο είναι η σταθερά και δίπλα του πότε παίζει ο Αβραάμ, πότε ο Μεριά. Παρότι ο Σισέ είναι "λαβωμένος", μέχρι σήμερα δεν έχει προκύψει σοβαρό κενό στα μετόπισθεν. Ο Μπα όποτε χρειάστηκε να παίξει, έδειξε ότι μπορεί να αποτελέσει λύση. Στο ρόστερ υπάρχει ο Μάρκοβιτς, για τον οποίο δόθηκε 1,5 εκατ. ευρώ και δεν έχει κάνει επίσημη συμμετοχή.</p>
      <p>Πέρυσι ο Ολυμπιακός είχε περισσότερες λύσεις στο χώρο των αμυντικών και κεντρικών χαφ. Καμαρά, Γκιλιέρμε, Μπουχαλάκης, Νάτχο και Ανδρούτσος. Στην αρχή και ο Τουρέ. Φέτος στους Καμαρά, Γκιλιέρμε και Μπουχαλάκη ήρθε να προστεθεί ο Μπενζιά, ο οποίος είναι και ο μοναδικός που μετρά τον λιγότερο χρόνο συμμετοχής (4 παρουσίες). Όσο δεν προκύπτουν τραυματισμοί, αυτή η τετράδα είναι αρκετή.</p>
      <figure>
        <img src="https://www.sport24.gr/incoming/article5638440.ece/BINARY/w620/bouha.jpg"/>
      </figure>
      <p>Ας πούμε όμως ότι ενδεχομένως να χρειάζεται εκεί μια επιπλέον λύση ο Ολυμπιακός. Μην ξεχνάμε την περίπτωση του Ξενιτίδη, που μπορεί να δώσει ανάσες παίζοντας στο <a href="https://www.sport24.gr/football/ellada/GreekCup/">Κύπελλο</a>. Όπως επίσης τον "παροπλισμένο" Μπρούνο που θα μπορούσε να παίξει στη θέση "8". Ασφαλώς και όταν έρθει ένα ντέρμπι, ή ένα κρίσιμο ματς, δεν περιμένει κανείς από τους Μπρούνο ή Ξενιτίδη να βγάλουν τα "κάστανα από τη φωτιά". Αποτελούν συμπληρωματικές λύσεις.</p>
      <p>Μεσοεπιθετικά κι αν δεν προκύπτει κενό. Μασούρας, Λοβέρα, Βαλμπουενά, Σουντανί, Ποντένσε, Ραντζέλοβιτς. Ο Λάζαρος επιστρέφει, ενώ το ίδιο θα γίνει τους επόμενους μήνες με τον Φορτούνη.</p>
      <p>Πάμε και στην κορυφή. Μια παίζει ο Ελ Αραμπί, μια ο Γκερέρο. Και οι δύο σκοράρουν, και οι δύο παραμένουν υγιείς. Σε αυτούς προθέτουμε και τον Σουντανί, ο οποίος έχει παίξει στην κορυφή και αυτή τη στιγμή είναι ο πρώτος σκόρερ των "ερυθρόλευκων" στην Ελλάδα. Με άλλα λόγια, μιλάμε για ένα ρόστερ που είναι πλήρες και τουλάχιστον τούτη τη στιγμή που μιλάμε, δεν έχει παρουσιάσει το παραμικρό κενό. Μιλάμε για το σήμερα. Το σκεπτικό ίσως να αλλάξει στην περίπτωση που έρθουν μη επιθυμητά αποτελέσματα, ειδικά τον Δεκέμβριο που είναι κρίσιμος μήνας.</p>
      <h3>Η ΑΠΟΨΗ ΔΙΟΙΚΗΣΗΣ - ΠΡΟΠΟΝΗΤΙΚΟΥ ΤΙΜ</h3>
      <p>Στο γήπεδο λοιπόν έχει αποδειχθεί στην παρούσα φάση ότι δεν υπάρχει ανάγκη απόκτησης παίκτη ή παικτών. Πρόσφατα μάλιστα ο Πέδρο Μαρτίνς είχε ερωτηθεί σχετικά και απάντησε: <i>Είμαι απόλυτα ικανοποιημένος με το ρόστερ που έχουμε ενόψει της αγοράς του Ιανουαρίου. Ο Ολυμπιακός αυτή τη στιγμή δεν χρειάζεται καμία προσθήκη, είναι μία ομάδα πλήρης. Μπορεί να προκύψουν ζητήματα ανάλογα με τις επιθυμίες του προέδρου ή της διοίκησής μας.</i></p>
      <p><i>Μπορεί να προκύψουν πωλήσεις παικτών και να αντικατασταθεί με αυτό τον τρόπο κάποιος. Προσωπικά θέλω την ομάδα όπως είναι και δεν νομίζω πως χρειάζεται τίποτα παραπάνω. Είμαι απόλυτα ικανοποιημένος με το υλικό που έχω στα χέρια μου". </i>Οι πληροφορίες αναφέρουν ότι την ίδια άποψη ασπάζεται και η διοίκηση. Ότι δεν συντρέχει λόγος για ενίσχυση του ρόστερ. Ότι αυτοί που υπάρχουν, μπορούν να φέρουν το... έργο εις πέρας.</p>
      <h3>ΠΟΥΛΑΕΙ, ΑΛΛΑ ΑΚΡΙΒΑ</h3>
      <p>Αυτό όμως δεν σημαίνει ότι δεν μπορεί και να προκύψει μεταγραφή. Ή ακόμα και μεταγραφές. Άλλωστε το τμήμα scouting του Ολυμπιακού δεν σταματά να δουλεύει ανεξάρτητα από το αν διανύεται μια μεταγραφική περίοδος ή όχι. Επίσης, είναι αποδεδειγμένο ότι η ομάδα του Πειραιά μπορεί και ξέρει να πουλάει παίκτες. Δεν είναι αυτή η πρόθεση, τουλάχιστον αυτόν τον καιρό, αλλά ποιος ξέρει τι θα γίνει αν σκάσει πρόταση πολλών εκατομμυρίων ευρώ για κάποιον πρωτοκλασάτο παίκτη; Και ο Ολυμπιακός έχει μπόλικους.</p>
      <p>Η διοίκηση θα πει όμως το "ναι" μόνο στην περίπτωση που ικανοποιηθεί οικονομικά. Αφήστε, δε, που αυτός ο Ολυμπιακός δεν είναι διατεθειμένος να μην πουλήσει ακριβά. Τώρα όμως που ο υπ' αριθμόν ένας στόχος, ο πραγματικά κορυφαίος στόχος, είναι η επιστροφή στην κορυφή της Super League, η πρόταση που θα έρθει, αν έρθει, θα πρέπει να είναι πραγματικά καλή για να την κάνει αποδεχτή η ΠΑΕ.</p>
      <p>Ποιος είναι ο άλλος τομέας που ενδεχομένως να επηρεάσει τον παράγοντα "μεταγραφές"; Ενδεχόμενος σοβαρός τραυματισμός βασικού ποδοσφαιριστή. Μπορεί μέχρι σήμερα να έχουν προκύψει τέτοιου είδους προβλήματα, το υπάρχον ρόστερ, ωστόσο, έδωσε τη δυνατότητα να καλυφθούν τα κενά. Από εκεί και πέρα, ας μην αποκλείσουμε το σενάριο να σκάσει ξαφνικά η απόκτηση ποδοσφαιριστή τύπου<a href="https://www.sport24.gr/football/omades/Olympiakos/olympiakos-ypegrapse-o-nikolits-gia-pente-xronia.5582520.html"> Νεμάνια Νίκολιτς</a>. Ενός παίκτη, δηλαδή, επένδυση για το μέλλον. Έχει συνηθίσει σε τέτοιες κινήσεις ο Ολυμπιακός. Κάτι αντίστοιχο είχε γίνει παλαιότερα και με τον Λάζαρ Ραντζέλοβιτς, που μερικούς μήνες αργότερα τον βλέπουμε στο ρόστερ, έχοντας παίξει μάλιστα στο Champions League.</p>
    </article>
  </body>
</html>