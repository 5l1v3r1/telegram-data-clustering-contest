<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/egyszeru-dallam-a-titka-a-jo-slagernek/186462"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-13T06:30:00+00:00"/>
    <meta property="og:title" content="Egyszerű dallam a titka a jó slágernek"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Egyszerű dallam a titka a jó slágernek</mark>
      </h1>
      <address><time datetime="2019-11-13T06:30:00+00:00">13 Nov 2019, 06:30</time> by <a rel="author">Hu-Zo</a></address>
      <p>
        <b>Mitől hallgatjuk meg ugyanazt a dalt újra meg újra? A válasz a változatosságban rejlik. Sokszor élvezetesebb, ha máshogy folytatódik a szám, mint ahogy várjuk. Meglepő, de az Omega gitárosa szerint nem biztos, hogy ma is sláger lehetne a Gyöngyhajú lányból. </b>
        <b>Mitől hallgatjuk meg ugyanazt a dalt újra meg újra? A válasz a változatosságban rejlik. Sokszor élvezetesebb, ha máshogy folytatódik a szám, mint ahogy várjuk. Meglepő, de az Omega gitárosa szerint nem biztos, hogy ma is sláger lehetne a Gyöngyhajú lányból.</b>
      </p>
      <p>Harminc­három év poptermését vette górcsô alá a nemzetközi kutatócsoport, hogy kiderítse, valójában mitől tart jónak egy slágert az emberi agy. A lipcsei Max Planck Intézet összesen 745 olyan dalt használt fel a vizsgálathoz, amelyek 1958 és 1991 között az amerikai Billboard-listán szerepeltek – például a Beatles Ob-La-Di, Ob-La-Dáját, a UB40 Red Red Wine-ját vagy az ABBA Knowing Me, Knowing You című slágerét.</p>
      <p>A dalokból egy úgynevezett gépi tanulási modell segítségével matematikailag meghatározták a változékonyság és a meglepetés mértékét, összesen 80 ezer, egymáshoz hasonlatos hangsorban. Ez­után ebből lejátszottak egy kis részt mintegy nyolcvan teszt­alanynak. A kutatócsoport vezetője, Vincent Cheunt azt mondta, azért, hogy egy ismert dallam vagy szöveg ne befolyásolja az embereket, csak akkordmeneteket játszották le, így nem ismerték fel – azonnal – a számot. Különben az ismert hangok olyan asszociá­ciókat ébreszthettek volna a hallgatókban, amelyek megmásíthatnák az eredményeket.</p>
      <figure>
        <img src="http://media.borsonline.hu/cikk/20/192041/big-lead/650x360/2021674_shutterstock-492261193.jpg"/>
        <figcaption>A kutatásban csak akkordmeneteket játszottak le, hogy a hallgatók ne ismerjék fel azonnal a zenét © Shutterstock</figcaption>
      </figure>
      <p>A kísérlet közben a teszt­alanyok agyáról úgynevezett mágneses rezonanciatomográffal készítettek felvételeket, ezek pedig egyértelműen kirajzolták: ha a hallgatók viszonylag biztosak lehettek abban, milyen hang lesz a következő, sokkal élvezetesebbnek tartották, ha ehelyett meglepték őket. Ha viszont bizonytalanok voltak a dallamkezdemény folytatásában, azt tartották szórakoztatóbbnak, ha a következő harmónia mégsem okozott meglepetést.</p>
      <blockquote><b>Az emlékek helyén éljük át</b> <br/>A zene okozta élvezet megjelenik az amigdalában, a hippokampuszban és a hallókéregben. Ezek a régiók felelősek az érzelmek feldolgozásáért, a tanulásért és emlékezetért, ugyanakkor a hangok feldolgozásáért is. Korábbi kutatásokkal ellentétben a szakértők arra jutottak, hogy az agy jutalmazási központja csak a bizonytalanságra reflektált.</blockquote>
      <blockquote><b>Szeretni fogjuk, ami ismerős</b> <br/><b>Vörös István</b> A Prognózis együttes énekese, a Tele van a város szerelemmel szerzője: – A dalszerzők ösztönösen ráéreznek, hogy a kiszámíthatóság milyen nagy szerepet játszik abban, hogy azt könnyebben befogadja a hallgató. A közönség azt szereti, amit ismer. Igénye van arra, hogy a már hallott harmóniákat hallja újra. Ez a slágereknek is a titka. Mindegy, hogy azt ki írta, ha jó a fülnek. Nekünk, zenészeknek ugyan igényünk van az újdonságokra, az új dallam- és harmóniafordulatokra, hogy az ne legyen közhelyes, mégis a megszokott akkordmenet hozza a jó hangulatot. A jó zenész ehhez azt tudja hozzátenni, hogy a hangszerelést teszi izgalmassá. <b>Molnár György Elefánt</b> Az Omega gitárosa, az Időrabló című dal szerzője: – Nem új keletű dolog, hogy próbálják tudományosan megfejteni a jó dalszerzés titkát. Körülbelül negyven éve Beethoven összes művét betáplálták egy számítógépbe, hogy írjon egy új IX. szimfóniát. Nem tudott. Írt ugyan egy darabot, de az senkit nem hatott meg. A zeneszerzésnél nagyon fontos az adott korszakban az atmoszféra, mert az befolyásolja, hogy milyen harmóniákat fogad be a fül. Nem vagyok benne biztos, ha ma írnánk meg a Gyöngyhajú lányt, most is sláger válna belőle. Ahogy abban sem, hogy ha ma komponálná meg Mozart a Varázsfuvolát, attól izgalomba jönnének. Viszont az is biztos, hogy egy megszokott harmóniamenetet jobban befogadunk, és a szokatlan harmóniaváltásokkal valóban óvatosan kell bánni. <b>Szigeti Ferenc</b> A­­­ Karthago: Rekviem című dalának szerzője: – Kétféle módon is írtam már számot. Az egyik, hogy jött a fejembe egy dallam, és ahhoz kerestem harmóniát, és a jó dallam „logikusan” kívánta a hozzá illő akkordot. Én nem próbálok ráerőszakolni ettől idegent. Vannak olyan egyszerű harmóniamenetek, amiket már megszoktunk, és ezekre rengeteg dal született más-más dallammal. Ezekbe bele lehet tenni meglepő harmóniákat, de ezektől a közönség is meglepődik, és nem tetszik neki. Érdekes tapasztalatom, hogy a nagyon egyszerű dolgok könnyen belemennek a fülünkbe, de hamarabb el is felejtjük, míg a szokatlannal éppen fordított a helyzet: nehezebben jegyzik meg az emberek, de a dallamtapadás miatt később is emlékezni fogunk rá.</blockquote>
      <p>
        <a href="http://www.borsonline.hu/velemeny/szenvedely/186468">Kapcsolódó jegyzetünk itt olvasható</a>
      </p>
    </article>
  </body>
</html>