<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slar-katastrofealarm-i-venezia/71809906"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T06:14:02+00:00"/>
    <meta property="og:title" content="Slår katastrofealarm i Venezia"/>
    <meta property="og:description" content="Ordføreren i Venezia beskriver oversvømmelsen som en «katastrofe». - Byen er i knestående. Ødeleggelsene er omfattende."/>
  </head>
  <body>
    <article>
      <h1>Slår katastrofealarm i Venezia</h1>
      <h2>Ordføreren i Venezia beskriver oversvømmelsen som en «katastrofe». - Byen er i knestående. Ødeleggelsene er omfattende.</h2>
      <address><time datetime="2019-11-13T06:14:02+00:00">13 Nov 2019, 06:14</time> by <a rel="author">Amanda Nordhagen Walnum</a></address>
      <p>Venezia har blitt rammet av den nest største oversvømmelsen i byens historie. Det er bare én gang tidligere i moderne tid at vannstanden har vært så høy, og det var i november i 1966.</p>
      <p>
        <b>Den gang steg vannet 1,94 meter. Tirsdag var vannstanden 1,87 meter, opplyser NTB.</b>
      </p>
      <p>Oversvømmelsen har dermed ført til det høyste vanniåvet på over 50 år, og ordføreren i Venezia, Luigi Brugnaro, skriver på Twitter at dette kommer til å etterlate «permanente merker» på byen, ifølge <a href="https://www.bbc.com/news/world-europe-50401308">BBC</a>.</p>
      <h3>- I knestående</h3>
      <p>Regnværet traff byen på tirsdag og har hittil ført til massive ødeleggelser. Gondoler og småbåter er feid opp på kaiene, og turister med vadestøvler til langt opp på lårene forsøker å redde koffertene fra vannmassene.</p>
      <figure>
        <img src="https://dbstatic.no/71815452.jpg?imageId=71815452&amp;x=0&amp;y=9.8130841121495&amp;cropw=100&amp;croph=90.18691588785&amp;width=643&amp;height=387"/>
        <figcaption><b>VASSER:</b> Turister vasser gjennom vannmassene i Venezia og forsøker å redde koffertene sine. Foto: Luca Bruno / AP / NTB Scanpix Vis mer</figcaption>
      </figure>
      <p>
        <b>Kirker, kjellere, museer og sårbare fundamenter på uerstattelige bygninger hadde vann nesten to meter over normalnivå, skriver NTB.</b>
      </p>
      <p>Ordføreren i Venezia, Luigi Brugnaro, sier at han kommer til å erklære unntakstilstand i byen, og at alle skoler vil bli holdt stengt. Både han og innenriksminister <a href="https://twitter.com/matteosalvinimi">Matteo Salvini</a> beskriver oversvømmelsene som en «katastrofe».</p>
      <figure>
        <img src="https://dbstatic.no/71813234.jpg?imageId=71813234&amp;width=1024&amp;height=615"/>
        <figcaption><b>VÅT OPPLEVELSE:</b> En hotellansatt hjelper en gjest inn gjennom en oversvømt lobby på hotellet Alta Acqua i Venezia tirsdag kveld. Marco Bertorello / AFP Vis mer</figcaption>
      </figure>
      <figure>
        <img src="https://dbstatic.no/71813112.jpg?imageId=71813112&amp;width=1024&amp;height=615"/>
        <figcaption><b>OVERSVØMT:</b> Et rom i hotellet Gritti Palace i Venezia er oversvømt etter nedbøren. Foto: AFP / NTB Scanpix Vis mer</figcaption>
      </figure>
      <p>- Byen er i knestående. Ødeleggelsene er omfattende, lød det illevarslende på RAI, Italias nasjonale kringkaster, ifølge nyhetsbyrået. Presidenten i Veneto-regionen, Luca Zaia, sa at 80 prosent av Venezia sto under vann og at skadene var utenfor fatteevne.</p>
      <h3>- Klimaendringer</h3>
      <p>Ordfører Brugnaro kaller det en «krise» og sier han kommer til å spørre regjeringen om hjelp til å dekke kostnadene som vil påløpe som følge av oversvømmelsen.</p>
      <p>
        <b>- Vi må hjelpe hverandre. Vi stå samlet for å møte denne situasjonen, som er et resultat av klimaendringene, sier borgermesteren ifølge NTB.</b>
      </p>
      <p>Storm og kraftige regnskyll i tillegg til høyt tidevann førte til at den kjente Markusplassen ble dekket av over halvannen meter vann da vannstanden var på det høyeste sent tirsdag kveld.</p>
      <figure>
        <img src="https://dbstatic.no/71813062.jpg?imageId=71813062&amp;width=1024&amp;height=615"/>
        <figcaption><b>FLOM:</b> En mann tar bilde av Markuskirken i Venezia mens flomvannet når ham nesten til hoften. Vannstanden på Markusplassen ble målt til 1,4 meter tirsdag ettermiddag. Oversvømmelsene skyldes storm og mye nedbør. Foto: AP / NTB Scanpix Vis mer</figcaption>
      </figure>
      <p>To personer omkom mens stormen herjet natt til onsdag. Ifølge den italienske avisa <a href="https://www.ilgazzettino.it/nordest/venezia/venezia_acqua_alta_morti_danni_incendio-4859863.html">Il Gazzettino</a>, døde en mann (78) etter at han ble truffet av lynet mens han prøvde å starte elektriske pumper i det oversvømte huset sitt. Den andre personen omkom sannsynligvis på grunn av naturlige årsaker, skriver avisa.</p>
      <h3>«Apokalyptiske ødeleggelser»</h3>
      <p>Onsdag formiddag strevet gondolierer og taxibåteiere med å komme til i de trange smugene og kanalene for å tømme farkostene sine for flytende søppel og kloakkinfisert vann.</p>
      <p>Bilder fra byen i løpet av natta viser mengder med vann som herjes rundt av sterk vind. Lucia Zaia, guvernør for regionen Veneto, beskriver marerittsscenene som «apokalyptiske ødeleggelser».</p>
      <figure>
        <img src="https://dbstatic.no/71813236.jpg?imageId=71813236&amp;width=1024&amp;height=615"/>
        <figcaption>SKAL DET VÆRE EN TAXI? En av Venezias kjente taxibåter i en sidegate den aldeles ikke burde være i, etter enorme oversvømmelser i turistbyen. Foto: NTB Scanpix / AFP Vis mer</figcaption>
      </figure>
      <p>Også andre deler av Italia fikk kjenne på værgudenes vrede tirsdag. I en rekke byer sør i landet, som Taranto, Brindisi og Matera holdt skoler stengt på grunn av ekstremværet. Det samme ble gjort i flere byer på Sicilia.</p>
      <h3>Kjempeprosjekt</h3>
      <p>I 1984 ble det designet en flombarriere som skulle beskytte Venezia mot nettopp slike oversvømmelser som traff byen på tirsdag. På grunn av korrupsjon er kjempeprosjektet, som er kjent som «Mose», er fremdeles ikke ferdigstilt, ifølge <a href="https://uk.reuters.com/article/uk-italy-weather-venice/venice-mayor-declares-disaster-as-city-hit-by-second-worst-high-tide-idUKKBN1XN075?il=0&amp;utm_source=twitter&amp;utm_medium=Social">Reuters</a>.</p>
      <p>
        <b>Markusplassen, som er et yndet mål for turister, er ofte utsatt for oversvømmelser fordi den ligger i den laveste delen av byen, men det er sjelden at det kommer så mye vann som det gjorde tirsdag.</b>
      </p>
      <p>Vannet flommet blant annet inn i inngangspartiet til den berømte Markuskirken. En talsmann for kirkerådet sier at kun fem ganger tidligere i kirkens historie, byggingen startet i år 828, har den vært utsatt for så omfattende vannmasser.</p>
      <p>Tre av disse oversvømmelsene har skjedd de siste 20 årene, noe talsmannen påpeker er bekymringsfullt.</p>
    </article>
  </body>
</html>