<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/policista-resila-ubeznika"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Policista rešila ubežnika"/>
    <meta property="og:description" content="Namesto da bi ustavil na znake policista, je 45-letni voznik v soboto pozno zvečer bežal pred njim, trčil v lesen drog in na koncu končal z avtom na strehi v potoku. Iz avta sta ga rešila policista, reševalci pa so ga odpeljali v ljubljanski klinični center."/>
  </head>
  <body>
    <article>
      <h1>Policista rešila ubežnika</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Danijel Cek</a></address>
      <p>
        <b>Namesto da bi ustavil na znake policista, je 45-letni voznik v soboto pozno zvečer bežal pred njim, trčil v lesen drog in na koncu končal z avtom na strehi v potoku. Iz avta sta ga rešila policista, reševalci pa so ga odpeljali v ljubljanski klinični center.</b>
      </p>
      <figure>
        <img src="https://static.primorske.si/foto/highres/kronika/719515_261-potok.jpg"/>
        <figcaption>Policisti in gasilci so iz avta rešili voznika.  Foto: PGD Cerkno</figcaption>
      </figure>
      <p><b>DOLENJI NOVAKI</b> &gt;Vse skupaj se je začelo v soboto zvečer, nekaj minut pred 21. uro, ko so idrijski policisti v Dolenjih Novakih ustavljali voznika avtomobila, ki je vozil od Cerknega proti Gorenjim Novakom. Voznik se ni zmenil za svetlobne znake policista in namesto da bi ustavil, je le še pospešil proti Gorenjim Novakom. Policista sta skočila v vozilo in zapeljala za njim.</p>
      <p>Nekaj časa sta vozila za njim, dokler med vožnjo skozi nepregledni levi ovinek na mokri cesti avto ubežnika ni zdrsnil s ceste in trčil v leseni drog ob desni strani. Avto je po trku odbilo nazaj na cesto, od koder je voznik zapeljal na travnato površino ob desnem robu ceste, na koncu pa čez rob brežine. Skoraj pet metrov niže je z avtom končal v potoku in se prevrnil na streho.</p>
      <p>Policista sta stekla iz avta proti potoku, ubežnik je nepremično ležal v avtu, v katerega je že vdirala voda. Policista sta ga rešila iz pločevine in ga zvlekla na brežino. Cerkljanski in idrijski policisti, ki so kmalu prihiteli na kraj nesreče, so ga z vrvmi potegnili iz globoke struge potoka. Kasneje so mu idrijski reševalci oskrbeli rano na glavi in ga odpeljali v ljubljanski klinični center. Zoper 45-letnega voznika bodo policisti ukrepali na podlagi vseh ugotovljenih dejstev. V bolnišnici so opravili tudi strokovni pregled, ki bo najverjetneje odgovoril na vprašanje, zakaj je bežal pred policistoma.</p>
    </article>
  </body>
</html>