<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/trosser-erna-i-homo-debatt/71809654"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T06:22:13+00:00"/>
    <meta property="og:title" content="Trosser Erna i homo-debatt"/>
    <meta property="og:description" content="Selv om Erna Solberg ønsker en utredning om homoterapi, nekter KrF fortsatt plent. - Like dumt som å diskutere å utrede et forbud mot å slå barn, sier Ap."/>
  </head>
  <body>
    <article>
      <h1>Trosser Erna i homo-debatt</h1>
      <h2>Selv om Erna Solberg ønsker en utredning om homoterapi, nekter KrF fortsatt plent. - Like dumt som å diskutere å utrede et forbud mot å slå barn, sier Ap.</h2>
      <address><time datetime="2019-11-13T06:22:13+00:00">13 Nov 2019, 06:22</time> by <a rel="author">Steinar Solås Suvatne</a></address>
      <p>Statsminister Erna Solberg (H) fortalte Dagbladet på mandag at <a href="https://www.dagbladet.no/nyheter/stotter-utredning-om-homoterapi/71802554">hun støtter en utredning om et eventuelt forbud mot homoterap</a>i.</p>
      <p>- Det er vondt å se hvor vanskelig det er for mennesker som tror på gud, men som gis følelsen av at «gud ikke tror på deg». Det er deler av denne terapien som i utgangspunktet ville vært forbudt under dagens lovverk, sa Høyre-lederen.</p>
      <h3>KrF viker ikke</h3>
      <p>Dette er stikk i strid med holdningen i Solbergs regjeringspartner KrF.</p>
      <p>
        <b>Partiet står fortsatt hardt på at de ikke ønsker en utredning om homoterapi, selv etter signalet fra statsministeren.</b>
      </p>
      <p>- Vi tar sterk avstand ifra alle påtvungne, oppsøkende el aggressive forsøk på å endre menneskers legning. Det er uakseptabelt, og vi vil jobbe for at det ikke skal skje. Alle mennesker har rett til å være den de er, sier Jorunn G. Lossius til Dagbladet.</p>
      <p>Hun representerer KrF i familie- og kulturkomiteen på Stortinget.</p>
      <p>- Men vi ser ikke behovet for en utredning da vi opplever at de grenseoverskridende handlingene vi har hørt om i forbindelse med dokumentaren «Homoterapi» allerede er regulert i eksisterende lovverk, fortsetter Lossius.</p>
      <h3>Regjeringsproblemer</h3>
      <p>I Arbeiderpartiet aner man at homoterapi-saken skaper problemer internt i regjeringen.</p>
      <p>
        <b>Anette Trettebergstuen (Ap) mener Høyre er feige som nøyer seg med å ville utrede et forbud. Hun mener partiet burde kunne si at homoterapi skal forbys.</b>
      </p>
      <p>- Det å snakke om utredning er bare en måte å unngå problemer innad i regjeringen. Dette er like dumt som å skulle utrede om det skulle bli forbudt å slå barn. Her er Høyre åpenbart mer opptatt av å holde KrF fornøyd enn å gjøre det eneste rette, sier Anette Trettebergstuen.</p>
      <p>Gjennom støtten fra Høyre, ligger det an til flertall for Arbeiderpartiets forslag om <i>utredning </i>av et forbud. Men Ap ønsker primært et forbud<i> </i>direkte.</p>
      <p>- Vi fremmer selvsagt vårt primære standpunkt først. En utredning er ingen løsning, sier Trettebergstuen.</p>
      <figure>
        <img src="https://dbstatic.no/70937669.jpg?imageId=70937669&amp;x=0&amp;y=0&amp;cropw=100&amp;croph=92.124105011933&amp;width=643&amp;height=387"/>
        <figcaption><b>KRITISK TIL HØYRE OG KRF:</b> Anette Trettebergstuen mener Høyre burde være tydeligere i diskusjonen om et forbud mot homoterapi. Foto: Vidar Ruud / NTB scanpix Vis mer</figcaption>
      </figure>
      <h3>Uenighet i regjeringen</h3>
      <p>KrF-leder Kjell Ingolf Ropstad, som sitter rundt kongens bord sammen med Erna Solberg, er klar på at han <i>ikke</i> ønsker en utredning av et eventuelt lovforbud.</p>
      <p>- Jeg tenker det er unødvendig, fordi dette allerede er regulert i dag. Det er KrFs utgangspunkt, sa partilederen, som også er barne- og familieminister, til NTB før helgen.</p>
      <p>
        <b>Debatten om homoterapi har blusset opp etter at Arbeiderpartiet foreslo et forbud.</b>
      </p>
      <p>- Veldig mye av dette er forbudt i dag, enten det er kvakksalveri eller rett og slett overgrep, sier Ropstad.</p>
      <h3>Frist i desember</h3>
      <p>Familie- og kulturkomiteen har frist til 3. desember med å avgi sin innstilling til Aps forslag om forbud. Partiet har signalisert at partiet sekundært vil stemme for en utredning hvis det ikke blir flertall for forbud.</p>
      <p>Et forbud mot homoterapi er ett av mange forslag i Aps pakke for å styrke LHBTI-politikken.</p>
      <p>«<i>I Norge har man i dag heller ingen forbud mot skadelig konverteringsterapi fra religiøse og terapeutiske miljøer. EU har nylig oppfordret sine medlemsland til å forby konverteringsterapi</i>», heter det i forslaget fra Arbeiderpartiet.</p>
    </article>
  </body>
</html>