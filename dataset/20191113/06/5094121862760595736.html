<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/policiste-na-jihu-cech-od-rana-setri-jiz-dva-strety-auta-s-chodcem-20191113.html"/>
    <meta property="og:site_name" content="Deník.cz"/>
    <meta property="article:published_time" content="2019-11-13T06:17:00+00:00"/>
    <meta property="og:title" content="Šumavu pokryl sníh. Došlo ke dvěma střetům aut s chodci, jeden skončil tragicky"/>
    <meta property="og:description" content="Ve středu ráno se na jihočeských silnicích, které jsou místy pokryté od noci sněhem, stalo hned několik nehod."/>
  </head>
  <body>
    <article>
      <h1>Šumavu pokryl sníh. Došlo ke dvěma střetům aut s chodci, jeden skončil tragicky</h1>
      <address><time datetime="2019-11-13T06:17:00+00:00">13 Nov 2019, 06:17</time> by <a rel="author">Lenka Novotná ,Jitka Davidová</a></address>
      <p><b>10.28 hod. </b>- Z Kocelovic na Blatensku hlásí meteorologové ve středu 13. listopadu 9 cm sněhu.</p>
      <figure>
        <img src="https://g.denik.cz/30/07/na-strakonicku-napadl-prvni-snih-st191113-02_denik-150-3x2.jpg"/>
      </figure>
      <aside>
        <a href="https://strakonicky.denik.cz/zpravy_region/obrazem-prisel-prvni-snih-na-blatensku-maji-9-centimetru-20191113.html">OBRAZEM: Přišel první sníh. Na Blatensku mají 9 centimetrů Přečíst článek ›</a>
      </aside>
      <p><b>9.18 hod. </b>- Profesionální jednotka hasičů ze stanice Prachatice a jednotka SDH obce Volary byly v 8 hodin povolány do Zbytin, části obce Blažejovice, kde havaroval osobní automobil. Nehoda se podle mluvčí jihočeských hasičů Vešnduly Matjů obešla bez vyproštění. Zraněná osoba byla v době příjezdu hasičů již v péči ZZS. "Jednotky zajistily havarované auto protipožárním opatřením a provedly kontrolu úniku provozních kapalin. Po ukončení šetření policistů hasiči uklidí vozovku. </p>
      <p><b>8.48 hod. - </b>Smutná zpráva z Milevska. Podle policejního mluvčího Jiřího Matznera chodec po ranním střetu s osobním autem v Milevsku po převozu do nemocnice zemřel. </p>
      <figure>
        <img src="https://g.denik.cz/1/6c/silnice-nehoda-smrt-chodec_denik-150-3x2.jpg"/>
      </figure>
      <aside>
        <a href="https://pisecky.denik.cz/nehody/v-milevsku-srazilo-auto-chodce-neprezil-20191113.html">V Milevsku srazilo auto chodce. Nepřežil Přečíst článek ›</a>
      </aside>
      <p>Jihočeští policisté od středečního rána již zasahovali u deseti dopravních nehod. Další srážka s chodcem byla v Třeboni a u Blažejovic na Prachaticku je auto po nehodě na střeše. </p>
      <p><b>8.30 hod. </b>- Vyjede jeřáb na Kleť? Na Kleti chumelí a je tam -1,4° C, Ve středu ve 13 hodin tam začíná velká akce pro veřejnost Vyzvednutí zvonu svobody. Na střechu rozhledny by se měl věšet téměř tunový zvon. Otázka je, jestli se v tomhle počasí podaří na kopec vyjet jeřábu.</p>
      <figure>
        <img src="https://g.denik.cz/6/0b/zvon-svobody-na-kleti_denik-150-3x2.jpg"/>
      </figure>
      <aside>
        <a href="https://ceskokrumlovsky.denik.cz/ostatni-tipy/rozhlednu-na-kleti-ozdobi-zvon-svobody-20191112.html">Rozhlednu na Kleti ozdobí Zvon svobody Přečíst článek ›</a>
      </aside>
      <figure>
        <img src="https://g.denik.cz/6/27/snihklet-ck191113-02_denik-630.jpg"/>
      </figure>
      <p>
        <i>Současná situace na Kleti. Foto: Horská chata Kleť</i>
      </p>
      <p><b>8.26 hod. </b>- V Českém Krumlově sníh taje, ale ve vyšších partiích, jako třeba na Křížové Hoře, se drží.</p>
      <figure>
        <img src="https://g.denik.cz/6/c8/snih-krumlov-ck191113-03_denik-630.jpg"/>
      </figure>
      <p><b>8.05 hod. </b>- Pozor na nehodu u Kamenného Újezda u odbočky na Kosov. Srazila se zde čtyři osobní auta. Nehoda je naštěstí bez zranění. </p>
      <p><b>7.58 hod.</b> - Sníh se drží na Šumavě. <b>V Jihočeském kraji vyjelo do terénu v noci na středu 125 sypačů.</b> Nejvíce práce měli silničáři na Prachaticku.</p>
      <p>Podle Jana Vykouka, dispečera a náměstka provozního úseku Správy a údržby silnic vyjížděli silničáři z úterý na středu od dvacáté do dvaadvacáté hodiny. „Vyjížděli i okolo třetí hodiny ranní. Nejhorší byla situace na Prachaticku,“ popsal dispečer.</p>
      <p><b>Bílá pokrývka</b> je nyní viditelná zejména na Šumavě. Eva Plášilová z českobudějovické pobočky Českého hydrometeorologického ústavu uvedla, že dvanáct centimetrů sněhu napadlo na Plechým. Deset centimetrů sněhu je podle jejích slov na Bučině a ve Zbytinách na Prachaticku jsou dva centimetry sněhu. Deset centimetrů napadlého sněhu hlásí i Javoří Pila.</p>
      <p>„Na Budějovicku bylo zataženo a padal sníh s deštěm,“ komentovala s tím, že sníh už měli i například v Lišově.</p>
      <p>
        <b>V průběhu noci ze středy na čtvrtek budou srážky pravděpodobně slábnout a území jižních Čech bude dle předpovědi zřejmě beze srážek.</b>
      </p>
      <p><b>7.09 hod.</b> - V Milevsku v ulici Čs. legií po 6. hodině ranní osobní auto srazilo chodce. S komplikacemi se zde může počítat zhruba do čtvrt na devět.</p>
      <figure>
        <img src="https://g.denik.cz/26/f9/infograf-viditelnost-reflexni-prvky-noc-jh1024_denik-630.jpg"/>
      </figure>
      <p>Obdobnou nehodu střetu chodce s autem policie šetří také v Třeboni na kruhovém objezdu u Penny.</p>
      <p>Policisté upozorňují chodce na nutnost používat v nočních hodinách a za snížené viditelnosti reflexní prvky. Varující může být případ z noci na úterý na Prachaticku, kde po střetu s dodávkou zemřel člověk.  </p>
      <figure>
        <img src="https://g.denik.cz/29/0c/crafter-pt191112-02_denik-150-3x2.jpg"/>
      </figure>
      <aside>
        <a href="https://prachaticky.denik.cz/nehody/na-prachaticku-v-noci-zemrel-chodec-pri-srazce-s-dodavkou-20191112.html">Na Prachaticku v noci zemřel chodec při srážce s dodávkou Přečíst článek ›</a>
      </aside>
      <p>Obě nehody jsou se zraněním stejně jako srážka osobního auta s motorkou v Soběslavi na křižovatce ulic Nová x Bechyňská.</p>
      <figure>
        <img src="https://g.denik.cz/29/16/74687798-1179714365558488-777449523650756608-n_denik-150-3x2.jpg"/>
      </figure>
      <aside>
        <a href="https://prachaticky.denik.cz/zpravy_region/varovani-meteorologu-se-vyplnuje-snezi-i-v-nizsich-polohach-na-jihu-cech-20191112.html">VIDEO: Varování meteorologů se vyplňuje, sněží i v nižších polohách na jihu Čech Přečíst článek ›</a>
      </aside>
      <p>Silnice na jihu Čech by měly být všude sjízdné, byť někde kvůli sněhové pokrývce s opatrností. Sněžení by mělo ve středu pokračovat. Situaci budeme i nadále sledovat. </p>
    </article>
  </body>
</html>