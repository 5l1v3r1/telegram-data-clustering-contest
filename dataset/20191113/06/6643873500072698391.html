<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/okonomi/i/opx2aB/norske-vogntogsjaafoerer-involvert-i-flest-doedsulykker"/>
    <meta property="og:site_name" content="Bergens Tidende"/>
    <meta property="article:published_time" content="2019-11-13T06:29:12+00:00"/>
    <meta property="og:title" content="Norske vogntogsjåfører involvert i flest dødsulykker"/>
    <meta property="og:description" content="Fra 2014 til 2018 var det 140 dødsulykker med tunge kjøretøy på norske veier. I 105 av ulykkene satt en nordmann bak rattet."/>
  </head>
  <body>
    <article>
      <h1>Norske vogntogsjåfører involvert i flest dødsulykker</h1>
      <h2>Fra 2014 til 2018 var det 140 dødsulykker med tunge kjøretøy på norske veier. I 105 av ulykkene satt en nordmann bak rattet.</h2>
      <address><time datetime="2019-11-13T06:29:12+00:00">13 Nov 2019, 06:29</time> by <a rel="author">NTB</a></address>
      <p>Det viser <a href="https://www.regjeringen.no/contentassets/ec3cbab7ecef413bbe00888f3ba8f8cf/veitrafikkulykker-med-tunge-kjoretoy-involvert.pdf">sammenstillingen </a>Samferdselsdepartementet har laget med tall fra Statens vegvesens ulykkesanalysegruppe (UAG) for perioden 2014 til 2018.</p>
      <p>Til sammenligning var utenlandske sjåfører involvert i 34 av dem. I én dødsulykke er førerens nasjonalitet ikke oppgitt.</p>
      <h3>Norske sjåfører i seks dødsulykker årlig</h3>
      <p>Sammenstillingen viser også at det i tre av fire ulykker er andre kjøretøy, eller andre trafikanter, som har forårsaket ulykken der tunge kjøretøy er involvert.</p>
      <p>Av de 37 dødsulykkene hvor tungbilen var utløsende for ulykken var ti av dem med utenlandske sjåfører. Utenlandske vogntogsjåfører har med andre ord vært fører av utløsende enhet i gjennomsnitt 2 dødsulykker per år de siste 5 årene.</p>
      <p>For norske tungbilsjåfører viser tallene at de var involvert i om lag seks dødsulykker årlig.</p>
      <h3>Nedgang i antall ulykker</h3>
      <p>Siden 2012 har imidlertid antallet trafikkulykker med vogntog blitt mer enn halvert – fra 241 til 109, ifølge tall fra Statistisk sentralbyrå. Det har også vært en reduksjon på 51 prosent i ulykker med personskade – fra 278 i 2012 til 135 i 2018.</p>
      <p>Det har imidlertid ikke vært den samme nedgangen i antall drepte de siste årene, som har ligget på mellom 13 og 20 årlig siden 2012.</p>
      <p>– Det skal være trygt å ferdes på norske veier, både sommer og vinter. Derfor har regjeringen gjennomført flere tiltak overfor transportbransjen de siste årene. I denne perioden har antallet ulykker med tunge kjøretøy gått ned. Samtidig er én ulykke én for mye, og arbeidet for å bedre trafikksikkerheten må fortsette, sier samferdselsminister Jon Georg Dale (Frp).</p>
      <h3>Skjerper dekk-kravene ytterligere</h3>
      <p>Han peker på at regjeringen har iverksatt en rekke tiltak for å bedre situasjonen, der iblant innføringen av strengere krav til vinterdekk, flere kontroller og økte gebyrer.</p>
      <p>15. november vil vinterdekk-kravene skjerpes ytterligere.</p>
      <p>– Norge blir første land i verden som krever bruk av de beste vinterdekkene for tungbil, dekk merket med det såkalte «alpesymbolet». Vi har også økt gebyrene flere ganger og innført tiltak som gjør det mulig å holde tilbake vogntog fra veiene våre som ikke fyller de strenge kravene i Norge, forteller Dale.</p>
      <h3>Under en firedel på vinteren</h3>
      <p>Sist vinter raste vogntogdebatten over det ganske land etter flere alvorlige ulykker på vinterveiene med vogntog involvert.</p>
      <p>I departementets sammenstilling kommer det imidlertid frem at under en firedel av dødsulykkene med tungbil involvert skjer på typiske «norske vinterveier».</p>
      <p>Over halvparten av alle dødsulykkene fant sted på våren, sommeren og høsten og på tørre og bare veier – og 82 prosent under forhold med god sikt og oppholdsvær.</p>
      <p>De fleste dødsulykkene med tungbil fant sted i fylkene Oppland, Trøndelag og Buskerud.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/rAO7lK/lar-trekroneren-bestaa"/>
        <a href="https://www.bt.no/btmeninger/debatt/i/Xg37aB/logisk-kortslutning-av-klimafornekter"/>
        <a href="https://www.bt.no/btmeninger/debatt/i/kJxrkB/mammahjarte-meg-her-og-der-kvar-blei-mammahovudet-av-eigentleg"/>
        <a href="https://www.bt.no/nyheter/lokalt/i/70oOVB/kommunen-kunne-avverget-vigilo-skandalen-i-juli"/>
        <a href="https://www.bt.no/btmeninger/debatt/i/8mVW92/er-ikkje-sauekjoet-lenger-etande"/>
        <a href="https://www.bt.no/nyheter/lokalt/i/nanMwJ/han-har-ikkje-sett-snurten-av-arbeidsplassane-regjeringa-lovte"/>
      </related>
      <ol>
        <li>
          <a href="https://www.bt.no/tag/Vinterdekk">Vinterdekk</a>
        </li>
        <li>
          <a href="https://www.bt.no/tag/Samferdselsdepartementet">Samferdselsdepartementet</a>
        </li>
        <li>
          <a href="https://www.bt.no/tag/Vinter">Vinter</a>
        </li>
      </ol>
    </article>
  </body>
</html>