<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/turizem-se-ne-prinasa-dovolj-denarja"/>
    <meta property="og:site_name" content="Primorske novice"/>
    <meta property="article:published_time" content="2019-11-13T06:00:00+00:00"/>
    <meta property="og:title" content="Turizem še ne prinaša dovolj denarja"/>
    <meta property="og:description" content="Slovenski turizem tudi letos beleži rast prihoda tujih turistov in števila nočitev, počasneje, kot bi si želeli, pa rastejo prihodki iz turizma. Minister za gospodarstvo Zdravko Počivalšek pravi, da bodo morali vsi v panogi narediti več za razvoj boljših turističnih produktov in dvig kakovosti ponudbe. Med stvarmi, ki jih želi s tem namenom uveljaviti minister, je tudi oblikovanje turističnega holdinga."/>
  </head>
  <body>
    <article>
      <h1>Turizem še ne prinaša dovolj denarja</h1>
      <address><time datetime="2019-11-13T06:00:00+00:00">13 Nov 2019, 06:00</time> by <a rel="author">Jana Krebelj</a></address>
      <p>
        <b>Slovenski turizem tudi letos beleži rast prihoda tujih turistov in števila nočitev, počasneje, kot bi si želeli, pa rastejo prihodki iz turizma. Minister za gospodarstvo Zdravko Počivalšek pravi, da bodo morali vsi v panogi narediti več za razvoj boljših turističnih produktov in dvig kakovosti ponudbe. Med stvarmi, ki jih želi s tem namenom uveljaviti minister, je tudi oblikovanje turističnega holdinga.</b>
      </p>
      <figure>
        <img src="https://static.primorske.si/foto/highres/gnweb/719531_20191112-00973748.jpg"/>
        <figcaption>Minister za gospodarstvo Zdravko Počivalšek pravi, da bodo morali vsi v panogi narediti več za razvoj boljših turističnih produktov in dvig kakovosti ponudbe. Foto: STA</figcaption>
      </figure>
      <p><b>LJUBLJANA</b> &gt; Slovenski turizem je že lani dosegel dva zastavljena cilja iz turistične strategije do 2021 - pri prihodih turistov in številu prenočitev. Letos se je rast prihodov in nočitev še nadaljevala; prihodov tujih gostov je bilo za 7,1 odstotka več, ustvarili pa so 3,5 odstotka več nočitev kot lani.</p>
      <h3>Počasna rast prilivov</h3>
      <p>Bolj zmerno pa rastejo prihodki od izvoza potovanj. Do konca avgusta so se povečali za tri odstotke, na 1,9 milijarde evrov. Od leta 2016 do lani je bila rast prihodkov 24-odstotna. Slovenija je lani beležila 2,7 milijarde evrov prilivov iz turizma. Letošnja triodstotna rast ne more biti razlog za zadovoljstvo. “Osnovni cilj strategije je 3,7 do štiri milijarde evrov prilivov iz izvoza potovanj, za to pa bo treba do konca tega obdobja še pošteno delati," je ocenil Počivalšek.</p>
      <blockquote>3,7<br/>milijarde evrov prihodkov iz turizma bi morala Slovenija ustvariti v letu 2021</blockquote>
      <p>Na Dnevih slovenskega turizma, ki kot osrednji strokovni dohodek povezujejo vse turistične ponudnike v državi, so zavezo k ustvarjanju čim boljših produktov in dvigovanju kakovosti ponudbe izpostavljali vsi, ki krojijo to panogo.</p>
      <h3>Holding se bliža finalu</h3>
      <p>Ministrstvo za gospodarstvo si je na področju turizma postavilo več prioritet. V sklopu zakonodajnih sprememb želijo poenostaviti gostinsko zakonodajo. “Gostinci potrebujejo nov, sodoben zakonodajni okvir, ki bo omogočal razvoj gastronomije in je ne bo vkalupljal,” je dejal Počivalšek. Tudi gastronomija sama je prioriteta, saj bo Slovenija leta 2021 nosila naziv Evropska gastronomska regija.</p>
      <p>Razvoj turizma bo država še naprej spodbujala z javnimi razpisi za razvoj ali nadgradnjo turističnih produktov, energetske sanacije, digitalizacijo.</p>
      <p>Ministrstvo nadaljuje tudi s načrtom za prestrukturiranje turističnih podjetij v državni lasti. Cilj je, da bi v holdingu najprej skoncentrirali vse hotelske kapacitete, ki so zdaj v lasti države, vendar z njimi upravljajo različni upravljalci. Nato bi to premoženje konsolidirali, na koncu pa privatizirali v korist države, turističnih podjetij in slovenskega turizma, pojasnjuje minister. “Nesprejemljivo je, da imamo toliko hotelskega portfeljskega premoženja v državnih rokah in toliko različnih akterjev pri upravljanju. Nesprejemljivo je tudi, da je lastnik samo država, zato bomo izvedli po teh treh korakih. Sem optimističen. Res pa je, da ta zgodba že kar dolgo teče, ampak verjame, da smo prešli polfinale in se bližamo finalu,” pravi minister.</p>
    </article>
  </body>
</html>