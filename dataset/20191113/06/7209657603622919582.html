<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/incidente-parto-1.4883097"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T06:28:44+00:00"/>
    <meta property="og:title" content="Incidente Correggio, donna incinta fuori strada. Bimbo fatto nascere d'urgenza"/>
    <meta property="og:description" content="I sanitari hanno deciso di accelerare il parto con un intervento per evitare complicazioni sia alla madre che al nascituro"/>
  </head>
  <body>
    <article>
      <h1>Incidente Correggio, donna incinta fuori strada. Bimbo fatto nascere d'urgenza</h1>
      <h2>I sanitari hanno deciso di accelerare il parto con un intervento per evitare complicazioni sia alla madre che al nascituro</h2>
      <address><time datetime="2019-11-13T06:28:44+00:00">13 Nov 2019, 06:28</time> by <a rel="author">ANTONIO LECCI</a></address>
      <p>Correggio (Reggio Emilia), 13 novembre 2019 - Di fronte al rischio di gravi complicazioni legate alla situazione clinica generale derivata dai traumi dell’incidente, si è dovuto ricorrere a <b>un parto «indotto»</b> per la giovane donna, nella fase finale della gravidanza, rimasta ferita in uno schianto in <b>auto fuori strada</b>, avvenuto l’altra mattina in via San Martino, nelle campagne a Mandrio di Correggio.</p>
      <p>Da subito, valutata la situazione, il personale sanitario ha ritenuto urgente il trasferimento della donna, di <b>27 anni e residente a Novellara</b>, in un ospedale attrezzato per far fronte al possibile rischio legato al destino del nascituro. La donna, che era al volante di una Dacia Sandero, ha riportato un trauma cranico facciale e altre ferite. Raggiunta dall’ambulanza della Croce rossa e dal personale dell’automedica di Correggio, la ventisettenne è stata trasportata al Santa Maria Nuova di Reggio. Qui risulta essere stata sottoposta a un intervento che le ha permesso di partorire, mettendo da subito in sicurezza pure il bambino, nella fase finale della gestazione.</p>
      <p>Per la donna, considerato il tipo di operazione a cui è stata sottoposta, si è deciso il ricovero precauzionale nel <b>reparto di rianimazione </b>dell’arcispedale cittadino, con la prognosi mantenuta riservata in attesa di ulteriori valutazioni sanitarie. Il neonato risulta essere pure lui sotto stretta osservazione clinica.</p>
      <p>Lo schianto fuori strada è stato molto violento, in quanto l’autovettura, una Dacia Sandero, è finita <b>contro un palo</b>. Sul posto sono intervenuti anche i vigili del fuoco, i quali hanno messo in sicurezza l’auto, dopo che la donna al volante era già stata aiutata a uscire dall’abitacolo della vettura.</p>
      <p>Sul posto, mentre erano ancora in corso le operazioni di primo soccorso, sono intervenuti anche gli agenti della polizia locale dell’Unione Pianura Reggiana, ai quali è spettato il compito di eseguire i rilievi tecnici sulla dinamica dell’incidente, in cui non risultano coinvolti altri veicoli. Al momento della sbandata c’era pioggia in atto, con l’asfalto piuttosto viscido. Non si esclude neppure che a provocare la fuoriuscita di strada della vettura possa essere stato un <b>improvviso malessere</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>