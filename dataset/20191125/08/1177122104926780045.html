<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/studiu-ocant-in-romania--cai-elevi-prefera-manelele-cifrele-sunt-ameitoare-148881.html"/>
    <meta property="og:site_name" content="Timpul.md"/>
    <meta property="article:published_time" content="2019-11-25T08:13:00+00:00"/>
    <meta property="og:title" content="Studiu șocant în România. Câți elevi preferă manelele?! Cifrele sunt amețitoare"/>
    <meta property="og:description" content="Un studiu realizat recent arată că peste 30% din elevii bihoreni preferă manelele drept muzica pe care să o asculte în timpul liber."/>
  </head>
  <body>
    <article>
      <h1>Studiu șocant în România. Câți elevi preferă manelele?! Cifrele sunt amețitoare</h1>
      <address>
        <time datetime="2019-11-25T08:13:00+00:00">25 Nov 2019, 08:13</time>
      </address>
      <p>
        <b>Un studiu realizat recent arată că peste 30% din elevii bihoreni preferă manelele drept muzica pe care să o asculte în timpul liber.</b>
      </p>
      <p>Cercul de Cercetare Sociologică din cadrul Şcolii Doctorale de Sociologie a Universităţii din Oradea, coordonat de profesorul Adrian Hatos, a publicat un raport privind consumul cultural al elevilor de clasa a VIII-a din judeţul Bihor. Analiza a fost făcută de doctorandele Bea Gyarmatic şi Smaranda Cioban, pe baza datelor obţinute într-un studiu amplu, care a presupus chestionarea a 4.261 de adolescenţi bihoreni, scrie Ebihoreanul.</p>
      <p>Documentul arată cât de puţin preocupaţi sunt adolescenţii de viaţa culturală. 30% dintre respondenţi nu au citit nicio carte în ultimele două luni, 37,7% din ei nu au fost la vreun muzeu în ultimele şase luni, iar 43,6% nu au mers la niciun spectacol de teatru ori concert simfonic.</p>
      <p>Raportul mai arată că, în ultimele şase luni, 37% din elevii de clasa a VIII-a au fost într-o singură excursie în afara localităţii în care locuiesc. 18% dintre ei petrec cel puţin o seară pe săptămână cu prietenii, 28,9% dintre ei merg cel puţin o dată pe săptămână la biserică şi 68% nu au fost niciodată la un club sau o discotecă.</p>
      <p>În schimb, vestea bună este că tinerii sunt preocupaţi de sport: 47,6% dintre ei fac parte din organizaţii sportive. De asemenea, 41,4% fac acţiuni de voluntariat, iar 26,8% sunt preocupaţi de politică, participând la activităţi ale organizaţiilor de tineret ale partidelor.</p>
      <p>În privinţa preferinţelor muzicale, raportul arată că 32,5% dintre elevii bihoreni de clasa a VIII-a ascultă muzică dance, 30,8% hiphop, iar 30,7% manele.</p>
    </article>
  </body>
</html>