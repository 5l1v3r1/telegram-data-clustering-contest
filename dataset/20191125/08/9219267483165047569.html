<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392920-%d7%94%d7%a0%d7%94-%d7%9b%d7%9e%d7%94-%d7%a2%d7%95%d7%91%d7%93%d7%95%d7%aa-%d7%97%d7%a9%d7%95%d7%91%d7%95%d7%aa-%d7%a2%d7%9c-%d7%97%d7%99%d7%a0%d7%95%d7%9a-%d7%99%d7%9c%d7%93%d7%99%d7%9d"/>
    <meta property="og:site_name" content="סרוגים"/>
    <meta property="article:published_time" content="2019-11-25T08:47:09+00:00"/>
    <meta property="og:title" content="הנה כמה עובדות חשובות  על חינוך ילדים"/>
    <meta property="og:description" content="בימינו הורים עמוסים מאוד: קשה היום להורים להתנתק מהעבודה בשעות אחר הצהריים ולפעמים הם מתבקשים להמשיך לתת מענה לעבודה גם כשהם בבית עם ילדיהם. הורות צרי.."/>
  </head>
  <body>
    <article>
      <h1>הנה כמה עובדות חשובות  על חינוך ילדים</h1>
      <h2>בימינו הורים עמוסים מאוד: קשה היום להורים להתנתק מהעבודה בשעות אחר הצהריים ולפעמים הם מתבקשים להמשיך לתת מענה לעבודה גם כשהם בבית עם ילדיהם. הורות צריך לנהל: שווה לכל הורה לעצור מדי פעם</h2>
      <address><time datetime="2019-11-25T08:47:09+00:00">25 Nov 2019, 08:47</time> by <a rel="author">נעמה וקסמן, חדשות סרוגים</a></address>
      <p>יש הרבה דרכים נכונות לחנך ילדים. זאת משום שהילד, שהוא עולם ומלואו, נתקל בהוריו, שגם הם אנשים שונים וייחודיים. לכן כל בית הוא שונה מהשני ואין דומה לו. לכל הורה יש את הצורך והזכות לאמץ גישה חינוכית שמתאימה לליבו ולעולם הערכים האישי שלו ולנסות לחיות לאורה.</p>
      <p>יש דברים שברור שהם מזיקים בחינוך ילדים ועליהם אין עוררין. לדוגמה- אלימות מילולית או פיזית. פעם השתמשו באלימות כדרך לחנך ילדים והיום כבר יודעים להגיד ללא ספק שההשלכות של חינוך אלים הן פוגעניות, לפעמים הרסניות ותמיד מוטעות. (ולא, אני לא מקבלת את הנימוק של "אני גדלתי עם אלימות, נו, ותראי איך יצאתי בסדר"). אלימות משפילה ומעליבה. היא פוגעת בביטחון ובערך העצמי של הילד, היא פוצעת את נשמתו ומערערת לו את היכולת לסמוך באמת על אדם אחר. ואת זה הוא נושא אתו הלאה.</p>
      <p>כל ההורים רוצים שיהיה להם קשר חזק וקרוב עם ילדיהם. כל הורה מעוניין שהילד שלו יבוא וישתף אותו בדברים המתרחשים בחייו וייתן לו את הזכות לסייע לו כשהוא מתמודד עם קשיים (על דרך הסיוע יש חילוקי דעות כמובן).</p>
      <figure>
        <img src="https://www.srugim.co.il/i/wp-content/uploads/2019/06/F130520IR001-e1561878305371__w1980.jpg"/>
      </figure>
      <h4>עוד באותו נושא</h4>
      <h3>בוא אבא. יש משהו פתטי בהורות המתבכיינת שלכם</h3>
      <p>לכתבה המלאה בסרוגים &gt;<br/>25</p>
      <p>כל הילדים- הם אנשים קטנים. וככאלה, מגיעה להם התייחסות ויחס מכבד לצרכיהם ורצונותיהם (ואגב ממש לא התכוונתי שכל מה שהם ירצו הם יקבלו).</p>
      <p>בימינו הורים עמוסים מאוד: הם מתמודדים עם ריבוי משימות , עם קצב דרישות גבוה מצד עבודתם, עם דרישה כמעט תמידית לייצר תפוקה ולהוכיח את יעילותם בשעות העבודה. קשה היום להורים להתנתק מהעבודה בשעות אחר הצהריים ולפעמים הם מתבקשים להמשיך לתת מענה לעבודה גם כשהם בבית עם ילדיהם. (קשה אבל גם חיוני).</p>
      <p>הורים היום "מרגישים קצת תקועים באמצע": מצד אחד מרביתם חשים כי הדרך בה חינכו אותם הוריהם לא מתאימה להם. מצד שני הם לא בטוחים מה –כן- הדרך החדשה והנכונה להם. זה מעורר תחושת תלישות ומוביל לתסכול בהורות שלהם (יש דרכים לחזק את ההורים ולסייע להם למצוא את דרכם החדשה. בהדרכת הורים טובה).</p>
      <p>הורות פוגשת כל הורה במקומות הרגישים והטעונים ביותר שבו. זה מה שהופך אותה למאתגרת ומשמעותית כל כך.</p>
      <p>אז מה ניתן ללמוד מכל זה?  הרבה…אבל הנה נקודה אחת חשובה:</p>
      <p>הורות צריך לנהל: שווה לכל הורה לעצור מדי פעם, בתוך התנועה האין סופית של היום יום, לבדיקה והסתכלות על החינוך שלו את ילדיו. להעלות שאלות חשובות למודעות, כמו: מה אני רוצה מחינוך ילדיי? אילו ערכים חשוב לי להנחיל להם? במה אני רוצה להתמקד בעיקר? איך אני יכול לחזק את הקשר שלי עם הילדים? האם יש משהו שאני רוצה ויכול לעשות אחרת בהתנהלות היום יומית שלי עם ילדיי?  ומה יכול להגביר את ההנאה שלי בהורות?</p>
      <p>עכשיו תרשמו את כל זה ושימו ליד המיטה במקום קרוב ואינטימי. היזכרו בכך בכל יום מחדש, כשאתם מניחים את התיק מיד אחרי העבודה ותקבלו כיוון לפני שתישאבו לריצות אחר הצהריים.</p>
      <p>העצירה והמודעות מאפשרות פתיחת דלת אל הלב. בהעמקה ויצירת בחירה מודעת במקום להמשיך להתנהל 'על אוטומט' ואז לזכות גם להסתכל על הילדים שלכם בעיניים אחרות:                                                                מקבלות יותר, מאפשרות יותר ומקרבות יותר.</p>
      <p>
        <b>נעמה וקסמן היא עובדת סוציאלית ומדריכת הורים</b>
      </p>
    </article>
  </body>
</html>