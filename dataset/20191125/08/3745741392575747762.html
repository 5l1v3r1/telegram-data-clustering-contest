<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/turkiye-yildiz-otegezegen-ismi-17-aralik-h80464.html"/>
    <meta property="og:site_name" content="Webtekno"/>
    <meta property="article:published_time" content="2019-11-25T08:51:42+00:00"/>
    <meta property="og:title" content="Türkiye'nin Ötegezegeninin Adı, 17 Aralık'ta Açıklanacak"/>
    <meta property="og:description" content="&quot;Türkiye Ötegezegenine İsim Veriyor&quot; kampanyası sona erdi. Keşfedilen yıldız ve ötegezegenin isimleri 17 Aralık'ta belli olacak."/>
  </head>
  <body>
    <article>
      <h1>Türkiye'nin Ötegezegeninin Adı, 17 Aralık'ta Açıklanacak</h1>
      <h2>Türk Astronomi Derneği’nin (TAD) başlattığı "Türkiye Ötegezegenine İsim Veriyor" kampanyası sona erdi. Katalog ismi WASP-52 olan yıldıza ve onun ötegezegenine verilen isim, 17 Aralık'ta Uluslararası Astronomi Birliği (IAU) tarafından açıklanacak.</h2>
      <address><time datetime="2019-11-25T08:51:42+00:00">25 Nov 2019, 08:51</time> by <a rel="author" href="https://www.webtekno.com/yazar/berkbaylancicek" target="_blank">Berk Baylançiçek</a></address>
      <p>Uluslararası Astronomi Birliği'nin (IAU) 100. kuruluş yılı kutlamaları kapsamında, üye ülkelere belirlenen yeni yıldız ve gezegenlere isim verme hakkı tanınmıştı. <b>Türk Astronomi Derneği (TAD)</b> de katalog ismi <b>WASP-52</b> olan yıldıza ve onun ötegezegenine isim vermek için<b> "Türkiye Ötegezegenine İsim Veriyor"</b> adlı bir kampanya hayata geçirmişti. </p>
      <p>Konuya ilişkin açıklamalarda bulunan TAD Başkanı Prof. Dr. İbrahim Küçük, kampanyanın sona erdiğini ve Türkiye'ye <b>457 ışık yılı</b> uzaklıktaki yıldız ve ötegezegenin isminin <b>17 Aralık</b>'ta IAU tarafından açıklanacağını söyledi.<i> "Türkiye çapında başlattığımız kampanyaya Milli Eğitim Bakanlığı'na bağlı okullar katıldı, üniversiteler katıldı” </i>diyen Prof. Dr. Küçük, arzu ettikleri çoğunlukta bir katılım olmamasına rağmen, harika isim önerileri aldıklarını ifade etti.</p>
      <figure>
        <img src="https://www.webtekno.com/images/editor/default/0002/31/f993decd2b282bb56fe9723e1f62669fcdff1901.jpeg"/>
      </figure>
      <p>IAU’nun isim verme konusunda birtakım kıstasları ve kurallarının olduğunu belirten Prof. Dr. Küçük, bu kurallara uyan <b>6 isim belirlediklerini</b> ve birliğe gönderdiklerini aktardı. TAD Başkanı, gezegen ve yıldıza verilecek isimlerin 7 kişilik jürileri tarafından listelendiği bilgisini paylaştı.</p>
      <p>IAU'nun büyük ihtimalle ilk sırada belirledikleri ismi seçeceğini söyleyen Prof. Dr. Küçük, <i>“Süreçle ilgili yaşanan gelişmeleri kamuoyu ile paylaşacağız. Türkiye'nin harika isimli bir yıldızı ve gezegeni olacak. Yasal olarak ismin açıklanmasını beklememiz gerekiyor”</i> şeklinde konuştu. </p>
      <p><b>İLGİLİ HABER</b>:</p>
      <p>
        <a href="https://www.webtekno.com/turkiye-uzay-ajansi-nin-birlikte-calismasi-gereken-10-uzay-ajansi-ve-sirket-h62553.html">Türkiye Uzay Ajansı’nın Birlikte Çalışması Gereken 10 Uzay Ajansı ve Şirket</a>
      </p>
      <p>Türkiye'ye isim verme hakkı tanınan ‘WASP-52’ kodlu ötegezegenin yaşanabilir değil, <b>Jüpiter </b>gibi gaz temelli bir gezegen olduğunu aktaran TAD Başkanı Prof. Dr. Küçük, yıldızın ise <b>ilkbahar ile sonbahar mevsimleri</b> arasında gözlemlenebileceğini söyledi. </p>
      <p><b>Kaynak : </b>https://www.ntv.com.tr/teknoloji/turkiyenin-yildiz-ve-gezegeninin-adi-17-aralikta-aciklanacak,Ufso8YDNSkiKozdMuPUyYA</p>
    </article>
  </body>
</html>