<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/492167-i-alitheia-ton-arithmon/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T08:48:07+00:00"/>
    <meta property="og:title" content="Η αλήθεια των αριθμών"/>
    <meta property="og:description" content="Η δημοσκόπηση της Metron Analysis επιβεβαίωσε μια εικόνα για τα πολιτικά πράγματα που ήταν ήδη σχηματισμένη τους τελευταίους μήνες: κυριαρχία Μητσοτάκη,"/>
  </head>
  <body>
    <article>
      <h1>Η αλήθεια των αριθμών</h1>
      <address>
        <time datetime="2019-11-25T08:48:07+00:00">25 Nov 2019, 08:48</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">Facebook 0</a>
        </li>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">Twitter</a>
        </li>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">LinkedIn</a>
        </li>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">Περισσότερα</a>
        </li>
      </ul>
      <p>Η δημοσκόπηση της Metron Analysis επιβεβαίωσε μια εικόνα για τα πολιτικά πράγματα που ήταν ήδη σχηματισμένη τους τελευταίους μήνες: κυριαρχία Μητσοτάκη, αμηχανία ΣΥΡΙΖΑ, σταθερότητα του Κινήματος Αλλαγής.</p>
      <figure>
        <img src="https://www.eleftherostypos.gr/wp-content/uploads/2019/06/tzanakis-arthrografos-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>Γράφει ο <a href="https://www.eleftherostypos.gr/tag/%CF%83%CF%84%CE%AD%CF%86%CE%B1%CE%BD%CE%BF%CF%82-%CF%84%CE%B6%CE%B1%CE%BD%CE%AC%CE%BA%CE%B7%CF%82/"><b>Στέφανος Τζανάκης</b></a></p>
      <p>Για το κάθε κόμμα, το μήνυμα είναι διαφορετικό: για μεν τη Νέα Δημοκρατία, τα πράγματα είναι μάλλον απλά. Τα σύννεφα δεν έχουν ακόμα πυκνώσει, η φθορά της εξουσίας δεν έχει ξεκινήσει. Υπάρχει ένα πρόβλημα που η κοινωνία το αντιλαμβάνεται ως πολύ μεγάλο – και δεν είναι άλλο από το μεταναστευτικό – προσφυγικό, αλλά κατά τα άλλα οι αμφιβολίες για την οικονομία έχουν υποχωρήσει και η πλειονότητα των πολιτών προβλέπει θετικές εξελίξεις στο άμεσο μέλλον.</p>
      <p>Για τον ΣΥΡΙΖΑ, τα πράγματα είναι ακόμα πιο απλά. Ο Αλέξης Τσίπρας «σέρνει» τα εσωκομματικά πράγματα – και η αντιπολιτευτική τακτική του δεν έχει ευήκοα ώτα στην ελληνική κοινωνία. Το 31,5% της κάλπης έγινε πολύ γρήγορα ένα δημοσκοπικό ποσοστό λίγο πάνω από το 20% – και, όπως πάνε τα πράγματα, μάλλον οι επόμενες μετρήσεις θα είναι ακόμα πιο δυσμενείς για τον ΣΥΡΙΖΑ. Η ηγεσία της αξιωματικής αντιπολίτευσης έχασε μια ευκαιρία να δείξει γρήγορα ότι έλαβε το μήνυμα των εκλογών – και να αλλάξει το κόμμα με διαδικασίες άμεσης δημοκρατίας, που θα έδειχναν πως δεν κατάφερε απλώς να συσπειρώσει την αντιδεξιά ψήφο στις εκλογές του Ιουλίου.</p>
      <p>Το Κίνημα Αλλαγής δεν έκανε κάποιο δημοσκοπικό άλμα – αλλά πώς θα μπορούσε να πετύχει κάτι τέτοιο σε μια συγκυρία εσωτερικής διαμάχης; Από τον Σεπτέμβριο έως χθες ο χώρος ταλανίζεται από το «κίνημα επιστροφής στο ΠΑΣΟΚ» – που πολύ γρήγορα κατέληξε να είναι μια προσπάθεια κυριαρχίας στο ΠΑΣΟΚ ως αντιστάθμισμα στην ηγεσία Γεννηματά στο Κίνημα Αλλαγής. Το ενδιαφέρον είναι ότι η Φώφη Γεννηματά του 8,1% εμφανίζεται στη δημοσκόπηση της Metron δεύτερη στη δημοφιλία μεταξύ των πολιτικών αρχηγών – οριακά πάνω κι από τον Αλέξη Τσίπρα του 31,5%…</p>
      <p>Το ΠΑΣΟΚ είχε το συνέδριό του το Σαββατοκύριακο – ένα συνέδριο για το οποίο έγινε πολύς λόγος χωρίς ιδιαίτερο λόγο, μιας και η εσωστρέφεια δεν βοήθησε ποτέ κανένα μικρό κόμμα να μεγαλώσει. Μόνον τα μεγάλα κόμματα έχουν να ωφεληθούν από τέτοιες διαδικασίες – και το ίδιο το ΠΑΣΟΚ έχει φτιάξει τον σχετικό κανόνα…</p>
      <p>
        <i>
          <b>Από την έντυπη έκδοση</b>
        </i>
        <br/>
        <i>
          <b>*Ο Στέφανος Τζανάκης είναι διευθυντής έκδοσης του Ελεύθερου Τύπου</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">Facebook 0</a>
        </li>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">Twitter</a>
        </li>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">LinkedIn</a>
        </li>
        <li>
          <a href="https://www.eleftherostypos.gr/apopseis/492167-i-alitheia-ton-arithmon/#">Περισσότερα</a>
        </li>
      </ul>
    </article>
  </body>
</html>