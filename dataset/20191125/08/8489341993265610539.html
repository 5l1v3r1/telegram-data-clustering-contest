<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807340/%D8%B3%D8%A7%D8%AE%D8%AA%D8%A7%D8%B1-%D8%AF%D8%A7%D9%86%D8%B4%DA%AF%D8%A7%D9%87%E2%80%8C%D9%87%D8%A7%DB%8C-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%AA%D8%A7-%DB%B1%DB%B4%DB%B0%DB%B4-%D9%86%D8%B3%D9%84-%D8%B3%D9%88%D9%85-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:35:00+00:00"/>
    <meta property="og:title" content="لاریجانی مطرح کرد ساختار دانشگاه‌های علوم پزشکی تا ۱۴۰۴ نسل سوم می‌شود"/>
    <meta property="og:description" content="معاون آموزشی وزارت بهداشت گفت: ساختار دانشگاه‌های علوم پزشکی تا سال ۱۴۰۴ به دانشگاه‌های نسل سوم بدل می‌شود."/>
  </head>
  <body>
    <article>
      <h1>لاریجانی مطرح کرد ساختار دانشگاه‌های علوم پزشکی تا ۱۴۰۴ نسل سوم می‌شود</h1>
      <h2>معاون آموزشی وزارت بهداشت گفت: ساختار دانشگاه‌های علوم پزشکی تا سال ۱۴۰۴ به دانشگاه‌های نسل سوم بدل می‌شود.</h2>
      <address>
        <time datetime="2019-11-25T08:35:00+00:00">25 Nov 2019, 08:35</time>
      </address>
      <p>به گزارش گروه دانشگاه خبرگزاری دانشجو،  محمدباقر لاریجانی معاون آموزشی وزارت بهداشت امروز در مراسم افتتاح برنامه پودمانی مجازی پزشک خانواده در محل دانشگاه علوم پزشکی مجازی گفت: پودمانی مجازی یکی از مهمترین بستر‌های پزشک خانواده است چرا که می‌تواند با مجموعه عظیم شبکه خدمات بهداشتی درمانی کشور مرتبط باشد.<br/><br/>لاریجانی افزود: در حال حاضر ۶۷ مرکز دولتی و ۹۰ مرکز غیردولتی در حوزه آموزش پزشکی با حدود ۲۰۰ هزار دانشجو و ۲۰ هزار عضو هیات علمی فعال هستند و مجازی سازی می‌تواند ارتباط دانشگاه‌ها را با هم گسترش دهد. نگاه سیستماتیک به اسناد بالادستی کشور نشان می‌دهد که برای دانشگاه‌ها یک نقشه راه مشخص وجود دارد و می‌تواند با آینده نگاری پاسخگوی نیاز جامعه باشد.<br/><br/>معاون آموزشی وزیر بهداشت بیان کرد: مجازی سازی پزشک خانواده یک نیاز ملی برای تربیت پزشکان عمومی است و با توجه به اینکه در بسیاری از نقاط دنیا مسیر تربیت پزشک خانواده یک مسیر طولانی بوده ما سعی داریم با مجازی سازی این مسیر را کوتاه‌تر کنیم.<br/><br/>وی عنوان کرد: ۱۵ هزار پزشک در حوزه بهداشتی فعال هستند که اکنون ۱۵۰۰ پزشک در دوره پودمانی پزشک خانواده ثبت نام کرده و آموزش می‌بینند. نکته مهم آموزش پودمانی حضور افراد در محل کار خودشان است و نیازی به جدا شدن محل کار نیست.<br/><br/>وی با اشاره به اجرای آمایش سرزمین در دانشگاه‌های علوم پزشکی گفت: سایر دستگاه‌های کشوری نیز می‌توانند از آمایش به نحو مطلوبی استفاده کنند. از هر ۱۲ عضو هیات علمی علوم پزشکی یک نفر پروژه خارج از دانشگاه دارد و هزار شرکت دانش بنیان در دانشگاه‌های علوم پزشکی راه اندازی شده است.<br/><br/>لاریجانی با اشاره به امضای سند ملی نیروی انسانی مورد نیاز بخش سلامت با مناطق ۱۰ گانه آمایشی گفت: ما نگران این هستیم که افرادی خارج از حوزه آموزش پزشکی در برآورد‌های نیروی انسانی دخالت کنند، اما خوشبختانه با تدوین سند ملی نقشه راه دانشگاه‌ها مشخص شده است.<br/><br/>معاون آموزشی وزیر بهداشت با اشاره به تایید آموزش پزشکی عمومی در ایران از سوی فدراسیون بین المللی آموزش پزشکی خاطرنشان کرد: بازنگری برنامه‌های آموزشی متناسب با مناطق آمایشی در حال انجام است و بیش از ۸۵ ماموریت ویژه نیز به دانشگاه‌ها واسپاری شده است.<br/><br/>وی گفت: ۷۳ درصد آزمون‌های گروه علوم پزشکی به طور مجازی برگزار می‌شوند و با توجه به راه اندازی مراکز سنجش در مناطق ده گانه آمایشی تمرکززدایی از تهران در آزمون‌های ملی در حال انجام است.<br/><br/>لاریجانی از ابلاغ فرآیند اعتباربخشی به دبیرخانه‌های تخصصی از جمله علوم پایه، دندانپزشکی و داروسازی خبر داد و گفت: وزیر بهداشت این فرآیند را ابلاغ کرده است و مسیر ارزیابی و اعتباربخشی رشته‌های تخصصی حوزه علوم پایه پزشکی، بهداشت، دندانپزشکی و داروسازی مشخص شده است. حدود ۷۰ درصد فرآیند‌های آموزش علوم پزشکی در حال حاضر الکترونیک شده است و انتظار داریم که تا پایان سال این میزان افزایش یابد.<br/><br/>معاون آموزشی وزیر بهداشت با اشاره به تاریخچه آموزش پزشک خانواده یادآور شد: ما مسیر طولانی را طی کردیم و از سال ۸۷ ابتدا با ایجاد تخصص برای پزشک خانواده کار را اغاز کردیم، اما در ادامه مسیر به آموزش مجازی پزشکان عمومی حاضر در شبکه بهداشتی رسیده ایم.<br/><br/>وی افزود: در حال حاضر ۷۲ دستیار تخصصی پزشک خانواده در ۸ دانشگاه داریم که این افراد می‌توانند به عنوان لیدرشیپ آموزشی برای برنامه پودمانی پزشک خانواده فعالیت کنند.<br/><br/>لاریجانی در توضیح محتوای الکترونیک پودمانی پزشک خانواده یادآور شد: این دوره تمامی موضوعات مورد نیاز برای پزشک خانواده از جمله مبانی سلامت کودکان، نوجوانان، جوانان و میانسالان و همچنین بار بیماری ها، عوامل خطرساز و سلامت بارداری را شامل می‌شود و ۲۰۰ نفر از اعضای هیات علمی به عنوان معلم الکترونیک (E-teacher) در این دوره پودمانی با دانشگاه علوم پزشکی مجازی همکاری می‌کنند.</p>
    </article>
  </body>
</html>