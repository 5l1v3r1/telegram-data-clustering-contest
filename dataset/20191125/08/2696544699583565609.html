<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_instagram_tortenet_sztori_megosztasa_close_friends_facebook_favorites_kedvencek_funkcio"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:03:00+00:00"/>
    <meta property="og:title" content="Hálás lesz a Facebook új funkciójáért: jön a mikromegosztás"/>
    <meta property="og:description" content="Az Instagramon szűk egy tettek elérhetővé funkciót, amellyel úgy oszthatók meg a történetek, hogy csak bizonyos ismerősök lássák. A fejlesztést most átveszi a Facebook."/>
  </head>
  <body>
    <article>
      <h1>Hálás lesz a Facebook új funkciójáért: jön a mikromegosztás</h1>
      <address><time datetime="2019-11-25T08:03:00+00:00">25 Nov 2019, 08:03</time> by <a rel="author">hvg.hu</a></address>
      <p>
        <b>Az Instagramon szűk egy tettek elérhetővé funkciót, amellyel úgy oszthatók meg a történetek, hogy csak bizonyos ismerősök lássák. A fejlesztést most átveszi a Facebook.</b>
      </p>
      <p>Áprilisban közölt adatok szerint a Facebookon, illetve a Messengerben naponta 500 millió ember tesz közzé történeteket, így nem meglepő, hogy a funkciót folyamatosan tökéletesítik Mark Zuckerbergék. Ilyen volt a Close Friends, azaz a közeli ismerősök/barátok nevű fejlesztés, amely nagyjából egy évvel korábban kezdett működni az Instagramon, igen fontos igényt kielégítve.</p>
      <p>A közösségi oldalak felhasználói sokszor ugyanis olyan tartalmat is szeretnek publikálni, amelyet nem feltétlenül mutatnának meg mindenkinek. Jó példa lehet erre a munkahelyi szelfi, amely ugyan nem tiltott dolog, de többen tudatosan nem közlik, mert attól tartanak, hogy a főnökük/tanáruk is meglátja. A közeli barátok funkcióval viszont beállítható, kik azok a felhasználók, akikhez eljuthat a kép, vagyis sokkal célzottabbá tehető a publikálás.</p>
      <figure>
        <img src="https://img1.hvg.hu/image.aspx?id=ed8e55b0-3e86-4bea-ba0c-fc6652b335ff&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Instagram</cite>
        </figcaption>
      </figure>
      <p>A <i><a href="https://techcrunch.com/2019/11/22/facebook-favorites/">TechCrunch</a></i> most arról ír, hogy Zuckerbergék a Facebookra (és vele együtt a Messengerre) is kiterjesztik ezt, így a képmegosztó után a cég fő platformján is lehetővé válik a szelektív tartalommegosztás. A funkciónak már neve is van: a Facebookon Favorites-nak, azaz kedvenceknek fogják hívni, ez utóbbit a közösségi oldal is megerősítette. Azt ugyanakkor nem közölték, pontosan mikortól válik elérhetővé.</p>
      <p>A fejlesztésről korábban Jane Manchun Wong közölt részleteket, aki az app androidos kódjában bukkant erre utaló nyomokra. A fejlesztés ugyanúgy működik majd, mint az instagramos megfelelője, azaz: a felhasználók konkrét személyeket megjelölve tehetnek közzé sztorikat.</p>
      <figure>
        <img src="https://img1.hvg.hu/image.aspx?id=bfc64041-c65e-4b1c-b959-16e7c796cf2d&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Twitter/@wongmjane</cite>
        </figcaption>
      </figure>
      <p>Az újdonsággal még közelebb kerülünk Mark Zuckerberg idei víziójához, amely szerint az oldalnak sokkal személyesebbé kell válnia, a rajta keresztül megosztott bejegyzéseknek pedig nem feltétlenül kell eljutniuk minden ismerősünkhöz. Ez utóbbit az utolsó F8 fejlesztői konferencián is hangsúlyozta az alapító-cégvezető, olyan szavak mellett, mint a “privátszféra”, illetve tartalmi “exkluzivitás”.</p>
      <p>Mark Zuckerbeg <a href="https://www.facebook.com/notes/mark-zuckerberg/a-privacy-focused-vision-for-social-networking/10156700570096634/">év eleji naplóbejegyzésében</a> is hangsúlyossá tette, hogy bár a Facebook alapvetően a közösségről szól, érzik és látják, hogy a felhasználók nagyon gyakran csak egy szűk körrel kommunikálnak. A változtatás tehát ehhez kapcsolódóan értelmezhető, noha érdemes hozzátenni, hogy a Facebook érdekeit is legalább ennyire szolgálja: azzal még több felhasználót terelhetnek a sztorik felé, <a href="https://hvg.hu/tudomany/20180927_facebook_messenger_stories_tortenetek_felasznaloi_szam_snapchat_reklam_hirdetes">amely mára az egyik legjövedelmezőbb reklámfelületté nőtte ki magát</a>.</p>
      <p>
        <i>Ha máskor is tudni szeretne a Facebook újításairól, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
      <related>
        <a href="https://hvg.hu/tudomany/20171031_facebook_lite_facebook_stories_de_miert"/>
        <a href="https://hvg.hu/tudomany/20181002_facebook_zene_foto_video_musically_mark_zuckerberg_uj_facebook_funkcio_hirfolyam_stories_tortenetek"/>
      </related>
    </article>
  </body>
</html>