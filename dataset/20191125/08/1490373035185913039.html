<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/hudba/taylor-swiftova-american-music-awards-michael-jackson_1911250859_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T08:59:00+00:00"/>
    <meta property="og:title" content="Zpěvačka Swiftová překonala Michaela Jacksona. Získala šest cen American Music Awards"/>
    <meta property="og:description" content="Swiftová v kategorii umělec roku překonala například další stálici popové hudby Arianu Grandeovou nebo rapera Drakea. Mezi dalšími oceněnými byla i zpěvačka a skladatelka Billie Eilish."/>
  </head>
  <body>
    <article>
      <h1>Zpěvačka Swiftová překonala Michaela Jacksona. Získala šest cen American Music Awards</h1>
      <address><time datetime="2019-11-25T08:59:00+00:00">25 Nov 2019, 08:59</time> by <a rel="author">ČTK</a></address>
      <p>
        <b>Americká zpěvačka Taylor Swiftová získala při udílení hudebních cen American Music Awards (AMA) šest ocenění, včetně ceny pro umělce roku. Překonala tím dosavadního držitele nejvyššího počtu těchto trofejí, krále popu Michaela Jacksona. Devětadvacetiletá umělkyně byla také vyznamenána čestnou cenou pro umělce desetiletí.</b>
      </p>
      <p>„Tento rok se toho tolik událo. Hodně dobrého, ale i spousta komplikovaných věcí,“ uvedla Swiftová. Očekávalo se, že zpěvačka během slavnostního večera v americkém Los Angeles bude komentovat roztržku s šéfem společnosti, která vydala jejích prvních šest alb. Zpěvačka se ke sporu nakonec nijak nevyjádřila, ačkoli byla oblečená do bílé košile s názvy svých desek.</p>
      <figure>
        <iframe src="https://www.youtube.com/embed/-BjZmE2gtdo" width="620" height="349" data-service="Youtube" scrolling="no"/>
      </figure>
      <p>Swiftová v kategorii umělec roku překonala například další stálici popové hudby Arianu Grandeovou nebo rapera Drakea.</p>
      <p>Mezi dalšími oceněnými byla i sedmnáctiletá zpěvačka a skladatelka Billie Eilish, která se svou podmanivou image získala cenu za nejlepšího nového umělce a vyhrála v kategorii alternativního rocku.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/2019-11-25t013708z_1_191125-084732_pj.JPG?itok=O1awiLV0"/>
        <figcaption>Sedmnáctiletá zpěvačka a skladatelka Billie Eilishová přebírá American Music Awards | Foto: Mario Anzuoni | Zdroj: Reuters</figcaption>
      </figure>
      <p>„Když jsem vyrůstala, milovala jsem vás všechny. Nemůžu uvěřit tomu, že se na mě teď všichni díváte,“ dojala se Eilish v děkovné řeči na adresu slavných umělců, kteří seděli v první řadě.</p>
      <figure>
        <iframe src="https://www.youtube.com/embed/DyDfgMOUjCI" width="620" height="349" data-service="Youtube" scrolling="no"/>
      </figure>
      <p>Cenu za duet roku vyhrála americko-mexicko-kubánská zpěvačka Camila Cabellová společně se svým kanadským přítelem Shawnem Mendesem za hit Seňorita. Oceněn byl i soundtrack k oscarovému filmu Bohemian Rhapsody o skupině Queen.</p>
      <p>O nominacích na American Music Awards rozhoduje počet prodaných alb. Vítěze pak na rozdíl od hudebních cen Grammy, které jsou udělovány na základě hlasů členů americké hudební akademie, volí hudební fanoušci na internetu.</p>
      <figure>
        <iframe src="https://www.youtube.com/embed/Pkh8UtuejGw" width="620" height="349" data-service="Youtube" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/kultura/hudba/ceny-grammy-childish-gambino-lady-gaga-chris-cornell_1902110727_dbr"/>
        <a href="https://www.irozhlas.cz/kultura/hudba/grammy-hudebni-ceny-predavani-kendrick-lamar-nominace_1902091150_kro"/>
        <a href="https://www.irozhlas.cz/kultura/hudba/grammy-ceny-vitezove-bruno-mars-kendrick-lamar-despacito_1801290625_mos"/>
      </related>
    </article>
  </body>
</html>