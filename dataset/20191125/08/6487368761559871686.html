<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/kelbimbos-rakott-krumpli/"/>
    <meta property="og:site_name" content="FEMINA"/>
    <meta property="article:published_time" content="2019-11-25T08:12:15+00:00"/>
    <meta property="og:title" content="Kelbimbós rakott krumpli sajtos, tejszínes szószban sütve: húsmentes, mégis laktató"/>
    <meta property="og:description" content="A húsmentes étkezés híveinek sem kell lemondaniuk a rakott krumpliról. Hús helyett jöjjön mellé kelbimbó, a tetejére pedig krémes, tejszínes, sajtos szósz!"/>
  </head>
  <body>
    <article>
      <h1>Kelbimbós rakott krumpli sajtos, tejszínes szószban sütve: húsmentes, mégis laktató</h1>
      <h2>A húsmentes étkezés híveinek sem kell lemondaniuk a rakott krumpliról. Hús helyett jöjjön mellé kelbimbó, a tetejére pedig krémes, tejszínes, sajtos szósz!</h2>
      <address><time datetime="2019-11-25T08:12:15+00:00">25 Nov 2019, 08:12</time> by <a rel="author">Papp Cecília</a></address>
      <p>Az biztos, hogy az egyszerű, de nagyszerű rakott krumplit mindenki ismeri. A közkedvelt ételnek sem kell mindig ugyanolyannak lennie. Sőt, a vegetáriánusok is elkészíthetik a saját verziójukat. Kelbimbóval is ugyanolyan ízletes és laktató lesz. Tejszínes sajtszósszal és aranybarna, ropogós sajttal pedig még vonzóbbá teheted.</p>
      <h3>Kelbimbós rakott krumpli</h3>
      <h3>Hozzávalók:</h3>
      <ul>
        <li>60 dkg piros héjú krumpli</li>
        <li>40 dkg kelbimbó</li>
        <li>10 dkg trappista sajt</li>
        <li>5 dkg füstölt sajt</li>
        <li>3 gerezd fokhagyma</li>
        <li>3 dl főzőtejszín</li>
        <li>2 evőkanál olaj</li>
        <li>szerecsendió</li>
        <li>fehérbors</li>
        <li>só</li>
      </ul>
      <hr/>
      <ul>
        <li>Előkészítési idő:<b> 20 perc</b></li>
        <li>Elkészítési idő: <b>25 perc</b></li>
      </ul>
      <hr/>
      <h3>Elkészítés:</h3>
      <p>Héjában főzd a krumplikat 15 percig bő, sós vízben. Vigyázz arra, hogy ne legyenek teljesen puhák. Ezután húzd le a héjukat, és vágd fel egy centi vastag szeletekre. Távolítsd el a kelbimbók külső héját, majd alaposan mosd meg őket. A nagyobb darabokat vágd ketté. Futtasd meg az olajon a lereszelt fokhagymát, majd egy percre forgasd bele a kelbimbókat. Vedd le a tűzről, nehogy megégjen a fokhagyma. Reszeld le a sajtokat, majd tedd félre a trappista felét. Öntsd egy serpenyőbe a tejszínt, add hozzá a kétféle reszelt sajtot, és ízlés szerint fűszerezd szerecsendióval, sóval és fehérborssal. Főzd addig, amíg a sajt fel nem olvad.<br/> </p>
      <p>Rakd a krumplit és a kelbimbót egy olajjal kikent tepsibe, majd öntsd rá a tejszínes-sajtos szószt, és a tetejére szórd a félretett trappistát. Melegítsd elő a sütőt 180 fokra, és süsd benne a rakottast 20-30 percig, míg a sajt szép aranybarna nem lesz.<br/>Próbáld ki a rakott krumpli szintén vegetáriánus, francia verzióját is, <b><a href="https://sobors.hu/receptek/francia-rakott-krumpli-recept/">a tejszínes gratint</a>!</b></p>
    </article>
  </body>
</html>