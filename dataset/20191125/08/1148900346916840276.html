<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/policie-prosetruje-dopravni-zakazky-kraje-hejtmanky-jermanove-83401"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-25T08:10:15+00:00"/>
    <meta property="og:title" content="Policie prošetřuje dopravní zakázky kraje hejtmanky Jermanové - Seznam Zprávy"/>
    <meta property="og:description" content="Středočeský zastupitel Michael Pánek upozornil na rozdělení zakázky za 24 milionů na čtyři menší tak, aby se vešly do kategorie malého rozsahu."/>
  </head>
  <body>
    <article>
      <h1>Policie prošetřuje dopravní zakázky kraje hejtmanky Jermanové - Seznam Zprávy</h1>
      <address>
        <time datetime="2019-11-25T08:10:15+00:00">25 Nov 2019, 08:10</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/kauzy">Kauzy<br/></a>»<br/><a href="https://www.seznamzpravy.cz/clanek/policie-prosetruje-dopravni-zakazky-kraje-hejtmanky-jermanove-83401">Policie prošetřuje dopravní zakázky kraje hejtmanky Jermanové</a></p>
      <h3>Policie prošetřuje dopravní zakázky kraje hejtmanky Jermanové</h3>
      <p><a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>včera 9:10</p>
      <p>Středočeský zastupitel Michael Pánek upozornil na rozdělení zakázky za 24 milionů na čtyři menší tak, aby se vešly do kategorie malého rozsahu.</p>
      <p>Policie prošetřuje zakázky středočeské správy silnic. S odkazem na mluvčího pražského státního zastupitelství to uvedl server <a href="https://www.irozhlas.cz/zpravy-domov/stredocesky-kraj-hejtmanka-jaroslava-jermanova-pokorna-hnuti-ano-sprava-silnic_1911250600_kno">iRozhlas</a>. Zastupitel Středočeského kraje Michael Pánek (ODS) letos v dubnu podal trestní oznámení kvůli podezření na účelové rozdělování zakázek tak, aby spadaly do kategorie malého rozsahu bez nutnosti otevřeného výběrového řízení.</p>
      <p>Pánek uvedl jako příklad rozdělení zakázky na opravu vodorovného dopravního značení na silnicích druhé a třetí třídy za 24 milionů korun na čtyři malé zakázky, z nichž každá je za 5 981 512 korun. Hranice šesti milionů je přitom pro tento typ zakázek klíčová, ze zákona díky tomu není nutné vypsat otevřené výběrové řízení, naopak je možné zadat zakázku přímo konkrétní firmě.</p>
      <p>Seznam zprávy v listopadu upozornily také na dvě zakázky na údržbu stromů kolem středočeských silnic. Podle soudní znalkyně Ireny Dundychové se ale stromy kolem silnic u Kolína (zakázka za 408 tisíc) a Kutné Hory (za 530 tisíc) ošetřovaly naposledy před třemi až pěti lety.</p>
      <related>
        <a href="https://www.seznamzpravy.cz/clanek/jak-se-ztraci-penize-v-kraji-s-nejhorsimi-silnicemi-zakazku-na-udrzbu-vyhral-sefkuchar-82385?autoplay=1"/>
        <a href="https://www.seznamzpravy.cz/clanek/jak-se-ztraci-penize-v-kraji-s-nejhorsimi-silnicemi-zakazku-na-udrzbu-vyhral-sefkuchar-82385"/>
      </related>
      <p>Na tento případ a další zakázky středočeské správy silnic poukázal právě bývalý předseda finančního výboru kraje Michael Pánek. „Podvodných zakázek na Středočeském kraji je více. Měla by zasáhnout policie,“ řekl Pánek o zakázce na údržbu stromů.</p>
      <p>Policie prošetřuje jak zakázky na údržbu silnic, tak dělení zakázek v Krajské správě. „Věc se nachází ve fázi prověřování, kdy dozor nad zachováním zákonnosti v přípravném řízení vykonává zdejší státní zastupitelství,“ řekl serveru iRozhlas mluvčí Městského státního zastupitelství Aleš Cimbala.</p>
      <p>Krajští radní pochybení odmítají. U zakázky na opravu silnic, na kterou upozornila Česká televize, a na jednu ze zakázek na údržbu stromů u silnice si kraj nechal vypracovat vlastní posudky. Nejedná se přitom o práci soudních znalců. Kraj na základě těchto posudků tvrdí, že k žádnému pochybení nedošlo a že by se Pánek měl za nařčení omluvit.</p>
      <related>
        <a href="https://www.seznamzpravy.cz/clanek/sefkuchar-dostal-podezrele-zakazky-na-udrzbu-silnic-radni-to-ale-vysetrovat-nebudou-82599"/>
      </related>
      <p>Samotná hejtmanka Středočeského kraje Jaroslava Pokorná Jermanová se Seznamem nekomunikuje od té chvíle, kdy Seznam zprávy upozornily na externí smlouvy na analýzu hudebních festivalů a další netypické činnosti, za které kraj v roce 2017 utratil 5 milionů korun. Tyto smlouvy také prošetřuje policie.</p>
    </article>
  </body>
</html>