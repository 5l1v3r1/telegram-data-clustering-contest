<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/boris_johnson_programma_elettorale-6608208/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T08:18:00+00:00"/>
    <meta property="og:title" content="Il programma elettorale di Boris Johnson"/>
    <meta property="og:description" content="Nel manifesto dei Tory si parla di Brexit, ma anche di un piano per controllare l'immigrazione e un incremento delle forze dell'ordine"/>
  </head>
  <body>
    <article>
      <h1>Il programma elettorale di Boris Johnson</h1>
      <h2>Nel manifesto dei Tory si parla di Brexit, ma anche di un piano per controllare l'immigrazione e un incremento delle forze dell'ordine</h2>
      <address><time datetime="2019-11-25T08:18:00+00:00">25 Nov 2019, 08:18</time> by <a rel="author" href="https://www.agi.it/authors/cecilia-scaldaferri/" target="_blank">Cecilia Scaldaferri</a></address>
      <p>Nuovi fondi per <b>sanità</b> e <b>forze dell'ordine</b>, con 50 mila nuove infermiere e 20 mila nuovi agenti, insieme alla promessa di ridurre le tasse per le società, di introdurre un sistema a punti sul modello australiano per controllare l'<b>immigrazione</b> e di portare a conclusione la <b>Brexit</b> a gennaio. Questi i punti principali del manifesto elettorale dei Tory presentato dal premier britannico <b>Boris Johnson</b> a Telford, in Inghilterra, in vista delle <b>elezioni del 12 dicembre</b>.</p>
      <p>L'inquilino di Downing Street ha assicurato che, in caso di vittoria, i Tory investiranno altri milioni di sterline ogni settimana in scienza, istruzione e infrastrutture, e ha posto l'obiettivo per <b>zero emissioni nette di Co2</b> per il 2050. Tutti risultati che verranno raggiunti senza aumentare l'Iva o l'imposta sul reddito.</p>
      <h3>Le reazioni dell'opposizione</h3>
      <p>Immediata la risposta del <b>leader laburista</b>, <b>Jeremy Corbyn</b>, che lo ha definito "un piano pagato dai miliardari, scritto per i miliardari e a beneficio dei miliardari". "Ma il problema - ha aggiunto - è che il resto di noi dovrà pagarlo". "Dopo un decennio in cui i conservatori hanno tagliato sanità, polizia e scuole, tutto quello che Boris Johnson sta offrendo è più tagli, più fallimenti e altri anni di incertezza sulla Brexit", ha affermato il leader laburista, sostenendo che al premier "non può essere data fiducia".</p>
      <p>Duri anche i <b>Lib-Dem</b>: il numero 2 del partito, <b>Ed Davey</b>, ha sottolineato che le promesse di BoJo "non valgono la carta sulla quale sono scritte". "Il manifesto Tory e' costruito su una menzogna: che la Brexit possa essere attuata senza causare anni di caos e danni alla nostra economia". "L'accordo sulla Brexit di Johnson, appoggiato da <b>Farage</b> lascerà il Regno Unito con 70 miliardi di sterline in meno, il che significa meno soldi da investire nelle nostre scuole, ospedali e per affrontare l'emergenza climatica", ha affermato, sottolineando che "il modo migliore per costruire un futuro più luminoso è fermare l'<b>uscita dall'Ue</b> cosi' da poter investire i 50 miliardi di sterline del bonus Remain nei servizi pubblici e per combattere l'inuguaglianza". </p>
    </article>
  </body>
</html>