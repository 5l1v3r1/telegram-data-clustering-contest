<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tehnozvezdje.si/honor-20-pro-in-huawei-nova-5t-prirejena-za-mnozicni-trg-video/"/>
    <meta property="og:site_name" content="Tehnozvezdje"/>
    <meta property="article:published_time" content="2019-11-25T08:13:53+00:00"/>
    <meta property="og:title" content="Honor 20 Pro in Huawei Nova 5T: Prirejena za množični trg (#video)"/>
    <meta property="og:description" content="Pogosto testiramo precej podobne naprave. Pri elektroniki že zaradi ključnih sestavin (komponent), ki jih uporabljajo različne znamke in prihajajo od peščice dobaviteljev. Pri avtih pa sploh pogost…"/>
  </head>
  <body>
    <article>
      <h1>Honor 20 Pro in Huawei Nova 5T: Prirejena za množični trg (#video)</h1>
      <address><time datetime="2019-11-25T08:13:53+00:00">25 Nov 2019, 08:13</time> by <a rel="author">Matjaž Ropret</a></address>
      <p>Pogosto testiramo precej podobne naprave. Pri elektroniki že zaradi ključnih sestavin (komponent), ki jih uporabljajo različne znamke in prihajajo od peščice dobaviteljev. Pri avtih pa sploh pogosto vidimo dva ali celo tri modele, ki so v osnovi eno in isto, le zunanja oblika in določene podrobnosti so drugačne. Ravno toliko, da ustvarijo vtis »pripadnosti« znamki. Včasih niti to ne, saj uporabijo kar enake armaturne plošče, volane in ostalo, samo logotipe in znake zamenjajo. Taki primeri v svetu pametnih telefonov niso zelo pogosti, občasno pa srečamo kakega. Najpogosteje znotraj konglomerata Oppo – Vivo – Oneplus – Realme, tokratni pa prihaja iz Huaweija. Verjetno ga ne bi bilo, če bi korporaciji posel tekel normalno, toda zaradi znanih pripetij z ameriško administracijo so morali Honor 20, ki je bil sprva namenjen samo tej podznamki, še v drugi preobleki pripeljati v Evropo – kot model <b>Nova 5T</b>. V nasprotnem primeru v drugi polovici leta ne bi imeli nič svežega, razen v spodnjem cenovnem razredu. Preizkušali smo ga istočasno kot <b>Honor 20 Pro</b>, ki je le malenkostna izboljšava običajne dvajsetice. Telefona pa sta kljub določenim kompromisom vredna pozornosti, še posebej nekoliko zanimivejši Honor <a href="https://telemach.si/oec/single-mobile-device/28621/honor-20-pro/5501"><b>v novembrski akciji pri Telemachu</b></a>.</p>
      <slideshow>
        <figure>
          <img src="https://tehnozvezdje.si/wp-content/uploads/Honor20ProNova5Tspredaj1.jpg"/>
        </figure>
        <figure>
          <img src="https://tehnozvezdje.si/wp-content/uploads/Honor20ProNova5Tzadaj3.jpg"/>
        </figure>
        <figure>
          <img src="https://tehnozvezdje.si/wp-content/uploads/Honor20ProNova5Tfotoaparat1.jpg"/>
        </figure>
        <figure>
          <img src="https://tehnozvezdje.si/wp-content/uploads/Honor20ProNova5Tzadaj1.jpg"/>
        </figure>
      </slideshow>
      <p>Glede na to, da je Huawei Nova 5T preoblečeni Honor 20, ima Honor 20 Pro nekaj prednosti, v osnovi pa sta telefona identična. Uporabniški vmesnik imata vsak svoj (Magic in EMUI), toda določene nastavitve so povsem slične in ikone tudi niso zelo različne. Sicer pa na sprednji strani dominira zaslon (raztegnjene) polne visoke ločljivosti in diagonalo 6,26 palcev ter luknjo za fotoaparat v levem zgornjem kotu. Zaslon je LCD, zanimive vrste, ampak o tem več malo kasneje, poglejmo še druge značilnosti. Telefona poganja procesor Kirin 980, do linije Mate 30 s Kirinom 990 najzmogljivejši iz Huaweijevega hčerinskega podjetja HiSilicon. Glede hitrosti tako težav ni. Nova 5T  premore 6 GB pomnilnika in 128 GB shrambe, kar bo veliki večini kupcev najbrž zadoščalo skozi celotno življenjsko dobo telefona, a kdor bi vseeno rad več, pri Honorju dobi kombinacijo 8/256 GB. Pri foto-video sistemu so naredili eno, vendar kar pomembno spremembo. Oba telefona imata glavno kamero z 48 milijoni točk, ultraširokokotno s 16 megapikami ter namenski makro objektiv (za fotografiranje povsem na blizu), pod katerim se skriva tipalo z dvema milijonoma točk.</p>
      <figure>
        <a href="https://si.hit.gemius.pl/lshitredir/id=ogg6uHMnJ1N7MWhE3_0b88TV3w31dXs6p2QFEgodDDf.g7/fastid=goadnjadehdskdnwqbyphqrnbijm/stparam=odmpospjpu/nc=0/gdpr=0/gdpr_consent=/url=https://www.telekom.si/zasebni-uporabniki/ponudba/ugodnosti/modri-fon?utm_source=tehnozvezdjesi&amp;utm_medium=banner&amp;utm_term=ros&amp;utm_content=320x50_ModriFonNovember&amp;utm_campaign=TS_Modri_fon_november_2019">
          <img src="https://tehnozvezdje.si/wp-content/uploads/TS_MF_SB-NOVEMBER-GalaxyS10-320x50px.jpg"/>
        </a>
      </figure>
      <p>Četrti del pa je različen, saj Honor premore še teleobjektiv za trikratno optično povečavo, pri čemer tipalo ponuja osem milijonov točk (verjetno je to vzeto iz nekaterih lanskih Huaweijevih telefonov ali celo letošnjega P30), v Novi 5T pa je le namensko tipalo za globino. Sprednja kamera je pri obeh enaka in ima kar 32 milijonov pik, ki pa jih privzeto združuje za končno osemmilijonsko fotografijo. Še ena razlika je v bateriji, ki v Honorju nekoliko večja (4000 mAh proti 3750 mAh), toda razlika je dovolj majhna, da večjih odstopanj glede avtonomije ni. Za malo več kot dan intenzivne uporabe je zaloge dovolj, s skromno uporabo pa bi se mogoče dalo raztegniti na dva dni. Smo torej nekje v povprečju.</p>
      <p>
        <b>Honor 20 Pro</b>
      </p>
      <table bordered="">
        <tr>
          <td>74%</td>
          <td>Oblika in izdelava</td>
        </tr>
        <tr>
          <td>66%</td>
          <td>Zaslon</td>
        </tr>
        <tr>
          <td>76%</td>
          <td>Fotoaparat</td>
        </tr>
        <tr>
          <td>88%</td>
          <td>Delovanje</td>
        </tr>
        <tr>
          <td>60%</td>
          <td>PROGRAMSKA OPREMA IN DODATNE FUNKCIONALNOSTI</td>
        </tr>
        <tr>
          <td>76%</td>
          <td>Cena</td>
        </tr>
        <tr>
          <td><b>Naj kupim?<br/></b>V kolikor si pri Telemachu je to vsekakor zanimiva možnost, saj telefon vsaj na papirju ponuja večino tistega, s čimer se kitijo najboljši, četudi kakovost fotoaparata, zaslona in še česa ni na povsem enakem nivoju.</td>
          <td>
            <b>3.7<br/>74%</b>
          </td>
        </tr>
      </table>
      <p>Na zunaj telefona prav tako nista čisti »kopiji«. Honor je nekoliko bolj zaobljen, pri Huaweiju pa so uporabili čisto »sendvič« zasnovo, pri kateri je spredaj in zadaj steklena površina, z obdelavo robov pa si ne dajo kaj dosti opravka. Fotografski sklop je podoben, a zaradi ene razlike pri objektivih tudi na pogled ni povsem enak, pri obeh pa je izboklina kar precejšnja. Ob strani je rahlo ugreznjena tipka s čitalnikom prstnih odtisov, kar je zanimiva sprememba v morju tovrstnih tipal na zadnji strani ali integriranih v zaslon. Pozicija je zelo naravna in tokrat je tipalo dovolj veliko, da ni težav s postavitvijo prstov, tudi če je telefon na mizi. Odklepanje pa je izredno hitro. Tega smo se pri zaslonski prepoznavi kar malo odvadili in je prav osvežujoče spet kdaj doživeti.</p>
      <figure>
        <iframe src="https://www.youtube.com/embed/zmUPEM-wg6E" width="1140" height="642" data-service="Youtube" scrolling="no"/>
      </figure>
      <p>Honor je že v preteklosti nekoliko prikrival kakovost zaslonov, ki jih uporablja v svojih telefonih, in tokrat je podobno. Privzeta »barvna« nastavitev (živahno) ne poudari samo barv, ampak zraven še kontraste in ostrenje robov. Zato je slika za (nepoučeno) oko atraktivna, toda v resnici ima slab dinamičen razpon in prehudo ostrenje, zato je nenaravna, kar se še posebej opazi pri videu ali fotografijah. Način naravno zadevo precej popravi, še vedno pa ni idealno. Toda to bo opazil malokdo in večini se bo zaslon zdel povsem lep. Škoda, da je zvočnik res samo povprečen. Ima nekako zadušen zvok, ni preveč glasen, niti nima dobrega razpona. Za vsakdanje gledanje youtuba je v redu, toda kakršna koli glasba bo uporabnika hitro prisilila k razmišljanju o slušalkah ali povezavi na večji zvočnik.</p>
      <slideshow>
        <figure>
          <img src="https://tehnozvezdje.si/wp-content/uploads/Honor20ProSpredaj1.jpg"/>
          <figcaption>Honor 20 Pro</figcaption>
        </figure>
        <figure>
          <img src="https://tehnozvezdje.si/wp-content/uploads/Nova5Tspredaj1.jpg"/>
          <figcaption>Huawei Nova 5T</figcaption>
        </figure>
        <figure>
          <img src="https://tehnozvezdje.si/wp-content/uploads/Honor20ProSpredaj2.jpg"/>
          <figcaption>Honor 20 Pro</figcaption>
        </figure>
        <figure>
          <img src="https://tehnozvezdje.si/wp-content/uploads/Nova5Tspredaj2.jpg"/>
          <figcaption>Huawei Nova 5T</figcaption>
        </figure>
        <figure>
          <img src="https://tehnozvezdje.si/wp-content/uploads/Honor20ProZadaj1.jpg"/>
          <figcaption>Honor 20 Pro</figcaption>
        </figure>
        <figure>
          <img src="https://tehnozvezdje.si/wp-content/uploads/Nova5Tzadaj1.jpg"/>
          <figcaption>Huawei Nova 5T</figcaption>
        </figure>
        <figure>
          <img src="https://tehnozvezdje.si/wp-content/uploads/Honor20ProZadaj2.jpg"/>
          <figcaption>Honor 20 Pro</figcaption>
        </figure>
        <figure>
          <img src="https://tehnozvezdje.si/wp-content/uploads/Nova5Tfotoaparat1.jpg"/>
          <figcaption>Huawei Nova 5T</figcaption>
        </figure>
      </slideshow>
      <p>Letos smo videli veliko telefonov z 48-milijonskim fotografskim tipalom, večinoma s kar dobrimi rezultati. V tokratnih modelih smo prav tako dobili, kar smo pričakovali. Kakovost, ki pritiče srednjemu cenovnemu razredu, a tudi ne kaj dosti več. Vsaj ne pri glavnem objektivu. Želel bi si boljših detajlov. Ultraširoki je podoben, kot pri večini. Uporaben, vendar se ni dobro preveč poglabljati v kakovost posnetkov. Makro je zanimiv, res se da približati motivu, toda ločjivost je nizka. Pri teleobjektivu pa Honor 20 Pro pokaže večji talent. Optika pač zmaga proti digitalnemu zumu, pa še goriščnica je večja in celo »hibridni« zum ni napačen, zato je pri tem telefonu mogoče računati na kar petkratni zum, pri Novi 5T pa v najboljšem primeru na dvakratnega, a še ta je lahko v nepravih svetlobnih razmerah povprečen.</p>
      <p>Proizvajalec se, kajpada, hvali z umetno inteligenco pri fotoaparatu. Kar v praksi ne pomeni kaj dosti drugega kot prepoznavanje motivov in navijanje nasičenosti barv ter kontrastov na račun dinamike. Marsikomu utegne biti všeč, sam pa to puščam izključeno, ker raje gledam naravne barve. Selfiji so solidni, tudi niso pretirano lepotno obdelani, video (4K) pa je prav tako sprejemljiv.</p>
      <slideshow>
        <figure>
          <img src="https://tehnozvezdje.si/wp-content/uploads/Honor20ProFotkaLamberghNormal.jpg"/>
          <figcaption>Honor 20 Pro – 1x</figcaption>
        </figure>
        <figure>
          <img src="https://tehnozvezdje.si/wp-content/uploads/Honor20ProFotkaLamberghWide.jpg"/>
          <figcaption>Honor 20 Pro – 0,6x</figcaption>
        </figure>
        <figure>
          <img src="https://tehnozvezdje.si/wp-content/uploads/Honor20ProFotkaLambergh5x.jpg"/>
          <figcaption>Honor 20 Pro – 3x</figcaption>
        </figure>
        <figure>
          <img src="https://tehnozvezdje.si/wp-content/uploads/Honor20ProFotkaLambergh3x.jpg"/>
          <figcaption>Honor 20 Pro – 5x</figcaption>
        </figure>
        <figure>
          <img src="https://tehnozvezdje.si/wp-content/uploads/Nova5TFotkaLambergh2x.jpg"/>
          <figcaption>Huawei Nova 5T – 2x. Pozna se, da zum ni optičen.</figcaption>
        </figure>
        <figure>
          <img src="https://tehnozvezdje.si/wp-content/uploads/Nova5TfotkaAI.jpg"/>
          <figcaption>Umetna inteligenca navije barve, še posebej zeleno.</figcaption>
        </figure>
      </slideshow>
      <p>Tako smo z »novim« Huaweijem in izboljšanim Honorjem dobili točno to, kar smo lahko pričakovali. Več kot dovolj zmogljiva telefona s solidnim fotoaparatom in zaslonom. Ter nekoliko preveč kričečim uporabniškim vmesnikom. Honor 20 Pro je malo dražji, a tudi boljši, saj ima dodaten pomnilnik in baterijsko zalogo, njegov foto-video sklop pa zmore več. Oba pa sta solidna izbira v srednjem cenovnem razredu.</p>
      <slideshow>
        <figure>
          <img src="https://tehnozvezdje.si/wp-content/uploads/Nova5TFotka1.jpg"/>
        </figure>
        <figure>
          <img src="https://tehnozvezdje.si/wp-content/uploads/Nova5TFotka2.jpg"/>
        </figure>
        <figure>
          <img src="https://tehnozvezdje.si/wp-content/uploads/Nova5TFotka3.jpg"/>
        </figure>
        <figure>
          <img src="https://tehnozvezdje.si/wp-content/uploads/Nova5TFotka4.jpg"/>
        </figure>
        <figure>
          <img src="https://tehnozvezdje.si/wp-content/uploads/Honor20ProFotkaTema.jpg"/>
        </figure>
        <figure>
          <img src="https://tehnozvezdje.si/wp-content/uploads/Nova5TfotkaMakro.jpg"/>
          <figcaption>Makro je zanimiv, a nizke ločljivosti.</figcaption>
        </figure>
      </slideshow>
      <h3>Huawei Nova 5T</h3>
      <h4>HVALIMO</h4>
      <ul>
        <li>Dovolj zmogljiva osnova</li>
        <li>Zanimiva obdelava ohišja</li>
        <li>Dober in priročen čitalnik prstnih odtisov</li>
        <li>Vsestranski fotoaparat</li>
      </ul>
      <h4>GRAJAMO</h4>
      <ul>
        <li>Kakovost fotografij bi bila lahko boljša in “zum” optičen</li>
        <li>Vprašljiva izbira zaslona</li>
        <li>Povprečen zvočnik</li>
        <li>Baročen uporabniški vmesnik</li>
      </ul>
      <slideshow>
        <figure>
          <img src="https://tehnozvezdje.si/wp-content/uploads/Honor20ProNova5Tzadaj1.jpg"/>
        </figure>
        <figure>
          <img src="https://tehnozvezdje.si/wp-content/uploads/Nova5Tzadaj2.jpg"/>
        </figure>
        <figure>
          <img src="https://tehnozvezdje.si/wp-content/uploads/Nova5Tzadaj4.jpg"/>
        </figure>
        <figure>
          <img src="https://tehnozvezdje.si/wp-content/uploads/Honor20ProFotoaparat1.jpg"/>
        </figure>
      </slideshow>
    </article>
  </body>
</html>