<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058286_kozpenz-milliardokbol-ujitjak-fel-tiborcz-egyik-kastelyat"/>
    <meta property="og:site_name" content="Népszava"/>
    <meta property="article:published_time" content="2019-11-25T08:23:00+00:00"/>
    <meta property="og:title" content="Közpénz milliárdokból újítják fel Tiborcz egyik kastélyát"/>
    <meta property="og:description" content="1,4 milliárd érkezik az Orbán Ráhel bizalmasai által igazgatott Magyar Turisztikai Ügynökségtől a bodajki kastélyra."/>
  </head>
  <body>
    <article>
      <h1>Közpénz milliárdokból újítják fel Tiborcz egyik kastélyát</h1>
      <address><time datetime="2019-11-25T08:23:00+00:00">25 Nov 2019, 08:23</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>1,4 milliárd érkezik az Orbán Ráhel bizalmasai által igazgatott Magyar Turisztikai Ügynökségtől a bodajki kastélyra.</b>
      </p>
      <p>Tiborcz István korábbi üzlettársának, Paár Attilának cége, a WHB (West Hungária Bau) Építő Zrt. több mint három milliárd forintért újítja fel, illetve alakít ki vadászati kiállítótermet a bodajki Hochburg-Lamberg-kastélyban, a Semjén-féle vadászkiállítás évére - tudta meg a <a href="https://24.hu/fn/gazdasag/2019/11/25/tiborcz-bodajk-kastely/">24.hu</a>. Az egészen pontosan 3 milliárd 89 millió forintos megbízást Tiborcz cége írta ki. Hatalmas megbízásról van szó, a jelentkezésre viszont alig egy hónapot adtak.</p>
      <blockquote>Csak a WHB tett ajánlatot - amelynek székhelye ugyanott van, mint a kiíró tulajdonosának fióktelepe.</blockquote>
      <p>A rossz állapotban lévő, felújítandó kastélyt felszámolásból 2016-ban szerezte meg a BDPST Zrt., és rögvest be is apportálta a bodajki Hochburg–Lamberg-kastélyt az épületet körüli parkkal és sportteleppel egyetemben frissen alapított leányvállalatába, a BDJK-Real Estate Kft.-be. A miniszterelnök veje 2016 decemberében azonban megvált a BDJK Real Estate Kft.-től, írja a portál, ami a WHB Vagyonkezelő Zrt. tulajdona lett.</p>
      <p>Paár Attila sem ült sokáig a vállalkozáson, de a kastély ezúttal sem került ismeretlen kezekbe: 2018 októberében az Excidit Befektetési Kft. lett a tulajdonos - így a WHB tudott pályázni a BDJK Real Estate által kiírt 3 milliárd forintos munkára. Azaz a WHB-cégcsoport tulajdonosból máris milliárdos munkával megbízott szereplővé vált. (Az Excidit annak a Fertődi Építő és Szolgáltató (FÉSZ) Zrt.-nek fő tulajdonosa, amely Mészáros Lőrinc-féle ZÁÉV Zrt.-vel közösen 18,8 milliárd forintért építi fel a Magyar Zene Házát, milliárdokért dolgozott a Kaposvár Arénán és a versenyuszodán és amelynek biatorbágyi fióktelepe éppen a WHB Vagyonkezelő Kft. székhelyére van bejegyezve.)</p>
      <blockquote>Az, hogy közbeszerzést kellett kiírni, azt jelenti, hogy kastély felújítása részben vagy egészben közpénzből történik.</blockquote>
      <p>A BDJK idén szeptember 4-én hirdetett közbeszerzési pályázatot. A cég nem adott tájékoztatást a közpénz útját illetően a 24.hu-nak, de annyi a projekt dokumentációjából is látszik, hogy a Magyar Turisztikai Ügynökséghez, a Kisfaludy Program keretében pályáztak. A támogatás intenzitása 45 százalék, tehát 1 milliárd 388 millió forint. Az ügylet érdekessége, hogy az MTÜ-nél komoly szerepe van Orbán Viktor lányának, Orbán Ráhelnek, aki nem mellesleg Tiborcz István felesége. Nem is ez az első hasonló: <a href="https://nepszava.hu/3032739_ketmilliardot-kap-egy-tiborcz-kozeli-ceg-a-turisztikai-ugynoksegtol-ahol-orban-rahel-tanacsado">az MTÜ-től egy Tiborczhoz is köthető cég legutóbb tavasszal nyert el 1,9 milliárd forintot</a> egy versenytárs nélküli, egyszereplős közbeszerzésen.</p>
      <p>A kastély 2020 végére vagy 2021 elejére készülhet el. 2021 a Semjén Zsolt féle, legalább 50 milliárd forintos vadászati "világkiállítás" éve is.</p>
    </article>
  </body>
</html>