<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/Culture/268375.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-25T08:54:00+00:00"/>
    <meta property="og:title" content="“Новий академічний простір” Назара Кожухаря і Артура Нікуліна"/>
    <meta property="og:description" content="Лауреати міжнародних конкурсів скрипаль Назар Кожухар та піаніст Артур Нікулін 24 листопада 2019 року стали учасниками творчого проєкту обласного філармонійного центру фестивалів та концертних програм «Камерний абонемент»."/>
  </head>
  <body>
    <article>
      <h1>“Новий академічний простір” Назара Кожухаря і Артура Нікуліна</h1>
      <address>
        <time datetime="2019-11-25T08:54:00+00:00">25 Nov 2019, 08:54</time>
      </address>
      <p>
        <b>Лауреати міжнародних конкурсів скрипаль Назар Кожухар та піаніст Артур Нікулін 24 листопада 2019 року стали учасниками творчого проєкту обласного філармонійного центру фестивалів та концертних програм «Камерний абонемент».</b>
      </p>
      <p>Дует представив глядачам програму «Новий академічний простір».</p>
      <p>Ім’я скрипаля і диригента Назара Кожухаря вже понад 30 років відоме поціновувачам класичної музики. Випускник Московської консерваторії і Бостонського університету, лауреат Всесоюзного конкурсу скрипалів ім. Д. Ойстраха, Міжнародного конкурсу скрипалів в Амстердамі, International Van Wassenaer Сompetition в Гаазі, учень Олега Кагана і Геннадія Рождественського, творчий партнер Святослава Ріхтера, Наталії Гутман, Боба ван Асперена, Петера Шрайєра, Дебори Йорк… Назар Кожухар реалізував багато проєктів в сфері старовинної та сучасної музики - від раннього бароко до поставангарду.</p>
      <p>Піаніст Артур Нікулін – випускник Львівської національної музичної академії і Брюссельської королівської консерваторії, лауреат Міжнародного конкурсу молодих піаністів в Нідерландах, Міжнародного конкурсу «Мистецтво 21-го століття» (Київ – Ворзель), Міжнародного конкурсу ім. Ф. Шопена, Міжнародного конкурсу «Музичний феєрверк у Баден-Вюртемберзі», Міжнародного конкурсу-фестивалю сучасної фортепіанної музики пам’яті Бориса Лятошинського.</p>
      <p>«Новий академічний простір» - неординарний творчий проект двох різнопланових музикантів. Це – музика ХХ сторіччя, яка поєднує роботи композиторів-антагоністів: твори видатних американських мінімалістів Джона Куліджа Адамса, Джона Кейджа, винахідника додекафонної техніки Арнольда Шенберга та одного з найяскравіших представників вітчизняного андеграунду Валентина Сильвестрова. «Ця програма є виявом новітніх музичних шукань ХХ століття — від експресіонізму до різноманітних перевтілень, які властиві сучасному баченню музичного простору», - каже автор і ведучий проєкту «Камерний абонемент» заслужений діяч мистецтв України Олег Васюта.</p>
      <p>На думку музикознавців, у програмі «Новий академічний простір» Назар Кожухар і Артур Нікулін доводять глибоку інтонаційну, емоційну та рефлективну спорідненість принципів побудови музичної мови від добарокового періоду до сучасних мінімалістських технік.</p>
      <p>Прес-центр Чернігівського обласного філармонійного центру</p>
      <p>фестивалів та концертних програм</p>
      <slideshow>
        <figure>
          <img src="http://newvv.net/images/stories/photoreport/resized/358/1574664986_img_5240.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574664990_img_5253.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574664992_img_5265.jpg"/>
        </figure>
      </slideshow>
    </article>
  </body>
</html>