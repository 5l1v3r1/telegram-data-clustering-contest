<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/greco-roman-wrestling-world-cup-in-iran-postponed-because-of-current-instability"/>
    <meta property="og:site_name" content="euronews"/>
    <meta property="article:published_time" content="2019-11-25T08:33:56+00:00"/>
    <meta property="og:title" content="جام جهانی کشتی فرنگی در تهران به دلیل ناآرامی‌های ایران به تعویق افتاد"/>
    <meta property="og:description" content="مسابقات جام جهانی کشتی فرنگی طبق برنامه اولیه قرار بود روزهای پنجشنبه و جمعه این هفته در سالن ۱۲ هزار نفری آزادی تهران برگزار شود."/>
  </head>
  <body>
    <article>
      <h1>جام جهانی کشتی فرنگی در تهران به دلیل ناآرامی‌های ایران به تعویق افتاد</h1>
      <address><time datetime="2019-11-25T08:33:56+00:00">25 Nov 2019, 08:33</time> by <a rel="author">یورونیوز فارسی </a></address>
      <p>اتحادیه جهانی کشتی اعلام کرد که مسابقات جام جهانی کشتی فرنگی به دلیل «بی ثباتی کنونی ایران» به تعویق افتاده است.</p>
      <p>جام جهانی کشتی فرنگی قرار بود طی هفته جاری در تهران برگزار شود. بنا به اعلام کمیته اجرایی اتحادیه جهانی کشتی این کمیته این تصمیم را در جلسه روز شنبه خود با توجه به توصیه وزارت خارجه کشورها در مورد سفر به ایران و تصمیم های اخیر دیگر سازمان های ورزشی اتخاذ کرد.</p>
      <p>اتحادیه جهانی کشتی همچنین تصریح کرده است که دو تیم شرکت کننده در مسابقات جام جهانی کشتی فرنگی پیش از این بنا به توصیه مسئولان کشورشان از شرکت در این مسابقات انصراف داده بودند.</p>
      <p>مایکل داسون، دبیرکل اتحادیه جهانی کشتی در نامه ای به فدراسیون کشورهای شرکت کننده در مسابقات جام جهانی کشتی فرنگی نوشته است: «کمیته اجرایی با توجه به مسئولیت ما در قبال ورزشکاران و تیم ها و اینکه شرایط برای برگزاری چنین رویداد بین المللی به ثبات مورد قبول نرسیده است و برای جلوگیری از هرگونه تهدیدی برای ورزشکاران تصمیم به تعویق مسابقات تا اطلاع ثانوی گرفت.»</p>
      <p>برخی رسانه های ایران گزارش داده اند که «ژاپن و مجارستان» دو کشوری بودند که پیش از تصمیم اتحادیه جهانی کشتی از حضور در مسابقات تهران انصراف داده بودند.</p>
      <p>مسابقات جام جهانی کشتی فرنگی طبق برنامه اولیه قرار بود روزهای پنجشنبه و جمعه این هفته در سالن ۱۲ هزار نفری آزادی تهران برگزار شود.</p>
      <p>شبکه خبر صدا و سیمای ایران در جریان اعلام خبر تعویق مسابقات جام جهانی کشتی فرنگی اشاره ای به دلیل تصمیم کمیته اجرایی اتحادیه جهانی کشتی و «اعتراضات» در ایران نکرد.</p>
    </article>
  </body>
</html>