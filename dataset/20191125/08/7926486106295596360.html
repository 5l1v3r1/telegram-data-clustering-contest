<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013348/%D8%AD%D8%A8-%D8%A7%DB%8C%D8%B1%D8%A7%D9%86-%D9%86%D8%B1%D8%AF%D8%A8%D8%A7%D9%86%DB%8C-%D8%A8%D8%B1%D8%A7%DB%8C-%D8%B1%D9%88%DB%8C%D8%A7%D9%87%D8%A7%DB%8C-%D8%AE%D8%A7%D9%86%D9%85-%D8%A8%D8%A7%D8%B2%DB%8C%DA%AF%D8%B1-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:23:21+00:00"/>
    <meta property="og:title" content="«حب ایران» نردبانی برای رویاهای خانم بازیگر +عکس"/>
    <meta property="og:description" content="در حالی که از مدت‌ها قبل شنیده می‌شد گزارشگر پناهنده به انگلیس در برنامه سرگرمی شبکه سعودی داوری خواهد کرد، انتشار فیلمی از «مهناز افشار» در این شبکه ثابت کرد که «حب ایران» از نظر او شعاری بیش نیست."/>
  </head>
  <body>
    <article>
      <h1>«حب ایران» نردبانی برای رویاهای خانم بازیگر +عکس</h1>
      <address>
        <time datetime="2019-11-25T08:23:21+00:00">25 Nov 2019, 08:23</time>
      </address>
      <p>
        <i>در حالی که از مدت‌ها قبل شنیده می‌شد گزارشگر پناهنده به انگلیس در برنامه سرگرمی شبکه سعودی داوری خواهد کرد، انتشار فیلمی از «مهناز افشار» در این شبکه ثابت کرد که «حب ایران» از نظر او شعاری بیش نیست.</i>
      </p>
      <p>به گزارش مشرق،<b>پرده اول:</b> شباهت زیادی به فائقه آتشین ملقب به «گوگوش» خواننده لس‌آنجلسی داشت. همین شباهت، دو دهه قبل موجب حضور و پیشرفت او در تلویزیون و سینما شد. او بعدها با پیشرفت در بازیگری موفق به دریافت سیمرغ بلورین بازیگر مکمل زن مهمترین جشنواره سینمایی جمهوری اسلامی ایران در سال ۱۳۸۹ شد؛ هر چند که از هر فرصتی برای طعنه‌زدن به جمهوری اسلامی نیز استفاده می‌کند!</p>
      <blockquote>بیشتر بخوانید:<br/><a href="https://www.mashreghnews.ir/news/1013228/%D9%85%D8%AA%D9%87%D9%85%DB%8C-%DA%A9%D9%87-%D8%A7%DB%8C%D9%86-%D8%A8%D8%A7%D8%B1-%D8%A8%D9%87-%D8%AF%D9%84%D8%A7%D8%B1%D9%87%D8%A7%DB%8C-%D8%A2%D9%84-%D8%B3%D8%B9%D9%88%D8%AF-%DA%86%D9%86%DA%AF-%D8%A7%D9%86%D8%AF%D8%A7%D8%AE%D8%AA">متهمی که این‌بار به دلارهای آل‌سعود چنگ انداخت!<br/></a><a href="https://www.mashreghnews.ir/news/1012615/%D9%85%D9%87%D9%86%D8%A7%D8%B2-%D8%A7%D9%81%D8%B4%D8%A7%D8%B1-%D8%A7%D8%B2-%D8%AD%D8%A8-%D8%A7%D9%84%D8%A7%DB%8C%D8%B1%D8%A7%D9%86-%D8%A8%D9%87-%D8%AD%D8%A8-%D8%A7%D9%84%D8%B3%D8%B9%D9%88%D8%AF%DB%8C-%D8%B1%D8%B3%DB%8C%D8%AF"><i>مهناز</i><i>افشار</i> از حب‌الایران به حب السعودی رسید؟!</a></blockquote>
      <figure>
        <img src="https://cdn.mashreghnews.ir/d/2019/11/25/4/2653673.jpg"/>
      </figure>
      <p><b>پرده دوم:</b> مهناز افشار در خرداد ۱۳۹۳ با یاسین رامین (فرزند معاون مطبوعاتی دولت احمدی‌نژاد) ازدواج کرد. او حالا بیش از آنکه چهره‌ای هنری و سینمایی باشد، با ابراز نظرات گوناگون در فضای مجازی خودش را کنشگری اجتماعی نشان می‌داد. هر چند که زایمانش در خرداد ۱۳۹۴ در خارج از کشور (آلمان) با انتقادهای فراوان مواجه بود، اما افشار همچنان بی‌توجه به افکار عمومی، بر طبل سیاست‌زدگی می‌کوبید. او حتی در انتخابات سال ۹۴ مجلس شورای اسلامی به شدت فعال بود و از فهرست اصلاح‌طلبان حمایت کرد. </p>
      <figure>
        <img src="https://cdn.mashreghnews.ir/d/2019/11/25/4/2653674.jpg"/>
      </figure>
      <p><b>پرده سوم:</b> پس از انتشار اخباری مبنی بر واردات شیر خشک فاسد از آلمان و قاچاق دارو توسط رامین و بازداشتش در مرداد ۱۳۹۵، چندین دادگاه برگزار و یاسین رامین در بهار ۱۳۹۸ به ۱۷ سال حبس و پرداخت یک میلیون یورو جریمه محکوم شد. اما در این زمان، همسر و فرزندش یعنی مهناز افشار و لیا رامین در ایران حضور نداشتند. البته افشار در مهرماه امسال با انتشار توئیتی اعلام کرد که از رامین طلاق گرفته است.</p>
      <figure>
        <img src="https://cdn.mashreghnews.ir/d/2019/11/25/4/2653675.jpg"/>
      </figure>
      <p><b>پرده چهارم</b>: چند روز پیش از اعلام حکم نهایی رامین و در اردیبهشت ۱۳۹۸، مهناز افشار در واکنش به یک توئیت جعلی، توییتی اختلاف‌افکن میان ایرانیان و عراقی‌ها منتشر و کمی بعد آن توییت را حذف کرد اما تصویر توییتش در شبکه‌های اجتماعی پیامدهای مخربی به همراه داشت و قائله به شهادت یکی از طلبه‌های همدانی انجامید.</p>
      <p>پیش از این ماجرا، طلبه‌ای که افشار علیه او توئیت زده بود، به جرم نشر اکاذیب از این بازیگر شکایت کرد. اما افشار در ایران نبود تا احضار شود.</p>
      <p>این در حالی است که پاییز سال ۱۳۹۷ مهناز افشار به دلیل تبلیغ ویدئویی یک آمپول مرگ‌آور در فضای مجازی، به دادسرای  فرهنگ و رسانه احضار شده و تعهد داده بود. (<a href="https://www.farsnews.com/news/13970924001170">+</a>)</p>
      <figure>
        <img src="https://cdn.mashreghnews.ir/d/2019/11/25/4/2653676.jpg"/>
      </figure>
      <p><b>پرده پنجم</b>: شهریور امسال بود که ویدئویی از پگاه آهنگرانی منتشر شد و او از بازیگرانی انتقاد کرده بود که درباره همه‌چیز نظر می‌دهند. مهناز افشار که یکی از مخاطبان بالقوه این ویدئو بود، به آهنگرانی طعنه زد که به دلیل عافیت‌طلبی و به نیت لغو حکم ممنوع‌الخروجی اینچنین گفته است.</p>
      <p>اما منیژه حکمت (کارگردان سینما و مادر پگاه آهنگرانی) در واکنش به توییت مهناز افشار درباره دخترش نوشت: «مهناز جان قصد جواب نداشتم ولی پگاه گفت این پیغام رو بهت بدم: اول اینکه این مصاحبه برای دو سال و اندی پیش است، پس نه به ممنوع‌الخروجی من ربط دارد و نه به خاطر عافیت طلبی است. به غلط این شائبه را جا نیندازید که پگاه عافیت طلب یا به هر طریقی به دنبال رفع ممنوع‌الخروجی بود.»</p>
      <figure>
        <img src="https://cdn.mashreghnews.ir/d/2019/11/25/4/2653677.jpg"/>
      </figure>
      <p><b>پرده ششم</b>: چند ماه قبل و در ایام اربعین حسینی(ع) که هشتگ <i>#حب_الحسین_یجمعنا</i> در فضای مجازی داغ شده بود، مهناز افشار در توئیتی نوشت: «من، تو، با همه تفاوتهایی که داریم، مهم نیست تو در مورد این من چه فکری میکنی، اما من میگم... #حب_الایران_یجمعنا». او که در خارج از ایران بود، فرزندش را هم در خارج از ایران به دنیا آورده بود، با ترویج این هشتگ تلاش داشت خودش را ملی‌گرا نشان دهد و به آتش دوقطبی عرب و عجم که از سوی دشمنان دو ملت ایران و عراق افروخته شده بود، بیش از پیش بدمد. </p>
      <p><b>پرده هفتم</b>: افشار در واکنش به کاربری که به او یادآوری کرده بود «ایران» در زبان عربی الـ نمی‌گیرد، نوشت: «در عمل مهمه، خیلی هم زیبا و درسته.» اما خودش اهل عمل نبود، که اگر بود در شبکه‌ای که هزینه‌های آن توسط رژیم سعودی ـ که دشمنی‌اش با ایران آشکار است ـ برای داوری شوی استعدادیابی «پرشیا گات تلنت» در کنار دو خواننده لس‌آنجلسی حضور نمی‌یافت! </p>
      <figure>
        <img src="https://cdn.mashreghnews.ir/d/2019/11/25/4/2653678.jpg"/>
      </figure>
      <p><b>پرده هشتم</b>: با توجه به اینکه افشار همچنان تلاش کرده است در این شو به صورت مطلق کشف حجاب نکند، باید منتظر ماند و دید پس از پایان پول‌های کثیف سعودی‌، فیلش یاد هندوستان می‌کند یا برای همیشه ایران را ترک کرده است و صرفاً از راه دور حب وطن را یادآور می‌شود؟!</p>
      <p>منبع: فارس</p>
    </article>
  </body>
</html>