<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816027"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T08:59:00+00:00"/>
    <meta property="og:title" content="Помощниците на Барчовски: Чест и признание"/>
    <meta property="og:description" content="В края на миналата седмица старши треньорът на мъжкия национален отбор Росен Барчовски обяви щаба, с който ще работи в предстоящите европейски ..."/>
  </head>
  <body>
    <article>
      <h1>Помощниците на Барчовски: Чест и признание</h1>
      <address><time datetime="2019-11-25T08:59:00+00:00">25 Nov 2019, 08:59</time> by <a rel="author">SPORTAL.BG</a></address>
      <p>В края на миналата седмица старши треньорът на мъжкия национален отбор Росен Барчовски обяви щаба, с който ще работи в предстоящите европейски квалификации. В него влизат трима души – старши треньорът на А1 Академик София Георги Давидов, помощникът в Левски Лукойл Димитър Ангелов и наставникът в Спортни таланти Васил Христов, който през това лято бе начело и на националния ни отбор за младежи U20.<br/><br/>Димитър Ангелов изрази огромна амбиция и надежда за добро представяне на националния отбор в квалификациите.</p>
      <p>„За мен беше голяма изненада поканата на Росен Барчовски и включването ми в неговия щаб. Бях поласкан. Явно работа която върша в Левски е оценена. Влизам с голяма амбиция в това предизвикателство, надявам се да постигнем добри резултати и класиране на Европейско първенство, което е голямата ни цел. Работил съм с него и в ЦСКА, и в националния отбор и винаги сме се разбирали“, каза помощникът в щаба на Левски Лукойл.</p>
      <p>„Не мога да не съм доволен от поканата на г-н Барчовски, с когото се познаваме от много отдавна. Той е треньорът, при когото се изградих като състезател, какъвто ме помните и в голяма степен и като човек! Да работиш в националния отбор е признание, както за треньорите така и за играчите! Така съм го чувствал винаги и като играч и сега като треньор! Благодарности за поканата!“, сподели вълнението си от поканата Георги Давидов.</p>
      <p>„Г-н Барчовски ми е поставил задачите, които трябва да изпълнявам те са комплексни и една от тях е и грижата за физическото състояние и контрол на играчите! Знаете, че преди да заема поста старши треньор дълги години     се грижех и за физическото състояние на състезателите така че това няма да е нещо ново за мен и така отпада и наемането на треньор по физическа подготовка! С Митко се познаваме добре с Васко също! Най-важното за мен е да направим добър колектив и отлична атмосфера за работа, всеки да идва с удоволствие и мотивация за изява! Работил съм с почти всички състезатели и ги познавам много добре, както и те мен! Имаме талант,  направихме много хубави мачове в предишните квалификации  и се надявам с  мъничко късмет да успеем в тези! Само да сме здрави и да успеем да съберем най-доброто с което разполагаме!“, допълни старши-треньорът на А1 Академик.</p>
      <p> <br/>Васил Христов също призна, че е поласкан от поканата на селекционера.</p>
      <p>„Благодаря на Росен Барчовски за поканата да се включа в треньорския щаб на мъжкия национален отбор. Да бъдеш част от представителния отбор на страната си е голяма чест и отговорност. Благодаря за доверието към мен и съм уверен, че всички заедно можем да постигнем добри резултати в този квалификационен цикъл“, каза за www.basketball.bg младият специалист, който това лято изведе тимът ни до 20-годишна възраст до петото място на Европейското първенство в Португалия.</p>
    </article>
  </body>
</html>