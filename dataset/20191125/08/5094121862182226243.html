<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/pametnici-vzpominaji-otec-byval-legionar-za-valky-ho-umucilo-gestapo-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T08:28:00+00:00"/>
    <meta property="og:title" content="Pamětníci vzpomínají. Otec býval legionář, za války ho umučilo gestapo"/>
    <meta property="og:description" content="Pan Zlatěk Maršák se narodil československým rodičům na Podkarpatské Rusi. Později se stal uznávaným docentem fyziky. Jeho otec Ervín Maršák bojoval jako legionář v Rusku za první světové války."/>
  </head>
  <body>
    <article>
      <h1>Pamětníci vzpomínají. Otec býval legionář, za války ho umučilo gestapo</h1>
      <address><time datetime="2019-11-25T08:28:00+00:00">25 Nov 2019, 08:28</time> by <a rel="author">Pavel Kopecký</a></address>
      <p>„Vraceli se přes Vladivostok. Otec trpěl vnitřním onemocněním žaludku ze špatné stravy. Z Vladivostoku ho vzali na léčení do Japonska, kde strávil asi dva měsíce,“ vypráví pan Zlatěk.</p>
      <p>Jeho otec se vrátil do Československa s velkou slávou jako vysoký důstojník. Měl ale problém si sehnat práci. „Když přišel na ministerstvo obrany, řekli mu: vždyť vy jste voják, vy nic jiného neumíte než být vojákem,“ říká. „Poslali ho na Podkarpatskou Rus. Sháněli tehdy lidi, aby to tam dali do pořádku,“ vypráví.</p>
      <figure>
        <img src="https://g.denik.cz/63/08/img-6712-vyskocil-03_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/prazsti-pametnici-vzpominaji-z-nacisticke-tovarny-jsem-utekl-nehledali-nas-20191118.html">Pražští pamětníci vzpomínají. Z nacistické továrny jsem utekl. Nehledali nás Přečíst článek ›</a>
      </aside>
      <p>Otec pana Zlaťka tak nastoupil jako zástupce velitele v Chustu, přistěhoval se tam i se svou ženou, se kterou se seznámil v českých Milovicích. V Chustu žili spokojeně asi čtyři roky a právě tam se jim narodil malý Zlatěk. „Byl jsem tam jako prcek. Do školy jsem začal chodit, až když jsme se z Podkarpatské Rusi přestěhovali zpět do Čech,“ dodává. „Bydleli jsme naproti kasárnám. Za naším domem začínal velký kopec, tam jsme chodili do lesa,“ dodává.</p>
      <p>Jenže v roce 1937 se už stále více ukazovalo, že Československo může o své východní území přijít, maďarský vliv zde byl velmi silný.</p>
      <h3>Výslechy gestapa otec nepřežil</h3>
      <p>„Hitler vystrkoval růžky. Byli tam nejen Češi, ale i Rumuni a Maďaři. Maďaři se scukli s Hitlerem a Češi z Podkarpatské Rusi z nich měli vítr, tak jsme se odsud odstěhovali,“ říká. „V Čechách pak otec dostal místo jako velitel pohraničí. Byly tam postavené bunkry,“ dodává.</p>
      <figure>
        <img src="https://g.denik.cz/63/57/img-9082-orez_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/prazsti-pametnici-vzpominaji-fanynky-jsme-meli-po-cele-metropoli-20191111.html">Pražští pamětníci vzpomínají. Fanynky jsme měli po celé metropoli Přečíst článek ›</a>
      </aside>
      <p>Za 2. světové války se jeho otec zapojil do odbojové činnosti v organizaci Obrana národa. Na podzim roku 1944 jej zatklo gestapo. Po čtrnácti dnech krutých výslechů zemřel, aniž by nacistům vyzradil jména svých spolupracovníků a přátel.</p>
      <figure>
        <img src="https://g.denik.cz/63/99/logo-praha-new_denik-630.jpg"/>
      </figure>
      <p>
        <i>Více o vzpomínkách pamětníků z Domova pro seniory Chodov se dočtete v knize 222 a 2 příběhy 20. století.</i>
      </p>
      <figure>
        <img src="https://g.denik.cz/63/35/pametnik-sritr-03_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/pametnik-vzpomina-zraneneho-bratra-jsme-z-prahy-vezli-za-valky-na-sankach-20191104.html">Pražský pamětník vzpomíná: Zraněného bratra jsme vezli za války na sáňkách Přečíst článek ›</a>
      </aside>
    </article>
  </body>
</html>