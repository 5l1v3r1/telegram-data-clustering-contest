<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%91%d7%a2%d7%a7%d7%91%d7%95%d7%aa-%d7%a7%d7%99%d7%a6%d7%95%d7%a5-%d7%a9%d7%9c-17-%d7%9e%d7%99%d7%9c%d7%99%d7%95%d7%9f-%d7%9e%d7%a2%d7%92%d7%9c%d7%99-%d7%aa%d7%a2%d7%a1%d7%95%d7%a7%d7%94-%d7%aa/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T08:19:27+00:00"/>
    <meta property="og:title" content="בעקבות קיצוץ של 17 מיליון: 'מעגלי תעסוקה' תיעצר?"/>
    <meta property="og:description" content="בעקבות החלטת האוצר לפגוע בתקציב שירות התעסוקה ב-17 מיליון שקל, החליטו בשירות כי תכנית 'מעגלי תעסוקה' תיעצר • לשירות התעסוקה נודע לאחרונה, לפי הודעתם - במפתיע - כי קוצצו כ-17 מיליון ₪ מבסיס &quot;התקציב ההמשכי&quot; במעבר משנת 2019 לשנת 2020 • לפי הודעת רשות התעסוקה, הקיצוץ יפגע בתכנית המסייעת לתובעי הבטחת הכנסה להשתלב בשוק העבודה • שירות התעסוקה: &quot;ההחלטה אינה חוקית&quot;"/>
  </head>
  <body>
    <article>
      <h1>בעקבות קיצוץ של 17 מיליון: 'מעגלי תעסוקה' תיעצר?</h1>
      <address><time datetime="2019-11-25T08:19:27+00:00">25 Nov 2019, 08:19</time> by <a rel="author">חיליק ברקוביץ</a></address>
      <p>
        <b>בעקבות החלטת האוצר לפגוע בתקציב שירות התעסוקה ב-17 מיליון שקל, החליטו בשירות כי תכנית 'מעגלי תעסוקה' תיעצר • לשירות התעסוקה נודע לאחרונה, לפי הודעתם – במפתיע – כי קוצצו כ-17 מיליון ₪ מבסיס "התקציב ההמשכי" במעבר משנת 2019 לשנת 2020 • לפי הודעת רשות התעסוקה, הקיצוץ יפגע בתכנית המסייעת לתובעי הבטחת הכנסה להשתלב בשוק העבודה • שירות התעסוקה: "ההחלטה אינה חוקית"</b>
      </p>
      <p>בימים האחרונים נודע לשירות התעסוקה כי הושת עליו קיצוץ מיידי של כ-17 מיליון ₪ בבסיס התקציב, כאשר בסוף שנת 2019 עמד בסיס תקציבו על 246 מיליון ₪ וההחלטה היא להעמידו על 229 מיליון ש"ח בלבד בתקציב ההמשכי לשנת 2020. לפי הודעת השירות, "הקיצוץ נעשה ללא התייעצות עם שירות התעסוקה וכאשר לא ברור כלל האם ההחלטה חוקית, כיוון שהחלטה זו יכולה לבוא אך ורק מתוקף החלטת ממשלה".</p>
      <p>בשירות התעסוקה מסרו כי הם "נדהמו לגלות באופן אקראי" על הקיצוץ, במיוחד לאור כך שבשבועות האחרונים החל השירות <a href="https://bizzness.net/%d7%9b%d7%9a-%d7%97%d7%a1%d7%9b%d7%94-%d7%9e%d7%a2%d7%92%d7%9c%d7%99-%d7%aa%d7%a2%d7%a1%d7%95%d7%a7%d7%94-%d7%9c%d7%9e%d7%93%d7%99%d7%a0%d7%94-220-%d7%9e%d7%99%d7%9c%d7%99%d7%95%d7%9f-%d7%a9%d7%a7/">להרחיב את תכנית 'מעגלי תעסוקה' לכל לשכות השירות,</a> מ-36 הלשכות שכבר פעלה בהן ל-66 הלשכות הפרושות ברחבי המדינה. עקב הרחבת התכנית והגדלת היקף דורשי העבודה המשתתפים בה, לשירות נדרשות דווקא תוספות תקציביות, לרבות תוספת בכוח אדם עליה כבר סוכם עם משרד האוצר, על מנת לספק את השירותים הנדרשים להם בפרישה מלאה.</p>
      <p>תכנית מעגלי תעסוקה מסייעת לאוכלוסייה החלשה ביותר, תובעי קצבת הבטחת הכנסה, להשתלב בשוק העבודה. התכנית מציעה למשתתפיה ליווי אישי וקבוצתי, מגוון רחב של כלי תמיכה בהשמה, שוברים להכשרה מקצועית וסיוע מקצועי ומעמיק על מנת שיוכלו לעבור מחיים תלויי קצבאות להשתלבות מתאימה בשוק העבודה.</p>
      <p>הקיצוץ יעצור את פעילות התכנית שכבר הוכיחה גם את יכולותיה בשילוב מאסיבי של עשרות אלפי מובטלים כרוניים בעבודה תוך שנים בודדות. תמוה אף יותר ההיגיון הכלכלי שבקיצוץ זה, שהרי כדאיותה הכלכלית <a href="https://www.taasuka.gov.il/he/InfoAndPublications/ReasearchAndReviews/Pages/maagleycontinued0319.aspx">נמצאה אפקטיבית ביותר במחקר חיצוני</a>; התכנית חוסכת לקופת המדינה 220 מיליון ₪ בשנה(!).</p>
      <p>בנוסף לכך, שירות התעסוקה הינו תאגיד סטטורי ומבירור משפטי שנערך בשירות עולה, כך על פי הודעת השירות, כי "הקיצוץ נעשה בניגוד לחוק, שכן על פי חוק "יסודות התקציב התשמ"ה 1985" הסמכות לבצע קיצוץ בתקציב שירות התעסוקה נתונה לשני השרים בלבד; שר האוצר ושר העבודה הרווחה והשירותים החברתיים, ועל פי החלטת ממשלה".</p>
      <p>האם אכן בשירות התעסוקה מצפים לפגוע בבטן הרכה של משרד האוצר – באמצעות השתת הקיצוץ בתקציב על תכנית 'מעגלי תעסוקה' – על מנת להביא את הפקידים והשר להעלות עד מהרה את התקציב בחזרה, או שמא, ממשלת המעבר ותקציבה הבלתי מסודר, מאפשרת לוועדת הכספים ולאוצר לקצץ כהבנתה בתקציב כל משרד, גוף שלטוני ושירות – כך שלא תהיה בכך שום תועלת, מלבד הגדלת מעגלי האבטלה?</p>
      <p>ימים יגידו.</p>
    </article>
  </body>
</html>