<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%ce%bc%cf%86%cf%81%ce%b1%ce%b3%ce%bc%ce%b1-%ce%ba%ce%b1%ce%b9-%ce%b5%ce%b3%ce%ba%ce%b5%cf%86%ce%b1%ce%bb%ce%b9%ce%ba%cf%8c-%ce%b5%cf%80%ce%b5%ce%b9%cf%83%cf%8c%ce%b4%ce%b9%ce%bf-%ce%b7-%ce%ac.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T08:46:51+00:00"/>
    <meta property="og:title" content="Έμφραγμα και εγκεφαλικό επεισόδιο: Η άσκηση που προστατεύει"/>
    <meta property="og:description" content="Πόση άσκηση είναι αρκετή για να προστατεύσει την καρδιά των πασχόντων από στεφανιαία νόσο από ένα μελλοντικό έμφραγμα ή εγκεφαλικό επεισόδιο; Την απάντηση δίνει πρόσφατη έρευνα"/>
  </head>
  <body>
    <article>
      <h1>Έμφραγμα και εγκεφαλικό επεισόδιο: Η άσκηση που προστατεύει</h1>
      <address>
        <time datetime="2019-11-25T08:46:51+00:00">25 Nov 2019, 08:46</time>
      </address>
      <p>
        <b>Πόση άσκηση είναι αρκετή για να προστατεύσει την καρδιά των πασχόντων από στεφανιαία νόσο από ένα μελλοντικό έμφραγμα ή εγκεφαλικό επεισόδιο; Την απάντηση δίνει πρόσφατη έρευνα</b>
      </p>
      <p>Η έντονη σωματική δραστηριότητα μία με δύο φορές την εβδομάδα σε σύγκριση με την ακινησία ή την ελαφριά σωματική δραστηριότητα θα μπορούσε να βελτιώσει μακροπρόθεσμα την καρδιακή υγεία σε ασθενείς με σταθερή νόσο των στεφανιαίων αγγείων. Σε αυτό το συμπέρασμα κατέληξε μελέτη που δημοσιεύθηκε στο European Journal of Preventive Cardiology.</p>
      <p>O Δρ. Simone Biscaglia και οι συνεργάτες του εξέτασαν δεδομένα 32.370 ασθενών με σταθερή στεφανιαία νόσο. Οι ερευνητές παρακολούθησαν τους εγγεγραμμένους σε αυτό το μητρώο για διάστημα από ένα έως πέντε χρόνια. Ακολούθως, οι ασθενείς χωρίστηκαν σε ομάδες με βάση την ένταση της σωματικής δραστηριότητας: καθιστική (16,1%), ελαφριά δραστηριότητα (51,4%), έντονη δραστηριότητα μία ή δύο φορές την εβδομάδα (16,8%) και έντονη δραστηριότητα τρεις ή περισσότερες φορές την εβδομάδα (15,7%).</p>
      <p>Οι ερευνητές διαπίστωσαν πως η ομάδα των ασθενών που είχαν έντονη σωματική δραστηριότητα μία έως δύο φορές την εβδομάδα είχαν τον χαμηλότερο κίνδυνο για θάνατο από έμφραγμα του μυοκαρδίου ή εγκεφαλικό επεισόδιο. Όσο για τους ασθενείς που ασκούνταν έντονα περισσότερες από δύο φορές την εβδομάδα δεν φάνηκε να έχουν επιπλέον οφέλη για την υγεία.</p>
      <p>«Αυτό μπορεί να καθησυχάσει τους ασθενείς με σταθερή στεφανιαία νόσο, ενώ ο φόβος της καρδιακής προσβολής δεν θα πρέπει να αποτελεί εμπόδιο στη σωματική τους άσκηση», δήλωσε ο Δρ. Biscaglia. «Είναι απαραίτητη η διενέργεια περισσότερων ερευνών για να ανακαλυφθεί τι οδηγεί στη μείωση του καρδιαγγειακού θανάτου που παρατηρείται με την άσκηση. Εν μέρει αυτό οφείλεται στα λιγότερα θανατηφόρα εγκεφαλικά επεισόδια, αλλά οι υπόλοιποι μηχανισμοί, προς το παρόν είναι άγνωστοι», καταλήγει ο ερευνητής.</p>
    </article>
  </body>
</html>