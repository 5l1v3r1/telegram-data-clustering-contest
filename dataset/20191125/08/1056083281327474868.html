<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402205/%D8%B1%D9%87%D8%A8%D8%B1%D8%A7%D9%86-%D9%85%D9%87%D9%85%D8%A7%D9%86-%D8%A8%D9%87%D8%AA%D8%B1%DB%8C%D9%86-%DA%AF%D8%B2%DB%8C%D9%86%D9%87-%D8%A8%D8%B1%D8%A7%DB%8C-%D8%A7%D8%B1%DA%A9%D8%B3%D8%AA%D8%B1%D9%87%D8%A7%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:04:19+00:00"/>
    <meta property="og:title" content="رهبران مهمان، بهترین گزینه برای ارکسترهای ایران"/>
    <meta property="og:description" content="نصیر حیدریان ـ رهبر مهمان ارکستر ملی ایران ـ درباره طرح پیشنهادهایی مبنی بر ادغام ارکسترهای ملی و سمفونیک بر این باور است که ظرفیت‌های موسیقی کشور به‌ گونه‌ای است که حتی می‌توان دو ارکستر ملی و دو ارکستر سمفونیک داشت. او همچنین اظهار کرد که در شرایط فعلی بهترین گزینه برای ارکسترهای ایران، رهبران مهمان هستند."/>
  </head>
  <body>
    <article>
      <h6 class="kicker">نصیر حیدریان عنوان کرد</h6>
      <h1>رهبران مهمان، بهترین گزینه برای ارکسترهای ایران</h1>
      <address><time datetime="2019-11-25T08:04:19+00:00">25 Nov 2019, 08:04</time> by <a rel="author">فاطمه خلیلی</a></address>
      <p>نصیر حیدریان ـ رهبر مهمان ارکستر ملی ایران ـ درباره طرح پیشنهادهایی مبنی بر ادغام ارکسترهای ملی و سمفونیک بر این باور است که ظرفیت‌های موسیقی کشور به‌ گونه‌ای است که حتی می‌توان دو ارکستر ملی و دو ارکستر سمفونیک داشت. او همچنین اظهار کرد که در شرایط فعلی بهترین گزینه برای ارکسترهای ایران، رهبران مهمان هستند.</p>
      <p>به گزارش ایسنا، نصیر حیدریان که شب یکشنبه (سوم آذر ماه) در برنامه «شب موسیقی» از شبکه چهار سیما، با اجرای رضا مهدوی و با موضوع فراز و فرودهای ارکستر ملی ایران سخن می‌گفت، مدتی است رهبر مهمان ارکستر ملی شده و ۲۲ و ۲۳ آبان ماه این کنسرت به رهبری مهمان نصیر حیدریان در تالار وحدت برگزار شد. </p>
      <p>همچنین قرار بود کیوان ساکت (آهنگساز و نوازنده تار و سه تار) نیز در این قسمت از برنامه «شب موسیقی» حضور داشته باشد، اما به دلیل بروز مشکلات شخصی در نهایت نتوانست در برنامه حاضر شود. <br/><br/>حیدریان که در اتریش زندگی و در آنجا حرفه موسیقی را دنبال می‌کند، درباره جایگاه رهبری ارکستر در ایران، اظهار کرد: متاسفانه در ایران چه قبل و چه بعد از انقلاب کار زیادی در این زمینه انجام نشده است. در واقع هیچ‌گاه به‌درستی تعریف نشده است که رهبر ارکستر کیست و چه کاری انجام می‌دهد و حتی برخی از موزیسین‌ها نیز در تعریف رهبر ارکستر مشکل دارند؛ البته ما رهبران خیلی خوبی همانند آقای علی رهبر و آقای لوریس چکناواریان داشته‌ایم که خیلی هم موفق بوده‌اند.</p>
      <p>او یادآور شد: رهبری ارکستر یکی از سخت‌ترین رشته‌های موسیقی است؛ چراکه فقط با ساز و موسیقی سر و کار ندارد بلکه با نوازندگانی که پشت این سازها می‌نشینند نیز باید در ارتباط باشد؛ بنابراین یک رهبر ارکستر نه فقط در حوزه موسیقی بلکه باید در زمینه‌های روانشناسی و انسان‌شناشی نیز تجربیات زیادی داشته باشد.<br/><br/>او همچنین درباره رهبری دائم و مهمان ارکسترهای ایران، اظهار کرد: در شرایط فعلی بهترین گزینه برای ارکسترهای ایران، رهبران مهمان هستند. در هنرستان‌ها و دانشگاه‌ها کارهای زیادی انجام شده است، اما در زمینه حضور نوازنده‌ها در ارکسترها هنوز امکان بهتر شدن وجود دارد؛ بنابراین لازم است که در ارکسترها رهبران مهمان زیادی حضور داشته باشند که البته این رهبران نیز باید زیر ذره‌بین انتخاب شوند؛ چراکه پتانسیل ما بسیار زیاد است و در هر سفری که به ایران دارم، باورم نمی‌شود که هنرمندان چنین عملکرد بسیار خوبی دارند. البته رهبر دائم ارکسترها نیز باید کسی باشد که علاوه بر اینکه در زمینه موسیقایی کامل باشد، تجربه انسانی نیز داشته باشد.</p>
      <p>حیدریان همچنین در پاسخ به پرسشی مبنی بر ادغام ارکستر ملی و ارکستر سمفونیک تهران، خاطرنشان کرد: من معتقدم باید دو ارکستر ملی و دو ارکستر سمفونیک داشته باشیم. ما نوازنده‌های خوبی و ظرفیت داشتن چهار ارکستر را داریم. من فکر می‌کنم برای ارکستر ملی نیز باید به همان اندازه ارکستر سمفونیک ارزش قائل شویم. خوشبختانه در صحبت‌های اخیر که با مدیر رودکی داشتیم این موضوع مطرح شد که یک ارکستر از جوانان ۱۵ تا ۲۰ سال تشکیل دهیم که فقط برای نوازندگی ارکستر تعلیم ببینند. همچنین راه‌اندازی آموزشگاه آکادمیک برای رهبری ارکسترهای ملی و سمفونیک نیز قرار است در دستور کار قرار بگیرد. </p>
      <p>به گزارش ایسنا، «شب موسیقی» یکی از برنامه‌های «شب‌های هنر» است که به تهیه‌کنندگی حبیب الله ذوالفقاری، پیرامون مسائل موسیقی، یکشنبه شب‌ها ساعت ۲۳ از شبکه چهار سیما پخش می‌شود.</p>
      <p>«شب‌های هنر» محصول گروه ادب و هنر شبکه چهار سیما است که از شنبه تا جمعه، هر شب به یکی از موضوعات تئاتر، موسیقی، شعر و ادبیات، کتاب و روایت، معماری، سینما و طنز می‌پردازد.</p>
      <p>انتهای پیام</p>
    </article>
  </body>
</html>