<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-rzecznik-pis-o-magdalenie-biejat-potrafimy-przyznac-sie-do-b,nId,3353889"/>
    <meta property="og:site_name" content="RMF24"/>
    <meta property="article:published_time" content="2019-11-25T08:42:47+00:00"/>
    <meta property="og:title" content="Rzecznik PiS o Magdalenie Biejat: Potrafimy przyznać się do błędu"/>
    <meta property="og:description" content="&quot;Potrafimy przyznać się do błędu&quot; - powiedział wicerzecznik PiS Radosław Fogiel o wyborze Magdaleny Biejat (Lewica) na szefową sejmowej Komisji Polityki Społecznej i Rodziny. &quot;PiS postara się rozwiązać tę kwestię tak, aby uniknąć awantury w Sejmie, a zarazem uszanować tradycyjne wartości&quot; - dodał."/>
  </head>
  <body>
    <article>
      <h1>Rzecznik PiS o Magdalenie Biejat: Potrafimy przyznać się do błędu</h1>
      <address><time datetime="2019-11-25T08:42:47+00:00">25 Nov 2019, 08:42</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>"Potrafimy przyznać się do błędu" - powiedział wicerzecznik PiS Radosław Fogiel o wyborze Magdaleny Biejat (Lewica) na szefową sejmowej Komisji Polityki Społecznej i Rodziny. "PiS postara się rozwiązać tę kwestię tak, aby uniknąć awantury w Sejmie, a zarazem uszanować tradycyjne wartości" - dodał.</b>
      </p>
      <figure>
        <img src="https://i.iplsc.com/magdalena-biejat-lewica-szefowa-komisji-polityki-spolecznej-/0009ETAI6FMVHSJB-C123-F4.png"/>
        <figcaption>Magdalena Biejat (Lewica) szefowa Komisji Polityki Społecznej i Rodziny<cite>/ Radek Pietruszka /PAP</cite></figcaption>
      </figure>
      <p>Radosław Fogiel w poniedziałek rano w TVP Info komentował fragment wywiadu Jarosława Kaczyńskiego dla "Gazety Polskiej".</p>
      <p>Prezes PiS poproszony został o komentarz do poparcia przez posłów PiS kandydatury Magdaleny Biejat z Lewicy na przewodniczącą sejmowej Komisji Polityki Społecznej i Rodziny. <i>Ta sprawa wkrótce zostanie rozwiązana. Nie chcę wchodzić w szczegóły, ale tak jak w życiu, także w polityce zdarzają się różne zwroty akcji </i>- powiedział Jarosław Kaczyński w wywiadzie, który dopiero ma się ukazać.</p>
      <h4>"Ma poglądy, z którymi nikt PiS się nie zgadza"</h4>
      <p>Zastępca rzecznika PiS zaznaczył, że Magdalena Biejat ma poglądy, z którymi nikt PiS się nie zgadza, a powołanie jej na stanowisko szefowej komisji wywołało sporo kontrowersji. <i>Musimy pamiętać, że podział komisji w Sejmie wypada z parytetu, ale oczywiście nie mieliśmy wpływu na to, kogo Lewica na szefa tej komisji da </i>- powiedział Radosław Fogiel<i>. Mówiliśmy od jakiegoś czasu, że nic nie jest dane raz na zawsze. Potrafimy przyznać się do błędu - </i>podkreślił.</p>
      <p>Jak zapowiedział, PiS będzie starało się rozwiązać sytuację tak, aby z jednej strony "nie odbiło się to awanturą w parlamencie", a z drugiej - aby wziąć pod uwagę wrażliwość osób, którym leżą na sercu tradycyjne wartości.<br/>Dopytywany, czy PiS złoży wniosek o odwołanie Magdaleny Biejat z funkcji szefowej komisji lub czy zwróci się do Lewicy o zmianę na stanowisku, wicerzecznik PiS odpowiedział, że rozważone zostaną różne scenariusze. "Nie chcemy wywoływać wojny. Ważny jest efekt".</p>
      <h4>Magdalena Biejat szefową sejmowej Komisji Polityki Społecznej i Rodziny</h4>
      <p><a href="https://www.rmf24.pl/fakty/polska/news-jesli-lewica-straci-komisje-rodziny-magdalena-biejat-proponu,nId,3345149"><u><b>Kandydaturę Magdaleny Biejat na szefową komisji poparło 25 posłów, przeciw było trzech, czterech wstrzymało się od głosu.</b></u></a><br/><br/>Po wyborze na szefową komisji Magdalena Biejat powiedziała, że ważne jest, aby posłowie różnych opcji współpracowali i potrafili wypracowywać najlepsze rozwiązania. Podkreśliła, że zadaniem komisji powinno być dążenie do niwelowania nierówności a przedmiotem jej obrad powinny być przede wszystkim kwestie związane z rozwojem usług publicznych - żłobków, systemu zabezpieczeń społecznych i sprawy osób z niepełnosprawnościami.<br/><br/>Rzecznik Solidarnej Polski Jan Kanthak poinformował w ubiegły wtorek, że posłowie jego ugrupowania zwrócili się do współkoalicjantów ze Zjednoczonej Prawicy - PiS i Porozumienia - o odwołanie Magdaleny Biejat. Według Kanthaka nie może ona sprawować funkcji przewodniczącej Komisji Polityki Społecznej i Rodziny, bo - jak mówił - jest osobą, która "niszczy polskie rodziny, chce zabijać poczęte dzieci, która zagraża naszej przyszłości".</p>
      <p>Odwołania Magdaleny Biejat chce też Konfederacja.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-ziobrysci-chca-odwolania-magdaleny-biejat-z-funkcji-szefowej%2CnId%2C3343453%3Fparametr%3Dembed_tyt">Ziobryści chcą odwołania Magdaleny Biejat z funkcji szefowej komisji ds. rodziny</a>
      </p>
    </article>
  </body>
</html>