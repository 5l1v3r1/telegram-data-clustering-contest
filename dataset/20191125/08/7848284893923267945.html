<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/ts-inter-quaderni-aperti-per-i-record-tutti-i-primati-di-conte-323961"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T08:00:36+00:00"/>
    <meta property="og:title" content="TS - Inter, quaderni aperti per i record: tutti i primati di Conte"/>
    <meta property="og:description" content="&quot;Se non ci fosse stata l’Inter, avreste già chiuso quaderni e libri e avreste già assegnato lo scudetto&quot;. Così Antonio Conte dopo la convincente vittoria sul..."/>
  </head>
  <body>
    <article>
      <h1>TS - Inter, quaderni aperti per i record: tutti i primati di Conte</h1>
      <address><time datetime="2019-11-25T08:00:36+00:00">25 Nov 2019, 08:00</time> by <a rel="author">Mattia Zangari</a></address>
      <p>"Se non ci fosse stata <b>l’Inter,</b> avreste già chiuso quaderni e libri e avreste già assegnato lo scudetto". Così Antonio <b>Conte</b> dopo la convincente vittoria sul Torino della sua squadra, una risposta forte e chiara ai campioni d'Italia della Juve che poche ore prima avevano espugnato il difficile campo dell'Atalanta tra mille polemiche. I libri, i nerazzurri, li stanno tenendo aperti anche per aggiornare molti record: come sottolinea <i>Tuttosport</i>, le 11 vittorie in 13 giornate, per esempio, non le aveva realizzate neanche l’Inter di Trapattoni nel 1988-89. Solo nel 1950-51, i ragazzi di Aldo Olivieri vinsero 11 gare come Conte e a fine campionato arrivò seconda alle spalle del Milan del Gre-No-Li. Fra l’altro, Antonio ha eguagliato se stesso, visto che nel 2013-14, quando vinse lo scudetto con la Juventus raggiungendo la storica quota di 102 punti, partì proprio con 34 punti nelle prime tredici gare.</p>
      <p>La <i>Beneamata</i>, poi, ha vinto tutte e sette le partite giocate in trasferta: nessuna squadra nei principali cinque top campionati europei è riuscita a fare altrettanto. Per Conte un record personale come striscia iniziale, ma anche in salsa nerazzurra visto che ha superato Stramaccioni che nel 2012-13 vinse le prime sei partite lontano da Milano, compreso lo storico 1-3 allo Stadium proprio contro la Juve allenata da Conte (primo ko dei bianconeri nel loro nuovo impianto). La serie record per l’Inter in trasferta è di 11, ma a stagione in corso nel 2006-07 (dal 28 ottobre 2006 al 18 marzo 2007). E poi ci sono i gol. L’Inter è il terzo miglior attacco e la terza miglior difesa del campionato, ma la differenza per ora la sta facendo verso la porta avversaria. Conte è riuscito a mandare in rete 11 giocatori e la sua squadra ha sempre segnato: 13 volte su 13 in campionato, 4 su 4 in Champions. Nessun tecnico della storia dell’Inter c’era mai riuscito prima.</p>
    </article>
  </body>
</html>