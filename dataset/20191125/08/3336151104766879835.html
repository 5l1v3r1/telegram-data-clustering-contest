<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/chpli-kaynak-sessiz-kalmasin-her-seyi-aciklasin-25111904.html"/>
    <meta property="og:site_name" content="OdaTV"/>
    <meta property="article:published_time" content="2019-11-25T08:03:00+00:00"/>
    <meta property="og:title" content="&quot;CHP'li kaynak sessiz kalmasın her şeyi açıklasın&quot;"/>
    <meta property="og:description" content="Sözcü gazetesi yazarı Rahmi Turan, “Sorumluluk bana ait!” başlıklı bugünkü yazısında, CHP’li kaynağın sessiz kalmaması çağrısında bulundu."/>
  </head>
  <body>
    <article>
      <h1>"CHP'li kaynak sessiz kalmasın her şeyi açıklasın"</h1>
      <h2>Sözcü gazetesi yazarı Rahmi Turan, “Sorumluluk bana ait!” başlıklı bugünkü yazısında, CHP’li kaynağın sessiz kalmaması çağrısında bulundu.</h2>
      <address>
        <time datetime="2019-11-25T08:03:00+00:00">25 Nov 2019, 08:03</time>
      </address>
      <p>Türkiye’nin bir numaralı gündem maddesi, Sözcü Gazetesi yazarı Rahmi Turan’ın “Saray’da Erdoğan ile görüşen CHP’li” yazısı oldu. Rahmi Turan, Erdoğan’la görüşen CHP’linin Muharrem İnce olduğunu söylemişti.</p>
      <p>Gazeteci Turan bu iddiasının kaynağını ilk kez Odatv'ye açıklamıştı: Talat Atilla.</p>
      <p>Rahmi Turan'ın açıkladığı kaynağı Talat Atilla da "Yanıt veriyorum!" başlıklı bir yazı kaleme aldı ve kendi kaynağının da "bir CHP'li" olduğunu söyleyerek şunları yazmıştı:</p>
      <p>"Şimdi geleyim bu habere…</p>
      <p>1. 9 Kasım gece 01:15 de görüşme olduğu…</p>
      <p>2. Giren ve çıkan plakaların isimleri. Resmi kaydı olmayan 06 sfg 4543 plakalı araçla giriş yapıldığı, çıkarken de 06 ghj 1290 plakalı beyaz Auidi marka araçla çıkıldığına kadar ayrıntılı bilgiler vardı."</p>
      <p>Gelinen noktada gözler “CHP’li kaynağa” çevrildi.</p>
      <p>Sözcü gazetesi yazarı Rahmi Turan, “Sorumluluk bana ait!” başlıklı bugünkü yazısında, CHP’li kaynağın sessiz kalmaması çağrısında bulundu.</p>
      <p>
        <b>“HER ŞEYİ AÇIKLAMASI ŞART GÖRÜNÜYOR”</b>
      </p>
      <p>Rahmi Turan, şunları yazdı:     </p>
      <p>“İç sayfadaki TOKMAK-2 sütunumda yazdığım ‘Müthiş bir haber’ başlıklı yazı birkaç gündür Türkiye'nin bir numaralı gündem maddesi oldu.</p>
      <p>Bu kulis bilgisini meslektaşımız Talat Atilla'dan almış, yüzde yüz doğru olduğuna dair teminat verince, ona güvendiğim için yazmıştım. Yanlış değerlendirdiğim anlaşılıyor.</p>
      <p>Haber Cumhurbaşkanı Erdoğan ve CHP'li Muharrem İnce tarafından kesin bir dille reddedildi.</p>
      <p>Böyle olunca, bazı çevreler SÖZCÜ'ye, insan yiyen Piranha balıkları gibi saldırdılar!</p>
      <p>Yazdığım yazının tüm sorumluluğu bana aittir.</p>
      <p>SÖZCÜ'nün başarısını kıskanıp, gazeteyi çekemeyenlerin benim üzerimden SÖZCÜ'ye saldırıp yıpratmaya çalışmaları çok çirkindir.</p>
      <p>SÖZCÜ diğer gazetelere benzemez. SÖZCÜ yazarları bağımsızdır, emir-komuta ile yazmazlar.</p>
      <p>SÖZCÜ'de demokrasi vardır. Yazarlara, gazetenin sahibi ve genel yayın yönetmeni dahil hiç kimse müdahale etmez.</p>
      <p>Medya saldırganları, ne dertleri varsa benimle hesaplaşsın!</p>
      <p>Birkaç gündür Türkiye'nin bir numaralı gündem maddesi malûm…</p>
      <p>Muharrem İnce'nin Beştepe'de AKP Genel Başkanı ve Cumhurbaşkanı Erdoğan'la görüştüğü iddiası konusunda tarafımdan yazılan haber-yorum…</p>
      <p>Haberin kaynağının kendisi olduğunu kabul eden deneyimli gazeteci Talat Atilla, sahibi olduğu Türktime Sitesi'nde ‘Yanıt veriyorum’ başlıklı bir yazı kaleme aldı ve kendi kaynağının da bir ‘CHP’li olduğunu söyledi.</p>
      <p>OIay, kasıtlı olmasa da, büyümüş, günlerdir ülkenin gündemini işgal eder hale gelmiştir..</p>
      <p>Bu durumda CHP'li kaynağın sessiz kalmaması ve neler olduysa, her şeyi açıklaması şart görünüyor.</p>
      <p>Talat Atilla, iddia edilen görüşmeye dair ayrıntılı bilgiler vererek görüşmenin 9 Kasım gecesi olduğunu, ziyaretçinin 01.15'te resmi kaydı olmayan plakalı bir araçla geldiğini ve Erdoğan ile 35 dakika görüştükten sonra Külliye'den ayrıldığını belirttikten sonra şunları yazdı: (özetle)</p>
      <p>‘Haber bana geldiğinde çok yönlü çek ettim.</p>
      <p>Hatta bunlarla yetinmedim.</p>
      <p>CHP'li kaynağım yüzde yüz doğru diye teminat verdi.</p>
      <p>Kısa bir süre önce İYİ Partili bir yetkilinin de Erdoğan'la gözlerden uzak görüşmesi kamuoyuna sızmıştı. Bu olay da ona benziyordu.</p>
      <p>Tüm bunlara rağmen CHP lideri Kılıçdaroğlu'na bir şekilde haberin doğruluğunu onaylatınca içimde şüphe kalmadı.</p>
      <p>Ne Muharrem İnce'ye…</p>
      <p>Ne iktidar partisine karşı değilim. Sadece habercilik arzusuyla davrandım.</p>
      <p>Gelelim haber kaynaklığı meselesine…</p>
      <p>Kaynağımın ismini söylemem söz konusu olamaz ama bir CHP'li…</p>
      <p>Ve Kemal Bey'in ya da kendisinin konuşmasını beklerim doğrusu…</p>
      <p>Kılıçdaroğlu haberi doğruladıktan sonra, Cumhurbaşkanı Erdoğan'ın net açıklamaları üzerine haberi yeniden kaynağıma sorgulattım.</p>
      <p>Yine altını çizerek ‘Yüzde yüz doğru' dedi.</p>
      <p>Şimdi Kemal Bey'in ve doğrulattığım CHP'li kaynağın konuşmasını bekliyorum.’</p>
      <p>Talat Atilla'nın ‘Yanıt veriyorum’ başlıklı köşe yazısı bir hayli uzun. Ben bir miktar kısaltarak naklettim.</p>
      <p>Talat Atilla geçmişte bana çok özel haber verdi, hepsi doğru çıktı. Hatta, daha hiç kimsenin telaffuz etmediği bir sırada ‘Şu tarihte erken seçim olacak’ diye haber vermiş, gerçekten o tarihte seçim olmuştu.</p>
      <p>Talat Atilla ilk defa yanılıyor veya yanıltılıyor!</p>
      <p>Bu aşamadan sonra şimdi ‘CHP'li haber kaynağı, Talat Atilla'ya yanlış bilgi vermiş olabilir!’ diye ciddi ciddi düşünüyorum.”</p>
      <p>
        <b>RAHMİ TURAN’DAN İNCE MESAJ</b>
      </p>
      <p>Rahmi Turan’ın yazısında sonundaki “Günün Sözü” bölümünde “Güneş battığında uzayan gölgesine bakıp kendini çok büyük sananlar var!” sözüne yer vermesi dikkat çekti.</p>
      <p>Turan’ın bu sözü bugünkü köşesine taşıması “mesaj” olarak yorumlandı.</p>
      <p>
        <b>Odatv.com</b>
      </p>
      <figure>
        <a href="https://www.odakitap.com/kisi/muharrem-ince">
          <img src="https://odatv.com/images/resimler/1(1319).jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>17,630 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/rahmi-turan-bugun-ne-yazdi-23111924.html"/>
        <a href="https://odatv.com/chpnin-11i-ve-inonunun-meshur-ogudu-04111924.html"/>
        <a href="https://odatv.com/chpde-degisik-bir-seyler-oluyor-04101943.html"/>
        <a href="https://odatv.com/diyarbakirdaki-annelere-chpden-kritik-destek-artik-yeter-06091957.html"/>
        <a href="https://odatv.com/chpde-bayram-sonrasi-seferberlik-02081922.html"/>
        <a href="https://odatv.com/chpli-baskanin-fotografi-tepki-cekti-24071910.html"/>
        <a href="https://odatv.com/chp-ilce-baskani-olduruldu-25041939.html"/>
        <a href="https://odatv.com/chp-sokaga-cikiyor-22041941.html"/>
        <a href="https://odatv.com/tum-adaylarin-aciklanacagi-tarih-29011901.html"/>
        <a href="https://odatv.com/chpnin-chp-varken-baska-rakibe-ihtiyaci-yok-16111821.html"/>
        <a href="https://odatv.com/chpde-rantci-istemiyoruz-sesleri-13111830.html"/>
        <a href="https://odatv.com/chpden-secim-genelgesi-01101842.html"/>
        <a href="https://odatv.com/chpde-on-secim-olacak-mi-20091837.html"/>
        <a href="https://odatv.com/chpnin-oyu-hangi-partiye-gitti-02091837.html"/>
        <a href="https://odatv.com/chpli-eski-baskana-saldiri-27081828.html"/>
        <a href="https://odatv.com/chpde-adamci-olmayan-alti-okcular-da-var-10071853.html"/>
        <a href="https://odatv.com/chpde-kurultay-cagrisi-27061835.html"/>
        <a href="https://odatv.com/kim-bu-chpnin-zubukleri-05061835.html"/>
        <a href="https://odatv.com/turkiyeyi-o-diktator-bozuntusundan-kurtaracagiz-11031826.html"/>
        <a href="https://odatv.com/chp-binlerce-uyesini-ihrac-etti-1111161200.html"/>
      </related>
    </article>
  </body>
</html>