<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-sokkot-kapott-a-kislany-amikor-meglatta-a-tapiosagi-pedofilt.html"/>
    <meta property="og:site_name" content="Origo"/>
    <meta property="article:published_time" content="2019-11-25T08:10:00+00:00"/>
    <meta property="og:title" content="Sokkot kapott a kislány, amikor meglátta a tápiósági pedofilt"/>
    <meta property="og:description" content="Hat kislány molesztálásával vádolják, mégis hazaengedték. A szülőket viszont nem tájékoztatták erről."/>
  </head>
  <body>
    <article>
      <h1>Sokkot kapott a kislány, amikor meglátta a tápiósági pedofilt</h1>
      <address><time datetime="2019-11-25T08:10:00+00:00">25 Nov 2019, 08:10</time> by <a rel="author">Origo</a></address>
      <p>
        <b>Bár a bíróságon elismerte Sz. Sándor, hogy szexuálisan zaklatott kislányokat, mégis hazaengedték. Az egyik molesztált kislány sokkot kapott, amikor meglátta a buszon a férfit. </b>
      </p>
      <p>A kislány édesanyja, Krauzné Hargitai Hajnalka azt nyilatkozta a <a href="https://ripost.hu/politik/insider/sokkot-kapott-a-kislany-a-tapiosagi-pedofiltol-2172224/">Ripostnak</a>, hogy köpni-nyelni nem tudott, amikor meglátta a „Papát". </p>
      <blockquote>Éppen a lányomat vittem a reggeli busszal iskolába, és amikor felszálltunk, észrevettük, hogy ő is ott üldögél. Reméltem, hogy Vivi nem veszi észre, de sajnos meglátta és pánikrohamot kapott</blockquote>
      <p> - mesélte az asszony.</p>
      <figure>
        <img src="https://cdn.nwmgroups.hu/s/img/i/1909/20190922targyalas-pedofil-tapiosag.jpg?w=644&amp;h=429"/>
        <figcaption>
          <cite>Forrás: Origo</cite>
        </figcaption>
      </figure>
      <p>A Ripost információi szerint az ügyben érintett lányok többsége azóta is pszichológushoz jár. Az édesanyák szerint azonban ez sem használ, ha nap mint nap látniuk kell a zaklatójukat.</p>
      <blockquote>Mélyen felháborít, hogy bennünket nem figyelmeztettek, hiszen Sándor a szomszédságunkban lakik</blockquote>
      <p>– folytatta az anyuka, aki hozzétette, hogy lánya a történtek óta fél iskolába menni, már a házból se akar kilépni.</p>
      <blockquote>Többször kihallgatta a lányokat pszichológus, mindig azt mondta a szakember, hogy élményszerűen mesélik el a történteket. Mégis hazaengedik közéjük ezt az embert!</blockquote>
      <p>A bíróság a bűnügyi felügyelet elrendelésekor</p>
      <aside>a férfi 68 éves életkorára és betegségeire volt tekintettel, engedéllyel járhat a kezelésekre.</aside>
      <p>Megtiltották ugyanakkor, hogy áldozataival bármilyen kapcsolatot kezdeményezzen. Amikor lakásán a Ripost munkatársai keresték, akkor sem volt otthon.</p>
      <p>A lap emlékeztet, hogy tavaly derült fény a bűnügyre. Sz. Sándort a helyiek gyerekszerető ezermesternek tartották, megjavította a lányok játékait, görkorcsolyáját, szívesen vigyázott rájuk, néha még nála is aludtak. Az egyik lány barátnője mesélte el otthon, hogy amikor a görkorcsolyáját javította a „Papa", benyúlt a bugyijába és simogatta a nemi szervét. Ezután derült ki, hogy hat kislányt hónapok óta molesztál. A férfi szeptemberben tett beismerő vallomást. </p>
      <related>
        <h4>KAPCSOLÓDÓ CIKK</h4>
        <a href="https://www.origo.hu/itthon/20190922-varatlan-fordulat-a-tapiosagi-pedofil-ugyeben.html"/>
      </related>
    </article>
  </body>
</html>