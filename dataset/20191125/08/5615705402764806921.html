<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204844-kongres-ssha-otrimav-audio-video-ta-foto-vid-klienta-dzhuliani-lva-parnasa"/>
    <meta property="og:site_name" content="Mind UA"/>
    <meta property="article:published_time" content="2019-11-25T08:35:00+00:00"/>
    <meta property="og:title" content="Конгрес США отримав аудіо, відео та фото від клієнта Джуліані Льва Парнаса"/>
    <meta property="og:description" content="Деякі матеріали містять обговорення між Джуліані і Трампом"/>
  </head>
  <body>
    <article>
      <h1>Конгрес США отримав аудіо, відео та фото від клієнта Джуліані Льва Парнаса</h1>
      <h2>Деякі матеріали містять обговорення між Джуліані і Трампом</h2>
      <address>
        <time datetime="2019-11-25T08:35:00+00:00">25 Nov 2019, 08:35</time>
      </address>
      <p>Клієнт адвоката президента США Руді Джуліані – Лев Парнас надав комітету з розвідки Палати представників аудіо, відеозаписи і фотографії, які містять дані щодо зусиль США переконати уряд України розпочати розслідування щодо колишнього віцепрезидента Джо Байдена. Про це повідомляє <a href="https://www.dw.com/uk/%D1%83%D0%BA%D1%80%D0%B0%D1%97%D0%BD%D0%B0%D0%B3%D0%B5%D0%B9%D1%82-%D0%BA%D0%BE%D0%BD%D0%B3%D1%80%D0%B5%D1%81-%D1%81%D1%88%D0%B0-%D0%BE%D1%82%D1%80%D0%B8%D0%BC%D0%B0%D0%B2-%D0%B0%D1%83%D0%B4%D1%96%D0%BE%D0%B7%D0%B0%D0%BF%D0%B8%D1%81%D0%B8-%D0%B2%D1%96%D0%B4-%D0%BA%D0%BB%D1%96%D1%94%D0%BD%D1%82%D0%B0-%D0%B4%D0%B6%D1%83%D0%BB%D1%96%D0%B0%D0%BD%D1%96-%D0%BB%D1%8C%D0%B2%D0%B0-%D0%BF%D0%B0%D1%80%D0%BD%D0%B0%D1%81%D0%B0/a-51396511">DW </a>з посиланням на кілька джерел.</p>
      <p>Парнас надав записи на виконання повістки, що надійшла йому від Конгресу. Зазначається, що серед іншого в розпорядженні комітету з розвідки Палати представників опинилася низка документів англійською та українською мовами. Деякі матеріали містять обговорення між Джуліані і Трампом. Однак, повідомили джерела телеканалу, частина документів, запитуваних слідчими Конгресу, вже знаходяться в розпорядженні федеральних слідчих в Південному окрузі Нью-Йорка і, таким чином, не можуть бути передані.</p>
      <p>«Ми видали повістки Парнасу і Фруману, щоб вони надали нам записи. Ми хотіли б, щоб вони повністю виконали ці повістки», – заявив раніше голова комітету з розвідки Палати представників Адам Шифф.</p>
      <p>Адвокат Парнаса Джозеф Бонді 24 листопада заявив про готовність свого клієнта виконати вимоги повістки Конгресу та надати комітету з розвідки Палати представників «правдиву і важливу інформацію, яка сприяє правосуддю, а не перешкоджає йому».</p>
      <p>Нагадаємо: Парнас та Фруман були заарештовані минулого місяця по обвинуваченню в фінансуванні виборчої кампанії Трампа. Як повідомлялось, чоловіки <a href="https://mind.ua/news/20203164-blizkih-do-dzhuliani-biznesmeniv-frumana-ta-parnasa-zaareshtuvali-u-ssha">були заарештовані</a> при спробі покинути США.</p>
      <p>Пізніше стало відомо, що україно-американський бізнесмен Лев Парнас, який має тісні зв'язки з особистим адвокатом президента Трампа Руді Джуліані, готовий дати свідчення комітетам Палати представників, які проводять розслідування у рамках процедури імпічменту. Заарештований бізнесмен, який допомагав Джуліані шукати інформацію про конкурента Трампа Джо Байдена, є<a href="https://mind.ua/news/20204075-parnas-gotovij-svidchiti-pered-palatoyu-predstavnikiv-u-spravi-shchodo-impichmentu-trampa"> ключовою фігурою</a> у рамках розслідування звинувачень.</p>
      <p>Як повідомлялось, у США триває так званий «український скандал», спричинений телефонною розмовою президента США і його українського колеги Володимира Зеленського 25 липня. Трампу закидають, що він намагався змусити Київ розпочати розслідування стосовно сина його потенційного суперника на президентських виборах у 2020 році Джозефа Байдена – Хантера. З цією метою було заморожено надання Києву виділеної військової допомоги. У зв'язку з цим в Конгресі тривають слухання у рамках розслідування щодо можливої процедури імпічменту Трампа.  </p>
      <related>
        <h4>Також читайте</h4>
        <a href="https://mind.ua/news/20204851-nastupna-tristoronnya-zustrich-po-tranzitu-gazu-zaplanovana-na-29-listopada"/>
        <a href="https://mind.ua/news/20204846-parnas-ta-fruman-hotili-zrobiti-odnogo-z-direktoriv-naftogazu-svoeyu-lyudinoyu"/>
        <a href="https://mind.ua/news/20204828-rosiya-sfalsifikuvala-vtruchannya-ukrayini-u-vibori-v-ssha-new-york-times"/>
      </related>
    </article>
  </body>
</html>