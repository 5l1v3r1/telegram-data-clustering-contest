<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244464/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T08:11:50+00:00"/>
    <meta property="og:title" content="หมดเวลายื้อ! ‘อนุทิน’ ย้ำจุดยืน 1 ธ.ค. แบน 3 สารพิษ"/>
    <meta property="og:description" content="วันนี้ (25 พ.ย.) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วยผู้บริหารของกระทรวง อาทิ นพ.สุขุม กาญจนพิมาย ปลัดกระทรวง และนพ.พิศิษฐ์ ศรีประเสริฐ รองปลัดกระทรวง ร่วมประชุมทางไกลกับนายแพทย์สาธารณสุขจังหวัด และผู้อำนวยการโรงพยาบาลทั่วประเทศ แถลงจุดยืนสนับสนุนการแบนสารพิษ ในวันที่ 1 ธันวาคมนี้ ตามมติของคณะกรรมการวัตถุอันตราย"/>
  </head>
  <body>
    <article>
      <h1>หมดเวลายื้อ! ‘อนุทิน’ ย้ำจุดยืน 1 ธ.ค. แบน 3 สารพิษ</h1>
      <address><time datetime="2019-11-25T08:11:50+00:00">25 Nov 2019, 08:11</time> by <a rel="author" href="https://www.thebangkokinsight.com/author/kanyaporn5/" target="_blank">The Bangkok Insight Editorial Team</a></address>
      <p>วันนี้ (25 พ.ย.) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วยผู้บริหารของกระทรวง อาทิ นพ.สุขุม กาญจนพิมาย ปลัดกระทรวง และนพ.พิศิษฐ์ ศรีประเสริฐ รองปลัดกระทรวง ร่วมประชุมทางไกลกับนายแพทย์สาธารณสุขจังหวัด และผู้อำนวยการโรงพยาบาลทั่วประเทศ แถลงจุดยืนสนับสนุนการแบนสารพิษ ในวันที่ 1 ธันวาคมนี้ ตามมติของคณะกรรมการวัตถุอันตราย</p>
      <figure>
        <img src="https://www.thebangkokinsight.com/wp-content/uploads/2019/11/488089-700x395.jpg"/>
      </figure>
      <p>นายอนุทิน กล่าวว่า กระทรวงสาธารณสุขทราบถึงผลกระทบของการใช้ 3 สารเคมี คือ พาราควอต คลอร์ไพริฟอส และไกรโฟเซต ที่ไม่ได้สร้างผลเสียต่อสุขภาพของเกษตรกรเท่านั้น แต่ยังตกค้างในผักผลไม้ส่งผลกระทบต่อผู้บริโภค และเมื่อถูกชะลงน้ำ จะเข้าไปปนเปื้อนในดิน สร้างอันตรายเป็นวงกว้าง</p>
      <p>“จุดยืนของเรามีเพียงอย่างเดียวคือแบนสารพิษ และต้องแบนในวันที่ 1 ธันวาคมนี้ เป็นไปตามมติของคณะกรรมการวัตถุอันตรายเมื่อวันที่ 22 ตุลาคม ไม่เห็นควรให้เลื่อนออกไปอีก ขอให้รับทราบโดยทั่วกัน”</p>
      <p>กระทรวงสาธารณสุขมีจุดยืนที่ชัดเจนว่า อะไรก็ตามที่เป็นอันตรายต่อสุขภาพ ไม่สมควรให้ใช้ต่อไป ส่วนเรื่องสารทดแทน เป็นความรับผิดชอบของหน่วยงานอื่น สำหรับกระทรวงสาธารณสุข มีหน้าที่รักษาพยาบาล</p>
      <p>“ผมมั่นใจว่าคณะกรรมการวัตถุอันตราย ที่มีมติให้แบน 3 สารพิษ ต่างคิดมาดีแล้ว ส่วนใครที่ยกผลการทำประชาพิจารณ์มาสนับสนุนให้ใช้สารพิษต่อ ผมจะถามกลับว่า ในสภา ซึ่งเป็นตัวแทนของประชาชน ยกมือสนับสนุนให้แบนสารพิษ 423 ต่อ 0 เห็นชอบกับผลการศึกษาของคณะกรรมาธิการพิจารณาผลกระทบการใช้สารเคมีการเกษตร ซึ่งผลการศึกษาระบุชัดว่า ต้องแบนสารพิษ และให้มีการเตรียมความพร้อมประเทศไทย เป็นเกษตรอินทรีย์ 100 % ในปี 2573 เสียงของผู้แทนประชาชนออกมาแบบนี้ แล้วจะเอาอย่างไร ที่สุดแล้ว เรื่องแบนสารพิษจะเดินหน้าไปทางไหน ก็ต้องรอดูการตัดสินใจของคณะกรรมการวัตถุอันตราย”</p>
      <figure>
        <img src="https://www.thebangkokinsight.com/wp-content/uploads/2019/11/488088-700x397.jpg"/>
      </figure>
      <p>ส่วนจะเลื่อนไป 6 เดือน ทำได้หรือไม่ อยากให้ไปดูกฎหมาย แต่ขอวิงวอนว่าการจะทำอะไรต่อจากนี้ ขอให้ตั้งอยู่บนประโยชน์สูงสุดของประชาชน เรื่องสุขภาพเป็นเรื่องสำคัญ ขอให้ทุกฝ่ายทำงานบนความซื่อสัตย์ ไม่มีวาระซ่อนเร้น พืชผักผลไม้เป็นเรื่องที่ประชาชนบริโภคทุกวัน ต้องคิด ต้องตัดสินใจกันให้ดี</p>
      <p>ทางด้านนพ.สุขุม ปลัดกระทรวงสาธารณสุข กล่าวว่า การใช้สารเคมีอันตรายทั้ง 3 ชนิด เกิดผลกระทบต่อสุขภาพแก่ประชาชนอย่างมากมาย รวมทั้งมีผลกระทบต่อประชากรรุ่นใหม่ของประเทศ จุดยืนกระทรวงสาธารณสุขคือสนับสนุนการยุติการใช้สารเคมีที่เป็นอันตรายต่อสุขภาพทั้ง 3 ชนิด เพื่อสุขภาพที่ดีขึ้นของคนไทย</p>
      <p>ขณะที่นพ. พิศิษฐ์ รองปลัดกระทรวงสาธารณสุข ระบุว่า ข้อมูลด้านการแพทย์และสุขภาพ ของกระทรวงสาธารณสุขเมื่อปี 2561 พบผู้ป่วยโรคจากพิษสารเคมีกำจัดศัตรูพืชมีแนวโน้มเพิ่มขึ้น ทั้งข้อมูลวิชาการพบว่า พาราควอต เป็นสารที่มีพิษเฉียบพลันสูง ปัจจุบันไม่มียาถอนพิษ</p>
      <figure>
        <img src="https://www.thebangkokinsight.com/wp-content/uploads/2019/11/488090-700x392.jpg"/>
      </figure>
      <p>สำหรับไกลโฟเซต สถาบันวิจัยมะเร็งระหว่างประเทศภายใต้องค์การอนามัยโลก กำหนดให้เป็นสารที่น่าจะก่อมะเร็งได้ ส่วนคลอร์ไพริฟอส งานวิจัยต่างประเทศพบว่าเป็นสารที่รบกวนการทำงานของระบบต่อมไร้ท่อ ระบบไทรอยด์ กระตุ้นการเจริญเติบโตเซลล์มะเร็งลำไส้ มีผลต่อความผิดปกติด้านพัฒนาการทางสมองของเด็กที่แม่ได้รับสารระหว่างตั้งครรภ์</p>
      <figure>
        <iframe src="https://www.youtube.com/embed/5BnF58F_KTU" width="640" height="360" data-service="Youtube" scrolling="no"/>
      </figure>
      <ul>
        <li>
          <b>
            <a href="https://www.thebangkokinsight.com/240193/">‘มนัญญา’ จี้ ผู้นำเข้า-ส่งออก เก็บคืน 3 สารพิษจากตลาด-เกษตรกร</a>
          </b>
        </li>
        <li>
          <b>
            <a href="https://www.thebangkokinsight.com/233430/">‘สุริยะ’ยืนกรานแบน 3 สารพิษ</a>
          </b>
        </li>
        <li>
          <b>
            <a href="https://www.thebangkokinsight.com/229953/">ไม่เลื่อนแบนสารพิษ! ‘อนุทิน’เตือนอย่าโยงสหรัฐตัด GSP ไทย</a>
          </b>
        </li>
        <li>
          <b>
            <a href="https://www.thebangkokinsight.com/227252/">โพลชี้ปชช.ตระหนักภัย 3 สารพิษ 73.7% บอกเลิกซื้อผัก-ผลไม้ใช้สารเคมี</a>
          </b>
        </li>
        <li>
          <b>
            <a href="https://www.thebangkokinsight.com/226928/">‘มนัญญา’ ขอบคุณแบน 3 สารพิษ พร้อมเดินหน้าเยียวยาทุกกลุ่ม</a>
          </b>
        </li>
        <li>
          <b>
            <a href="https://www.thebangkokinsight.com/226824/">ด่วน! ที่ประชุมคณะกรรมการวัตถุอันตรายมีมติแบน 3 สารพิษ</a>
          </b>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244464%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244465/"/>
        <a href="https://www.thebangkokinsight.com/244363/"/>
        <a href="https://www.thebangkokinsight.com/244278/"/>
        <a href="https://www.thebangkokinsight.com/244262/"/>
      </related>
    </article>
  </body>
</html>