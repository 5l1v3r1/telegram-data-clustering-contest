<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_xiaomi_100wos_gyorstolto_super_charge_turbo"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:33:00+00:00"/>
    <meta property="og:title" content="Olyan gyorstöltőt ígér a Xiaomi, ami pillanatok alatt feltölti a mobilt"/>
    <meta property="og:description" content="A Xiaomi ígérete szerint 2020-ban debütálhat az a technológia, ami 17 perc alatt tölt fel 0-ról 100 százalékra egy 4000 mAh-s akkumulátort."/>
  </head>
  <body>
    <article>
      <h1>Olyan gyorstöltőt ígér a Xiaomi, ami pillanatok alatt feltölti a mobilt</h1>
      <address><time datetime="2019-11-25T08:33:00+00:00">25 Nov 2019, 08:33</time> by <a rel="author">hvg.hu</a></address>
      <p>
        <b>A Xiaomi ígérete szerint 2020-ban debütálhat az a technológia, ami 17 perc alatt tölt fel 0-ról 100 százalékra egy 4000 mAh-s akkumulátort.</b>
      </p>
      <p>Az okostelefonokat fejlesztő cégek nemcsak azt igyekeznek elérni, hogy minél kevesebb energiát fogyasszon az éppen aktuális csúcsmobil, hanem azt is, hogy a benne található akkumulátort minél gyorsabban lehessen feltölteni. A Xiaomi az év elején mutatta meg, ők hogyan képzelik el mindezt: egy 100W-os gyorstöltővel, ami egy 4000 mAh-s akkumulátort alig 17 perc alatt tölt fel 0-ról 100 százalékra. A technológiájukat össze is mérték az Oppo 50W-os gyorstöltőjével, az eredmény pedig magáért beszél.</p>
      <figure>
        <iframe src="https://www.youtube.com/embed/pcOpJ__4vzQ" width="640" height="360" data-service="Youtube" scrolling="no"/>
      </figure>
      <p>Arról akkor még nem beszéltek, hogy ezzel a megoldással mikor találkozhatunk majd egy kereskedelmi forgalomba kerülő okostelefonban, a cég azonban most megadta a választ. A Xiaomi fejlesztői konferenciáján már arról beszéltek, hogy a Super Charge Turbo előnyeit 2020-ban élvezhetjük először.</p>
      <p>A Xiaomi szakemberei emellett arról is beszéltek, miként épül majd fel a töltő, és milyen védelmi megoldásokat építenek be, hogy a készülék ne hevüljön túl töltés közben, és ne történjenek balesetek – írja a <i><a href="https://www.soyacincau.com/2019/11/20/xiaomi-100w-super-charge-turbo-charger-coming/">SoyaCinCau</a></i>.</p>
      <p>
        <i>[<a href="https://hvg.hu/tudomany/20150914_okostelefon_akkumulator_hogyan_toltsem">Nézze csak: szinte biztos, hogy eddig ön is rosszul töltötte a telefonját</a>]</i>
      </p>
      <p>Az még érdekes kérdés, hogy miként tudják majd megóvni az akkumulátort, a gyorstöltés ugyanis hosszú távon képes tönkretenni azt.</p>
      <p>Persze nem a Xiaomi az egyetlen, aki le akarja rövidíteni a töltési időt. Az Oppo nemrég <a href="https://hvg.hu/tudomany/20190927_oppo_reno_ace_65w_gyorstolto_mobiltolto">egy 65W-os technológiát villantott</a>, és meg is mutatták, hogyan működik. A Vivo viszont még a Xiaomi megoldására is "rálicitált", és <a href="https://hvg.hu/tudomany/20190620_vivo_4000_mah_telefon_akkumulator_gyorstolto">egy 120W-os megoldást prezentált</a>.</p>
    </article>
  </body>
</html>