<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Medycyna-i-zdrowie/191129661-Finski-szpital-do-pacjentow-Mogliscie-zlapac-u-nas-odre.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T08:14:09+00:00"/>
    <meta property="og:title" content="Fiński szpital do pacjentów: Mogliście złapać u nas odrę"/>
    <meta property="og:description" content="U obywatela Finlandii w średnim wieku zdiagnozowano odrę w piątek, w szpitalu w Hyvinkää w Finlandii, ok. 50 km na północ od Helsinek. Teraz szpital ostrzega swoich pacjentów, że w czasie piątkowej wizyty w szpitalu mogli zarazić się odrą - informuje yle.fi."/>
  </head>
  <body>
    <article>
      <h1>Fiński szpital do pacjentów: Mogliście złapać u nas odrę</h1>
      <address><time datetime="2019-11-25T08:14:09+00:00">25 Nov 2019, 08:14</time> by <a rel="author">arb</a></address>
      <p>
        <b>U obywatela Finlandii w średnim wieku zdiagnozowano odrę w piątek, w szpitalu w Hyvinkää w Finlandii, ok. 50 km na północ od Helsinek. Teraz szpital ostrzega swoich pacjentów, że w czasie piątkowej wizyty w szpitalu mogli zarazić się odrą - informuje yle.fi.</b>
      </p>
      <p>Według lokalnych władz odpowiedzialnych za służbę zdrowia mężczyzna przed stwierdzeniem u niego odry przebywał za granicą. Na razie nie jest jasne, czy mężczyzna był zaszczepiony przeciwko odrze.</p>
      <p>Chory <a href="https://www.rp.pl/article/20191118/NAUKA/191119510">na odrę</a> przebywa obecnie w szpitalu, gdzie poddano go kwarantannie, aby zapobiec rozprzestrzenianiu się choroby drogą kropelkową. Jednak dyrekcja szpitala podejrzewa, że mężczyzna mógł zarazić innych pacjentów, którzy zgłosili się na ostry dyżur 22 listopada.</p>
      <p>Osobom, które zgłosiły się na ostry dyżur w piątek zalecono sprawdzenie, czy w przeszłości szczepiły się na odrę (aby szczepionka była skuteczna należy przyjąć dwie jej dawki).</p>
      <p>Według lokalnych władz potencjalnie zagrożonych zarażeniem się odrą było kilkudziesięciu pacjentów. Szpital zdołał zidentyfikować wszystkie osoby, które przebywały wówczas na ostrym dyżurze. Władze podkreślają, że ryzyko zarażenia się było jednak minimalne.</p>
      <p>W czwartek przypadek zachorowania na odrę stwierdzono również w szpitalu w regionie Kanta-Häme w południowej Finlandii.</p>
    </article>
  </body>
</html>