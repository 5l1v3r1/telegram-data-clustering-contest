<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807324/%D8%B1%D8%A7%D9%87%D8%A8%D8%B1%D8%AF-%D8%A7%D9%82%D8%AA%D8%B5%D8%A7%D8%AF-%D9%85%D9%82%D8%A7%D9%88%D9%85%D8%AA%DB%8C-%D8%B3%D8%A8%D8%A8-%D8%A7%D8%B1%D8%AA%D9%82%D8%A7%DB%8C-%D9%82%D8%AF%D8%B1%D8%AA-%D9%85%D9%84%DB%8C-%D9%88-%D8%A7%D9%86%D8%B3%D8%AF%D8%A7%D8%AF-%D9%86%D9%81%D9%88%D8%B0-%D9%88-%D8%B3%D9%84%D8%B7%D9%87-%D8%A8%DB%8C%DA%AF%D8%A7%D9%86%DA%AF%D8%A7%D9%86-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:22:00+00:00"/>
    <meta property="og:title" content="مهاجرنیا، پژوهشگر مسائل سیاسی کشور: راهبرد اقتصاد مقاومتی سبب ارتقای قدرت ملی و انسداد نفوذ و سلطه بیگانگان است"/>
    <meta property="og:description" content="مهاجرنیا گفت: ویژگی راهبرد اقتصاد مقاومتی آن است که قدرت ملی را ارتقاء و جلوی هرگونه نفوذ و سلطه بیگانه را سد می‌کند."/>
  </head>
  <body>
    <article>
      <h1>مهاجرنیا، پژوهشگر مسائل سیاسی کشور: راهبرد اقتصاد مقاومتی سبب ارتقای قدرت ملی و انسداد نفوذ و سلطه بیگانگان است</h1>
      <h2>مهاجرنیا گفت: ویژگی راهبرد اقتصاد مقاومتی آن است که قدرت ملی را ارتقاء و جلوی هرگونه نفوذ و سلطه بیگانه را سد می‌کند.</h2>
      <address>
        <time datetime="2019-11-25T08:22:00+00:00">25 Nov 2019, 08:22</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، حجت‌الاسلام‌والمسلمین محسن مهاجرنیا، استاد و پژوهشگر مسائل سیاسی در شانزدهمین نشست کرسی‌های آزاداندیشی مجمع هماهنگی پیروان امام و رهبری استان قم که با موضوع "تبیین بیانیه گام دوم انقلاب اسلامی" در دانشگاه طلوع مهر قم برگزارشد با بیان اینکه ویژگی راهبرد اقتصاد مقاومتی آن است که قدرت ملی را ارتقاء و جلوی هرگونه نفوذ و سلطه بیگانه را سد می‌کند، راه ایجاد چنین راهبردی را در بیانیه؛ دانش‌بنیادی، درون‌زایی، مولّدی سازی، مردمی کردن اقتصاد، با مدیریت مدیران جوان و دانا و مؤمن و مسلّط بر دانسته‌های اقتصادی در درون دولت است.<br/><br/>این استاد حوزه و دانشگاه اظهار کرد: در ادامه بحث راهبردشناسی در بیانیه گام دوم، موضوع این نشست «راهبرد اقتصاد مقاومتی» است. راهبرد‌ها همانند اهداف میانی و کوتاه مدت امور ثابت نیستند. رویکرد‌های اعتقادی و شرایط سیاسی ممکن است موضوعی را تبدیل به هدف و یا راهبرد بکند و موضوعی را از حالت راهبردی خارج نماید. موضوعی مانند اقتصاد در رویکرد مارکسیتسی زیربنای همه چیز و در رویکرد کاپیتالیستی هدف همه رقابت هاست، اما در تفکر اسلامی نه تنها زیربنا و هدف جامعه نیست بلکه در گذشته به آن نگاه راهبردی هم نبود. اما شرایط دنیای امروز و بحران‌های اقتصادی و سیاسی و فشار‌های دشمنان این عرصه را امروز در کشور به یک راهبرد اساسی برای برون رفت از تنگنا‌های موجود تبدیل کرده است و در بیانیه گام دوم با تصریح به اینکه «اقتصاد البتّه هدف جامعه‌ی اسلامی نیست، امّا وسیله‌ای است که بدون آن نمی‌توان به هدف‌ها رسید» اقتصاد مقاومتی، به مثابه یکی از راهبرد‌های هفتگانه ورود به گام دوم انقلاب اسلامی تلقی شده است.<br/><br/>استاد مهاجرنیا با اشاره به مفاد بیانیه در خصوص نگاه راهبردی گفت؛ جایگاه اقتصاد در تقویت و سامان دهی به «نقطه‌ی قوّت»، «سلطه‌ناپذیری» و «نفوذ ناپذیری» این عرصه را از سطح عادی به سطح راهبردی ارتقاء داده است. همان طوری که مقام معظم رهبری در بیانیه آورده اند: «اقتصاد یک نقطه‌ی کلیدیِ تعیین‌کننده است. اقتصاد قوی، نقطه‌ی قوّت وعامل مهمّ سلطه‌ناپذیری و نفوذ ناپذیری کشور است و اقتصاد ضعیف، نقطه‌ی ضعف و زمینه ساز نفوذ و سلطه و دخالت دشمنان است. فقر و غنا در مادّیات و معنویّات بشر، اثر می‌گذارد.»<br/><br/>مهاجرنیا با اشاره به این‌که در نگاه راهبردی به اقتصاد است که بیانیه به همه فرصت‌ها، تهدیدها، نقطه‌قوت‌ها و نقطه‌ضعف‌ها، توجه کرده است ومی گوید «ایران با دارا بودن یک درصد جمعیّت جهان، دارای ۷ درصد ذخایر معدنی جهان است: منابع عظیم زیرزمینی، موقعیت استثنائی جغرافیایی میان شرق و غرب و شمال و جنوب، بازار بزرگ ملّی، بازار بزرگ منطقه‌ای با داشتن ۱۵ همسایه با ۶۰۰ میلیون جمعیّت، سواحل دریایی طولانی، حاصل‌خیزی زمین با محصولات متنوّع کشاورزی و باغی، اقتصاد بزرگ و متنوع، بخش‌هایی از ظرفیّتهای کشور است؛ بسیاری از ظرفیّتها دست‌نخورده مانده است. گفته شده است که ایران از نظر ظرفیّتهای استفاده نشده‌ی طبیعی و انسانی در رتبه‌ی اوّل جهان است. بی‌شک شما جوانان مؤمن و پُرتلاش خواهید توانست این عیب بزرگ را برطرف کنید.»<br/><br/>مهاجرنیا در ادامه گفت:: ظرفیت‌ها و فرصت‌های مادی و اقتصادی که امروز در اختیار جمهوری اسلامی است، فهرستی طولانی را تشکیل می‌دهد که عملیاتی سازی آن نیازمند مدیریتی جهادی، مدیرانی متخصص و کارآمد، مسئولانی پرانگیزه و خردمند است تا با پیوند زدن میان آرمان‌ها و واقعیت ها، کاروان انقلاب اسلامی را از وضع موجود به وضع مطلوب برسانند.<br/><br/>این پژوهش‌گر مسائل سیاسی گفت: در کنار این همه فرصت و ظرفیت‌هایی که انقلاب اسلامی ایجاد کرده است، اقتصاد کشور هنوز در تراز راهبردی انقلاب دیده نمی‌شود و از آسیب‌های زیادی رنج می‌برد. در بیانیه گام دوم روی یازده آسیب جدی اقتصاد تمرکز شده است. در کنار عملکرد‌های ضعیف، چالش‌های بیرونی تحریم و وسوسه ها‌ی دشمنان، عیوب ساختاری و ضعف‌های مدیریّتی است، وابستگی اقتصاد به نفت، دولتی بودن بخش‌هایی از اقتصاد که در حیطه‌ی وظایف دولت نیست، نگاه به خارج، استفاده‌ی اندک از ظرفیّت نیروی انسانی کشور، بودجه‌بندی معیوب و نامتوازن، عدم ثبات سیاست‌های اجرائی اقتصاد، عدم رعایت اولویّتها و وجود هزینه‌های زائد و حتّی مسرفانه در بخش‌هایی از دستگاه‌های حکومتی است.<br/><br/>وی در پایان افزود: راهبردی سازی اقتصاد به آن است که آسیب‌های فوق، برطرف شوند و اقتصاد مقاومتی شکل بگیرد و به مثابه راهبرد کلان نظام در همه بخش ها، مورد توجه قرار گیرد. ویژگی راهبرد اقتصاد مقاومتی آن است که قدرت ملی را ارتقاء و جلوی هرگونه نفوذ و سلطه بیگانه را سد می‌کند. راه ایجاد چنین راهبردی را در بیانیه؛ دانش‌بنیادی، درون‌زایی، مولّد سازی، مردمی کردن اقتصاد آن هم با دستان مدیران جوان و دانا و مؤمن و مسلّط بر دانسته‌های اقتصادی در درون دولت است.</p>
    </article>
  </body>
</html>