<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/25/il-caba-zen-debutta-a-teatro-una-comunita-in-scena/1329046/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-25T08:39:33+00:00"/>
    <meta property="og:title" content="Il Caba-zen debutta a teatro: una comunità in scena"/>
    <meta property="og:description" content="TREIA - Il 30 novembre alle 21,15 lo spettacolo diretto da Morena Oro con la compagnia Tip"/>
  </head>
  <body>
    <article>
      <h1>Il Caba-zen debutta a teatro: una comunità in scena</h1>
      <h2>TREIA - Il 30 novembre alle 21,15 lo spettacolo diretto da Morena Oro con la compagnia Tip</h2>
      <address><time datetime="2019-11-25T08:39:33+00:00">25 Nov 2019, 08:39</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F25%2Fil-caba-zen-debutta-a-teatro-una-comunita-in-scena%2F1329046%2F">Condividi70</a><a href="https://twitter.com/intent/tweet?text=Il+Caba-zen+debutta+a+teatro%3A++una+comunit%C3%A0+in+scena&amp;url=https%3A%2F%2Fwww.cronachemaceratesi.it%2F2019%2F11%2F25%2Fil-caba-zen-debutta-a-teatro-una-comunita-in-scena%2F1329046%2F">Tweet</a>Email70 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/volantino-logo-325x348.jpg"/>
      </figure>
      <p> </p>
      <p><b>Il Caba-Zen debutta al Teatro comunale di Treia, il 30 novembre alle 21,15. L’embrione di questo progetto teatrale anomalo è stato affidato dalle associazioni Adesso Yoga e Auser di Treia, a Morena Oro attiva già sul territorio da molti anni come speaker radiofonica a Radio Nuova in Blu e come autrice-attrice e performer . </b>L’ambizione, prima timida, divenuta poi sempre più audace via via che il Caba-Zen ha preso forma, è a carico della compagnia “Il Teatro delle Immagini Parlanti”, una piccola “comunità” di poeti, artisti, musicisti e scrittori incontratisi nelle Terre Treiesi e zone limitrofe desiderosi di trasmettere la propria gioia creativa. Un manipolo di “esploratori dell’esistenza” dalle attitudini molto variegate e originali che ha dato un carattere singolare a questa proposta teatrale, con l’ausilio di una regia che dal materiale umano emerso dagli incontri, ha carpito le peculiarità del singolo per fonderle in una sinfonia d’insieme.</p>
      <p> </p>
      <p><b>Il titolo è fuoriuscito dalla fantasia della regista, Morena Oro,  una</b> <b>semplice crasi fra le parole Cabaret e Zen.</b> Del Cabaret, la regista, ha inteso mantenere la leggerezza del linguaggio e di certe situation, la velocità e il susseguirsi continuo di personaggi, gag e performance di vario tipo, dello Zen riprende l’approccio minimale e cristallino fatto di filosofie e massime portate in scena attraverso scenette e rappresentazioni coreografiche. Un continuo oscillare, dunque, fra il sacro e il profano, fra il serio e il faceto, fra leggerezza affrancante e tensione della parola che chiama in causa. Sicuramente una sfida molto stimolante e impegnativa per la Oro che si trova per la prima volta a dirigere una intera compagnia sbocciata intorno ad un progetto corale. Sarà una miscellanea con poca scenografia ma molta sceneggiatura, costituita principalmente dai testi composti dai poeti e scrittori coinvolti, con pochi effetti speciali ma molti affetti speciali: quelli dei singoli attori impegnati in coreografie, canti, declamazioni, rappresentazioni, legati insieme da un evidente approccio sperimentale che la regista ha appreso nella frequentazione pluriennale dei corsi teatrali di Fabio Pierpaoli, attore e regista nella ormai disciolta Tribù Teatrale di Osimo. <b>Il Caba-Zen intende  portare allegrezza, sorriso, riflessione, amore per la cultura. Quindi salvezza attraverso l’arte e la bellezza.</b></p>
    </article>
  </body>
</html>