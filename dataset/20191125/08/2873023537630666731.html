<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220350"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T08:43:25+00:00"/>
    <meta property="og:title" content="«Όχι στους τουρκικούς εκβιασμούς με το μεταναστευτικό» λέει ο Ν. Δένδιας"/>
    <meta property="og:description" content="Αυστηρός έναντι της Τουρκίας, την οποία κατηγόρησε για εκβιασμούς στο μεταναστευτικό, εμφανίστηκε ο υπουργός Εξωτερικών, διευκρινίζοντας ότι δεν πρόκειται για ένα διμερές θέμα."/>
  </head>
  <body>
    <article>
      <h1>«Όχι στους τουρκικούς εκβιασμούς με το μεταναστευτικό» λέει ο Ν. Δένδιας</h1>
      <address><time datetime="2019-11-25T08:43:25+00:00">25 Nov 2019, 08:43</time> by <a rel="author">efsyn.gr</a></address>
      <p>Ο Ν. Δένδιας τόνισε ότι η Ελλάδα δε θα επιτρέψει στην Τουρκία να θεωρήσει πως το μεταναστευτικό είναι διμερές ζήτημα, ούτε να εκβιάζει τη χώρα χρησιμοποιώντας τις μεταναστευτικές ροές.</p>
      <p>«Δεν είναι πάντα εύκολο να συνεννοηθείς με την τουρκική πλευρά, ακόμα και σε πράγματα στα οποία το δίκαιο και το ορθό και το νόμιμο και το ηθικό είναι προφανές», σημείωσε ο κ. Δένδιας σε συνέντευξή του στο ραδιόφωνο του ΣΚΑΪ. «Η Ελλάδα κάνει μια προσπάθεια καταρχήν να εξηγήσει και στην Τουρκία ότι υπάρχουν δεδομένες υποχρεώσεις και η κυβέρνηση κάνει μια εσωτερική προσπάθεια να οργανώσει ένα σύστημα χειρισμού των μεταναστευτικών ροών που να θωρακίζει τη χώρα και τα σύνορά της».</p>
      <p>Όπως επεσήμανε ο υπουργός Εξωτερικών οι αριθμοί αυτή τη στιγμή υπερβαίνουν και τις υπάρχουσες δυνατότητες του συστήματος και άρα πρέπει το σύστημα αυτό να εξελιχθεί πάρα πολύ γρήγορα. «Υποχρέωση της ελληνικής κυβέρνησης είναι -και η κυβέρνηση Μητσοτάκη θα το κάνει- να θωρακίσει τη χώρα. Δεν πρόκειται να αφήσουμε τη χώρα στο έρμαιο των τουρκικών βουλήσεων, εάν η Τουρκία δεν είναι διατεθειμένη να αντιληφθεί τις υποχρεώσεις της» υπογράμμισε ο κ. Δένδιας και πρόσθεσε: «Σε εμάς η Τουρκία μπορεί να βρει έναν σοβαρό και ειλικρινή συνομιλητή, ο οποίος καταλαβαίνει και τα τουρκικά προβλήματα. Η Τουρκία φιλοξενεί 4 εκατομμύρια ανθρώπους. Η Ελλάδα είναι αυτή που παρά τη συμπεριφορά της Τουρκίας σε διάφορα θέματα δε τα συνέδεσε και στήριξε το αίτημα της Τουρκίας για να τύχει οικονομικής ενίσχυσης από την Ευρωπαϊκή Ένωση. Η Τουρκία αυτά πρέπει να τα αντιληφθεί και να τα εκτιμήσει».</p>
      <p>«Θα επιτελέσουμε το συνταγματικό μας καθήκον να θωρακίσουμε τα σύνορα της χώρας» επισήμανε χαρακτηριστικά ο κ. Δένδιας, για να συμπληρώσει πως η προμήθεια των 10 επιπλέον ταχυπλόων σκαφών είναι ένα καλό βήμα για τη φύλαξη των θαλάσσιων συνόρων. Τόνισε, επίσης, ότι έπρεπε να υπάρχει ήδη στη θέση του το εξελιγμένο σύστημα καμερών και επιτήρησης που θα μας επέτρεπε να βλέπουμε την κίνηση αυτών που θέλουν να έρθουν στην Ελλάδα, πολύ πριν μπουν στις βάρκες.</p>
      <p>«Να εξαντλήσουμε την αντοχή μας για να βοηθήσουμε όσους ανθρώπους μπορούμε, αλλά δεν μπορούμε πέραν της αντοχής μας», κατέληξε ο κ. Δένδιας.</p>
      <related>
        <h4>Σχετικά Άρθρα</h4>
        <a href="https://www.efsyn.gr/nisides/219252_oi-metanastes-pigi-empneysis"/>
        <a href="https://www.efsyn.gr/node/220078"/>
        <a href="https://www.efsyn.gr/node/218462"/>
        <a href="https://www.efsyn.gr/politiki/exoteriki-politiki/218156_eide-tsaboysogloy-ntimitrof-o-dendias"/>
        <a href="https://www.efsyn.gr/politiki/exoteriki-politiki/217766_neo-kefalaio-stis-ellinorosikes-sheseis"/>
        <a href="https://www.efsyn.gr/politiki/exoteriki-politiki/216821_anagkaia-i-eyropaiki-allileggyi-sto-metanasteytiko"/>
      </related>
    </article>
  </body>
</html>