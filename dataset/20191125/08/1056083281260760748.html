<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402202/%D9%88%D8%B6%D8%B9%DB%8C%D8%AA-%D8%A7%D9%82%D8%AA%D8%B5%D8%A7%D8%AF-%D8%AC%D9%87%D8%A7%D9%86%DB%8C-%D8%B4%DA%A9%D9%86%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:01:59+00:00"/>
    <meta property="og:title" content="وضعیت اقتصاد جهانی شکننده است"/>
    <meta property="og:description" content="موسسه رتبه بندی &quot;مودی&quot; اعلام کرد که رشد اقتصادی جهان به پایین ترین سطح خود از زمان رکود بزرگ رسیده است."/>
  </head>
  <body>
    <article>
      <h1>وضعیت اقتصاد جهانی شکننده است</h1>
      <address><time datetime="2019-11-25T08:01:59+00:00">25 Nov 2019, 08:01</time> by <a rel="author">متین کاکوئی</a></address>
      <p>موسسه رتبه بندی "مودی" اعلام کرد که رشد اقتصادی جهان به پایین ترین سطح خود از زمان رکود بزرگ رسیده است.</p>
      <p>به گزارش ایسنا، موسسه رتبه بندی مودی در گزارش جدید خود از وضعیت اقتصادی جهان اعلام کرد که با توجه به افزایش ریسک های اعتباری، وضعیت اقتصادی در سطح شکننده‌ای باقی خواهد ماند. این موسسه با بیان این که پیش‌بینی نمی کند تا سال ۲۰۲۰ اقتصاد جهانی وارد رکود شود؛ از کشورها خواست تا با یکدیگر به یک چارچوب مشترک برای غلبه بر تنش های تجاری رو به افزایش دست پیدا کنند.</p>
      <p>مودی در بخش دیگری از گزارش خود پیش بینی کرد که نرخ بهره در سطح پایینی باقی بماند و در سال های پیش رو، منحنی بازدهی اوراق قرضه ثابت باشند. این نرخ بهره پایین باعث خواهد شد تا هزینه‌های استقراض کمتر شود و شرکت‌ها و کشورهای نوظهور بیش از پیش به فکر تامین مالی از طریق استقراض باشند که همین مساله نیز به نوبه خود منجر به افزایش حجم بدهی ها و ترغیب سرمایه گذاران به خروج سرمایه های خود از بازار اوراق خواهد شد.</p>
      <p>مودی هم‌چنین به آمریکا و کشورهای اروپایی هشدار داده است که ریسک های رکودی در این کشورها کماکان رو به افزایش است. در خصوص چین نیز پیش‌بینی شده است که تلاش ها برای تعادل بخشی مجدد به ترازنامه‌ها، دست کم در کوتاه مدت باعث شود جلوی رشد خیلی سریع اقتصاد این کشور گرفته شود هر چند که غلبه بر این چالش ها در بلندمدت برای حفظ رشد اقتصادی بالا ضروری بوده و چین چاره ای جز انجام آن ها ندارد.</p>
      <p>مودی هم‌چنین در خصوص وضعیت اقتصادی انگلیس نیز پیش بینی کرده است که رشد اقتصادی این کشور در سطح بسیار ضعیف باقی بماند و اختلافات با اتحادیه اروپا بر سر چگونگی روابط دوجانبه در آینده، به تشدید فضای نامطمئن کنونی دامن بزند و انگیزه سرمایه گذاران و فعالان تجاری را برای شروع پروژه‌های جدید به شدت کاهش دهد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082415463/%DA%86%D8%B4%D9%85-%D8%A7%D9%86%D8%AF%D8%A7%D8%B2-%D8%A7%D9%82%D8%AA%D8%B5%D8%A7%D8%AF%DB%8C-%D8%AC%D9%87%D8%A7%D9%86-%D8%AA%DB%8C%D8%B1%D9%87-%D8%B4%D8%AF"/>
        <a href="https://www.isna.ir/news/98082012251/%D8%B1%D8%AA%D8%A8%D9%87-%D8%A7%D8%B9%D8%AA%D8%A8%D8%A7%D8%B1%DB%8C-%D8%A7%D9%86%DA%AF%D9%84%DB%8C%D8%B3-%D8%A7%D9%81%D8%AA-%DA%A9%D8%B1%D8%AF"/>
        <a href="https://www.isna.ir/news/98081810435/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D8%B1%D9%88%D9%BE%D8%A7-%D8%A8%DB%8C%D8%B4-%D8%A7%D8%B2-%D9%BE%DB%8C%D8%B4-%DA%A9%D9%85-%D9%85%DB%8C-%D8%B4%D9%88%D8%AF"/>
      </related>
    </article>
  </body>
</html>