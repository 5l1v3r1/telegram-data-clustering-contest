<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Medycyna-i-zdrowie/191129657-Samoa-Epidemia-odry-coraz-bardziej-powazna-Dzieci-umieraja.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T08:50:48+00:00"/>
    <meta property="og:title" content="Samoa: Epidemia odry coraz bardziej poważna. Dzieci umierają"/>
    <meta property="og:description" content="Władze Samoa alarmują, że epidemia odry na Samoa zatacza coraz szersze kręgi, a sytuacja pogarsza się - w wyniku zachorowań na odrę zmarło tam już 25 osób - 24 z nich to dzieci - informuje AP."/>
  </head>
  <body>
    <article>
      <h1>Samoa: Epidemia odry coraz bardziej poważna. Dzieci umierają</h1>
      <address><time datetime="2019-11-25T08:50:48+00:00">25 Nov 2019, 08:50</time> by <a rel="author">arb</a></address>
      <p>
        <b>Władze Samoa alarmują, że epidemia odry na Samoa zatacza coraz szersze kręgi, a sytuacja pogarsza się - w wyniku zachorowań na odrę zmarło tam już 25 osób - 24 z nich to dzieci - informuje AP.</b>
      </p>
      <p>- Wciąż mamy wielki problem - przyznał dyrektor generalny ds. zdrowia Samoa Leausa Take Naseri w specjalnym oświadczeniu.</p>
      <p>Leausa Take Naseri poinformował, że ponad 140 nowych przypadków zarażeń wirusem odry zostało zarejestrowanych dzień wcześniej. Łącznie, od momentu wybuchu epidemii w ubiegłym miesiącu na odrę zachorowało ok. 2200 osób.</p>
      <p>Obecnie w szpitalach przebywa 20 chorych na odrę dzieci, które są w stanie krytycznym.</p>
      <p>Dziewięć dni temu <a href="https://www.rp.pl/article/20191118/NAUKA/191119510">władze Samoa wprowadziły stan wyjątkowy</a>, zamykając wszystkie szkoły i zakazując dzieciom udziału w zgromadzeniach publicznych i nakazując rozpoczęcie akcji powszechnych szczepień. Po kraju jeżdżą zespoły medyczne rozprowadzające tysiące szczepionek.</p>
      <p>Rząd zamknął także jedną z prywatnych klinik i prowadzi śledztwo ws. podawania szczepionek bez nadzoru i handlu nimi.</p>
      <p>Średnia wieku ofiar epidemii odry na Samoa to zaledwie 13 miesięcy. Spośród 25 ofiar 24 to dzieci w wieku do 5 lat, 11 z nich miało mniej niż 12 miesięcy.</p>
      <p>Łącznie do szpitali przyjęto jak dotąd 679 osób chorych na odrę, co stanowi dwie trzecie wszystkich przyjęć do szpitali w tym czasie.</p>
      <p>Z danych WHO wynika, że w Samoa odsetek szczepionych przeciwko odrze dzieci zmniejszył się z 70 proc. w 2013 roku do zaledwie 30 proc. dzieci w 2018 roku.</p>
      <p>Władze Samoa w ubiegłym roku wstrzymały na kilka miesięcy szczepienia dzieci, po tym jak w ubiegłym roku dwoje dzieci zmarło w wyniku błędu medycznego związanego z podaniem szczepionki przeciwko odrze.</p>
      <p>Z rosnącą liczbą zachorowań na odrę borykają się też Tonga, Fidżi i Nowa Zelandia. Amerykańskie Samoa wymaga od osób przyjeżdżających do kraju z Samoa i Tonga udowodnienia, że zostały one zaszczepione.</p>
    </article>
  </body>
</html>