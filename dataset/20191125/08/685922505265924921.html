<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474475"/>
    <meta property="og:site_name" content="طرفداری"/>
    <meta property="article:published_time" content="2019-11-25T08:04:21+00:00"/>
    <meta property="og:title" content="سخنگوی فدراسیون کشتی: لغو جام جهانی کشتی فرنگی در ایران؟ هیچ مشکلی به لحاظ امنیتی نداریم؛ اتحادیه جهانی یک‌طرفه مسابقات را لغو کرد"/>
    <meta property="og:description" content="طرفداری- سخنگوی فدراسیون کشتی می گوید اتحادیه جهانی یک طرفه برگزاری جام جهانی در ایران را لغو کرد. به گزارش فارس، حسن رنگرز، سخنگوی فدراسیون کشتی امروز درباره تصمیم مسئولان اتحادیه جهانی برای لغو برگزاری جام جهانی کشتی فرنگی در ایران اظهار داشت:"/>
  </head>
  <body>
    <article>
      <h1>سخنگوی فدراسیون کشتی: لغو جام جهانی کشتی فرنگی در ایران؟ هیچ مشکلی به لحاظ امنیتی نداریم؛ اتحادیه جهانی یک‌طرفه مسابقات را لغو کرد</h1>
      <address><time datetime="2019-11-25T08:04:21+00:00">25 Nov 2019, 08:04</time> by <a rel="author" href="https://www.tarafdari.com/%D8%A7%D8%AD%D8%B3%D8%A7%D9%86-%D9%88%D9%84%DB%8C-%D8%AF%D9%88%D8%B3%D8%AA/133918" target="_blank">احسان ولی دوست</a></address>
      <pre>ایران آماده برگزاری جام جهانی کشتی است اما فدراسیون جهانی در این خصوص شک دارد.</pre>
      <p><b><a href="https://www.tarafdari.com/">طرفداری</a></b>-سخنگوی فدراسیون کشتی می گوید اتحادیه جهانی یک طرفه برگزاری جام جهانی در ایران را لغو کرد.</p>
      <p>به گزارش <b>فارس</b>، حسن رنگرز، سخنگوی فدراسیون کشتی امروز درباره تصمیم مسئولان اتحادیه جهانی برای <a href="https://www.tarafdari.com/node/1474459">لغو برگزاری جام جهانی کشتی فرنگی در ایران</a> اظهار داشت:</p>
      <blockquote>روز گذشته کمیته اجرایی اتحادیه جهانی در استانبول جلسه گذاشتند و طی نامه ای ضمن تشکر از تلاش های فدراسیون ایران برای میزبانی، با توجه به یک سری مستنداتی که خودشان ارائه کردند، متقاضی تعویض محل برگزاری مسابقات جهانی شدند.</blockquote>
      <p>وی افزود:</p>
      <blockquote>بعد از این نامه فدراسیون کشتی در ارتباط با عوامل ذی‌ربط و داخلی و تعامل با فدراسیون جهانی در تلاش است تا در خصوص ضرورت برگزاری رقابت ها در تاریخ مقرر در ایران مستنداتی ارائه کند. تیم ملی ما در اردو است تیم کوبا هم به این جمع اضافه شده و هر آن چیزی که مقدمات برگزاری ایده آل این رویداد بوده، تمهید شده است. بنابراین عدم برگزاری این رقابت ها در ایران و تعویض محل از نظر ما عملا بدون معنی است.</blockquote>
      <p>رنگرز که با برنامه «سلام، صبح بخیر» صحبت می کرد، عنوان کرد:</p>
      <blockquote>هر آن چیزی که مرتبط با مسئولیت و رسالت فدراسیون ایران بوده، محقق شده است. وقتی فدراسیون جهانی یک طرفه رقابت ها را لغو می کند، از این به بعد خارج از اراده و اختیار ما است. به هر حال ما در حال تلاش هستیم و نگرانی ها و دغدغه ها و به نوعی تصورات این عزیزان را به سمت و سوی درست با مستندات هدایت می کنیم.</blockquote>
      <p>سخنگوی فدراسیون کشتی گفت:</p>
      <blockquote>هیچ مشکلی به لحاظ امنیتی و لجستیکی برای برگزاری این مسابقات نداریم. سالن 12 هزار نفری آزادی به بهترین شکل تجهیز شده، جوایز دلاری آماده شده و سه هتل بسیار خوب و ایده آل طبق قوانین جهانی آماده شده است. ما این امکان را داریم یکی از باشکوه ترین رقابت های جام جهانی را میزبانی کنیم.</blockquote>
    </article>
  </body>
</html>