<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013336/%D8%B3%D9%81%D8%B1-%D8%A8%D9%87-%DA%A9%D8%B1%D8%A8%D9%84%D8%A7-%D8%A8%D8%A7-%DA%A9%D9%85%D8%AA%D8%B1-%D8%A7%D8%B2-%DB%B2-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:02:56+00:00"/>
    <meta property="og:title" content="سفر به کربلا با کمتر از ۲ میلیون تومان"/>
    <meta property="og:description" content="اعزام کاروان‌های ارزان‌قیمت به عتبات مجدد راه‌اندازی شد و مشتاقان این سفر معنوی می‌توانند با هزینه‌ای کم‌تر از ۲ میلیون تومان به کربلا مشرف شوند."/>
  </head>
  <body>
    <article>
      <h1>سفر به کربلا با کمتر از ۲ میلیون تومان</h1>
      <address>
        <time datetime="2019-11-25T08:02:56+00:00">25 Nov 2019, 08:02</time>
      </address>
      <p>
        <i>اعزام کاروان‌های ارزان‌قیمت به عتبات مجدد راه‌اندازی شد و مشتاقان این سفر معنوی می‌توانند با هزینه‌ای کم‌تر از ۲ میلیون تومان به کربلا مشرف شوند.</i>
      </p>
      <p>به گزارش مشرق، با افزایش هزینه‌های سفر به عتبات و درخواست خیل مشتاقان این سفر معنوی، سازمان حج و زیارت با ارائه طرحی اقدام به راه‌اندازی اعزام‌های ارزان‌قیمت به عتبات کرد تا از این طریق افراد کم‌برخوردار که از سفر به کربلا باز مانده بودند، بتوانند به عتبات مشرف شوند. </p>
      <p>بر همین اساس، در هر دوره چند کاروان در طرح اعزام‌های ارزان‌قیمت پیش‌بینی می‌شد و زائران بسیاری با این کاروان‌ها همراه شده و به عتبات اعزام می‌شدند. تا اینکه سال گذشته با توجه به نوسانات قیمت ارز و افزایش هزینه‌های سفر به عتبات، اعزام این کاروان‌ها متوقف شد.</p>
      <blockquote>بیشتر بخوانید:<br/><a href="https://www.mashreghnews.ir/news/1009264/%D8%B2%D9%85%D8%A7%D9%86-%D8%A2%D8%BA%D8%A7%D8%B2-%D8%AF%D9%88%D8%B1-%D8%AC%D8%AF%DB%8C%D8%AF-%D8%A7%D8%B9%D8%B2%D8%A7%D9%85-%D9%87%D8%A7%DB%8C-%D8%B9%D8%AA%D8%A8%D8%A7%D8%AA-%D8%B9%D8%A7%D9%84%DB%8C%D8%A7%D8%AA">زمان آغاز دور جدید اعزام‌های <i>عتبات</i> عالیات</a></blockquote>
      <p>امسال با توجه به اینکه مذاکرات ایران و عراق برای حذف هزینه ویزای عراق به نتیجه رسید، قیمت سفر به عتبات نیز تا حدودی کاهش یافت؛ چرا که دیگر زائران نیازی به پرداخت هزینه روادید عراق نداشتند، بر همین اساس هزینه سفر هوایی به عتبات از حدود ۴ میلیون تومان به ۳ میلیون و ۳۰۰ هزار تومان کاهش یافت.</p>
      <p>این روند طولی نکشید که با افزایش هزینه‌های سفر به عتبات مجدد به همان مبلغ اولیه رسید؛ به طوری که هم‌اکنون هزینه سفر هوایی به عتبات حدود ۴ میلیون تومان است.</p>
      <p>بر همین اساس، سازمان حج و زیارت پس از بازگشایی مرزهای زمینی و برنامه‌ریزی به منظور از سرگیری کاروان‌های زمینی، مجدد اقدام به راه‌اندازی سفرهای ارزان‌قیمت به عتبات کرده است.</p>
      <p>در طرح سفرهای ارزان‌قیمت به عتبات که در شهرهای مختلف پیش‌بینی خواهد شد، کاروان‌ها همچون کاروان‌های عادی عتبات به مدت یک هفته در عراق حضور دارند؛ به طوری که ۳ شب در کربلا، ۳ شب در نجف و یک شب در کاظمین اقامت می‌کنند و سفر دوره‌ای سامرا را نیز در برنامه خواهند داشت.</p>
      <p>همچنین هزینه سفرهای ارزان‌قیمت به عتبات یک میلیون و ۷۶۵ هزار و ۴۷۹ تومان در نظر گرفته شده است و تمام اعزام‌ها به صورت زمینی خواهد بود؛ به طوری که تمام این کاروان‌ها از مرز زمینی مهران به عتبات تشرف می‌یابند.</p>
      <p> هم‌اکنون تنها سفرهای هوایی به عتبات در حال انجام است و اعزام‌های زمینی به عتبات از ۱۰ آذرماه آغاز می‌شود و اعزام کاروان‌های ارزان‌قیمت نیز از همین تاریخ به کربلا مشرف خواهند شد. هم‌اکنون ظرفیت اعزام کاروان‌های ارزان‌قیمت به صورت محدود و تنها در استان تهران باز شده اما قرار است تا نیمه آذرماه برای سایر استان‌ها نیز این اعزام‌ها در نظر گرفته شود. بر همین اساس، علاقه‌مندان همراهی کاروان‌های ارزان‌قیمت عتبات می‌توانند با داشتن گذرنامه معتبر به یکی از ۲ هزار و ۵۰۰ دفتر مجاز حج و زیارت مراجعه و در فهرست سفرهای ارزان ثبت‌نام کنند.</p>
      <p>منبع: فارس</p>
    </article>
  </body>
</html>