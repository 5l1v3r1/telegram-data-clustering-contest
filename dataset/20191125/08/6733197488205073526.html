<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/audi-rs-7-sportback-2019-cena-v-cr-vybava-technicka-data-srovnani-s-rs-6-avant"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="Nové Audi RS 7 Sportback už koupíte i v Česku. Cena za lepší styl není tak vysoká"/>
    <meta property="og:description" content="Po uvedení kombíku RS 6 Avant do prodeje již české zastoupení Audi zveřejňuje také cenovku čtyřdveřového „kupé“ RS 7 Sportback. Elegán vyjde o něco dráž."/>
  </head>
  <body>
    <article>
      <h1>Nové Audi RS 7 Sportback už koupíte i v Česku. Cena za lepší styl není tak vysoká</h1>
      <h2>Po uvedení kombíku RS 6 Avant do prodeje již české zastoupení Audi zveřejňuje také cenovku čtyřdveřového „kupé“ RS 7 Sportback. Elegán vyjde o něco dráž.</h2>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author">Daniel Fuglevič</a></address>
      <p>Také nejostřejší varianta modelu A7 Sportback již míří na český trh. Kromě pekelného výrazu v masce je předností <a href="https://www.autorevue.cz/autosalon-frankfurt-2019--audi-rs-7-sportback-se-stadem-600-koni-se-riti-asi-nejhezci-auto-z-ingolstadtu">RS 7 Sportback</a> hlavně technika ve formě mild-hybridního osmiválce 4.0 TFSI o výkonu 441 kW (600 koní) a točivém momentu 800 N.m, který ve spojení s pohonem všech kol a osmistupňovým automatem Tiptronic zajistí čtyřdveřovému „kupé“ zrychlení na 100 km/h za 3,6 vteřiny a standardní maximálku 250 km/h.</p>
      <p>Srovnání s novým <a href="https://www.autorevue.cz/audi-rs-6-avant-2019-poprve-nazivo-novy-supersport-s-obrim-kufrem-ma-600-koni">kombíkem RS 6 Avant</a> je na místě, jelikož obě auta využívají stejnou techniku a vyrovnají se i po stránce dynamiky. Stylový elegán se svažující zádí a kufrem o objemu 535 litrů však vyjde o nějaké „drobné“ dráž, začíná totiž na částce <b>3.211.900 Kč</b>. RS 6 Avant (objem kufru 565 litrů) startuje na 3.104.900 Kč.</p>
      <related>
        <a href="https://www.autorevue.cz/audi-rs-6-avant-2020-cena-v-cr-vybava-priplatky-technicka-data"/>
      </related>
      <p>A ve standardní výbavě přitom zůstává vše potřebné, rovněž RS 7 Sportback tak dostává adaptivní vzduchový podvozek, progresivní řízení, 21palcová litá kola, základní šedou barvu karoserie Nardo, brzdy s kotouči 420 mm vpředu a 370 mm vzadu, full-LED osvětlení vpředu i vzadu, čtyřzónovou klimatizaci, infotainment s navigací a digitální přístrojový štít, sportovní elektricky nastavitelné a vyhřívané sedačky čalouněné kombinací Alcantara/kůže, zadní parkovací kameru a další.</p>
      <p>Samozřejmě, konečná cenovka může zajímavými příplatky stoupat do snad nekonečných výšin. Lákavý je například paket RS Dynamik plus, který za 116.000 Kč posune omezovač rychlosti až na 305 km/h a auto vybaví také samosvorným středovým diferenciálem, sportovním diferenciálem na zadní nápravě a navíc i systémem natáčení zadních kol.</p>
      <related>
        <a href="https://www.autorevue.cz/audi-rs-q8-2019-nazivo-prvni-dojmy-technicka-data-srovnani-s-konkurenty"/>
      </related>
      <p>Mezi dalšími příplatky lze zmínit metalické laky karoserie (od 34.800 Kč), hlasitější sportovní výfukový systém (40.600 Kč), panoramatické střešní okno (47.900 Kč), asistent nočního vidění (62.400 Kč), laserové světlomety Matrix LED (69.600 Kč), paket s karbonovými díly exteriéru (129.000 Kč), vrcholný audiosystém Bang &amp; Olufsen 3D (176.000 Kč) nebo karbon-keramické brzdy (od 246.400 Kč).</p>
      <table>
        <tr>
          <th colspan="3">Audi RS 7 Sportback vs. Audi RS 6 Avant: Technická data a české ceny</th>
        </tr>
        <tr>
          <td>
            <b>Model</b>
          </td>
          <td align="center">
            <b>RS 7 Sportback</b>
          </td>
          <td align="center">
            <b>RS 6 Avant</b>
          </td>
        </tr>
        <tr>
          <td>
            <b>Zdvihový objem [cm3]</b>
          </td>
          <td align="center">3993</td>
          <td align="center">3993</td>
        </tr>
        <tr>
          <td>
            <b>Válce/ventily</b>
          </td>
          <td align="center">08.dub</td>
          <td align="center">08.dub</td>
        </tr>
        <tr>
          <td>
            <b>Největší výkon [kW/min]</b>
          </td>
          <td align="center">441/-</td>
          <td align="center">441/-</td>
        </tr>
        <tr>
          <td>
            <b>Točivý moment [N.m/min]</b>
          </td>
          <td align="center">800/2100-4500</td>
          <td align="center">800/2100-4500</td>
        </tr>
        <tr>
          <td>
            <b>Pohon</b>
          </td>
          <td align="center">quattro</td>
          <td align="center">quattro</td>
        </tr>
        <tr>
          <td>
            <b>Převodovka</b>
          </td>
          <td align="center">8A</td>
          <td align="center">8A</td>
        </tr>
        <tr>
          <td>
            <b>Max. rychlost [km/h]</b>
          </td>
          <td align="center">305</td>
          <td align="center">305</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">3,6</td>
          <td align="center">3,6</td>
        </tr>
        <tr>
          <td>
            <b>Kombinovaná spotřeba [l/100 km]</b>
          </td>
          <td align="center">-</td>
          <td align="center">11,5-11,6</td>
        </tr>
        <tr>
          <td>
            <b>Základní cena [Kč]</b>
          </td>
          <td align="center">
            <b>3.211.900</b>
          </td>
          <td align="center">
            <b>3.104.900</b>
          </td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.auto.cz/tohle-muze-byt-nejdrazsi-zetko-na-svete-vydrazit-se-ma-za-vic-nez-15-milionu-132200"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
      </related>
    </article>
  </body>
</html>