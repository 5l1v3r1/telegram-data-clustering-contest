<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3363697/potresna-ispovest-ratnog-siroceta-iz-bratunca-brano-vucetic-za-kurir-nisu-se-vucetici-zatrli-zive-kroz-mog-vukana-2"/>
    <meta property="og:site_name" content="kurir.rs"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="POTRESNA ISPOVEST RATNOG SIROČETA IZ BRATUNCA Brano Vučetić za Kurir: Nisu se Vučetići zatrli, žive kroz mog Vukana (2)!"/>
    <meta property="og:description" content="Žrtve: Brano Vučetić (36), koji je kao dečak u ratu u Bosni ostao bez ikoga, kaže da sada jedino vapi za pravdom, jer niko nije odgovarao za ubistvo njegove majke, oca i brata"/>
  </head>
  <body>
    <article>
      <h6 class="kicker">Stradanje</h6>
      <h1>POTRESNA ISPOVEST RATNOG SIROČETA IZ BRATUNCA Brano Vučetić za Kurir: Nisu se Vučetići zatrli, žive kroz mog Vukana (2)!</h1>
      <address>
        <time datetime="2019-11-25T08:00:00+00:00">25 Nov 2019, 08:00</time>
      </address>
      <p>
        <b>Žrtve: Brano Vučetić (36), koji je kao dečak u ratu u Bosni ostao bez ikoga, kaže da sada jedino vapi za pravdom, jer niko nije odgovarao za ubistvo njegove majke, oca i brata</b>
      </p>
      <p>I posle punih 15 godina u slušalici mobilnog telefona prepoznajem dragi glas. Brano Vučetić (36) u mom sećanju je još devetogodišnji dečak koji je u ratu u Bosni, pre 27 godina, izgubio sve, u tri meseca, u jesen 1992, ostao je bez oca, majke, brata, postao simbol srpskog stradanja na Drini.</p>
      <p>U pozadini Branovog glasa - dečji plač! - Plače moj sin! Moj Vukan! Dve su mu godine - kaže Brano.</p>
      <p>I samo što obojica ne zaplačemo. Ovog puta od sreće. Pobedio je život na Drini.</p>
      <p>Poslednji put sreli smo se na groblju u Bratuncu, pre deceniju i po. Našao sam mladića kako sam, u nedeljno popodne, šeta između grobova. Dok su drugi u gradiću kraj Drine bili na nedeljnom ručku, on došao da majci, ocu i bratu zapali sveću... Tog dana Brano je za mene bio najusamljeniji i najtužniji dečak na svetu.</p>
      <figure>
        <img src="https://www.kurir.rs/data/images/2019/11/24/17/2063539_1001brano-vucetic-pre-15-godina-foto-z.-saponjic_ff.jpg?ver=1574613549"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>
        <b>Suzama čistio krst</b>
      </p>
      <p>- Uh, mnogo toga se promenilo za ovih 15 godina. Prvo, i najvažnije, oženio sam se, dobio sina. Supruga i ja smo planirali, ako bog da, troje. Radio sam desetak godina u jednom marketu, sad radim u pošti u Bratuncu, kupili smo i stan ovde i, eto, to je najvažnije, pobedio je život - priča mi Brano, a glas mu drhti kao i meni. - Preživeli Vučetići! - kaže mi još.</p>
      <figure>
        <img src="https://www.kurir.rs/data/images/2019/11/24/17/2063545_1005brano-vucetic-danas-foto-porodicna-arhiva_ff.jpg?ver=1574613585"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>Poslednji put kad sam ga video sam je šetao među belim krstovima bratunačkog groblja. Rukavom i suzama čistio je krst i slova na majčinom grobu i posle zaplakao na očevom i bratovljevom. Još se sećam tišine bratunačkog groblja tog dana.</p>
      <p>- I, evo, moja životna misija polako se ostvaruje. A ona je - da živim, da stvorim porodicu i da kroz mene, kroz moju decu, žive moji otac i majka, moj brat - tvrdog srca kaže mi Brano.</p>
      <p>Onog dana kad smo se poslednji put videli, nisam ni imao snage da ga pitam šta mu je na srcu i kud će dalje. - Nema u mom srcu mržnje. Niti meni treba osveta, niti za njom vapim. Kao i drugi kojima su pobijeni najmiliji, vapim za pravdom. Pa valjda je moja bol ista, valjda i mene boli kao i majke Srebrenice. Niko još nije odgovarao za moju majku, mog brata, mog oca, komšije, prijatelje, pravda nama treba. Srbi su osuđeni na hiljadu godina zatvora, na drugoj strani - niko. Istina nam je preča od svega, zbog života i budućnosti - kaže.</p>
      <figure>
        <img src="https://www.kurir.rs/data/images/2019/11/24/17/2063543_1003bratunac-26.6.-027_ff.jpg?ver=1574613568"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>Pre 15 godina Brano i ja, umesto na nedeljnom ručku, sedeli smo kraj Drine, gledali u Srbiju. Brano mi jesamo malo odškrnuo dušu:</p>
      <p>
        <b>Stradali u zasedi</b>
      </p>
      <p>- Kukaću za mojima dok sam živ. Cela Srbija danas priča o stradanju jedne strane. Neka priča, i treba. Ali stradali smo i mi. Majku Radojku ubili su mi 16. septembra 1992. godine. Pošla je iz Bratunca u Bejlovac da meni, bratu i ocu donese zalogaj hleba. U Zalužju su upali u zasedu. Majka je bila među osmoro ubijenih u kombiju - pričao mi je tada.</p>
      <p>Tri meseca kasnije napadnuto je Branovo selo Bjelovac. U nekoliko sati u selu i okolini ubijeno je 109 Srba. Brana su zarobili Naserovi borci. Dok su ga krvavog i ranjenog sprovodili, video je u šljiviku ubijenog brata. Kasnije je saznao da mu je i otac mrtav. - U selo, u moj Bjelovac, retko odem... Vuče me, a opet, teško mi je da odem... Sanjam ponekad moje i tada mi je teško, onda pogledam mog Vukana, moju porodicu i bude mi lakše. Imam za koga da živim i koga da se sećam. Na groblje odem često, zapalim sveću mojima i kažem, hvala ti, bože, na mojoj porodici, na mom Vukanu, na prilici da kroz mene i moje živi moja porodica, moji majka i otac, moj brat, moje rane nepreboljene - kaže mi, a onda ćutimo.</p>
      <p>Jer šta tu još ima da se priča.</p>
      <blockquote><b>Zarobili ga muslimani HRANA POVREMENO, BATINE REDOVNO<br/></b>Nakon što su ga zarobili Naserovi borci, Brano je sledećih 55 dana proveo u nekom muslimanskom zatvoru blizu Srebrenice. Deca su tu povremeno u vlažnom podrumu dobijala po krišku kukuruznog hleba i flašu vode, batine redovno. Devetogodišnji dečak u zatvoru je zaboravio sva slova, posle ponovo učio. Danima nije progovarao ni reč.<br/>Posle razmene zarobljenika, kad su ga srpski vojnici pitali kud da ga vode, rekao je: „Ne znam, kod tetke i teča... Od tog dana postao je član porodice Dostane i Ivana Petrovića, kojima je istog dana decembra 1992. godine, takođe u muslimanskoj zasedi, poginuo dvadesetjednogodišnji sin Mladen, a šest godina stariji sin Slaviša teško ranjen u nogu.</blockquote>
      <p>
        <b>Kurir.rs/ Zoran Šaponjić  Foto: Privatna arhiva</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/region/bosna-i-hercegovina/3084385/sluzen-pomen-srpskim-zrtvama-na-zalazju-obelezeno-secanje-na-ubijene-srbe-u-srebrenickim-i-bratunackim-selima-foto"/>
      </related>
    </article>
  </body>
</html>