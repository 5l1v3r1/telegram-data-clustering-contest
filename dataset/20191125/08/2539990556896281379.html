<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2409700,Moda-a-zakupy-Nasze-zwyczaje-dotyczace-ubran-sie-zmieniaja"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T08:42:00+00:00"/>
    <meta property="og:title" content="Moda a zakupy. Nasze zwyczaje dotyczące ubrań się zmieniają"/>
    <meta property="og:description" content="Jak wynika z badania przeprowadzonego przez Uczelnię Łazarskiego i firmę KPMG, ponad 60% z nas kupuje ubrania wtedy, kiedy jest korzystna sytuacja cenowa, na przykład promocje. Chętnie też szukamy okazji w sklepach internetowych."/>
  </head>
  <body>
    <article>
      <h1>Moda a zakupy. Nasze zwyczaje dotyczące ubrań się zmieniają</h1>
      <address>
        <time datetime="2019-11-25T08:42:00+00:00">25 Nov 2019, 08:42</time>
      </address>
      <p>
        <b>Jak wynika z badania przeprowadzonego przez Uczelnię Łazarskiego i firmę KPMG, ponad 60% z nas kupuje ubrania wtedy, kiedy jest korzystna sytuacja cenowa, na przykład promocje. Chętnie też szukamy okazji w sklepach internetowych.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/b345c44c-0b40-403d-af50-ff62118b45f9.mp3"/>
          </figure>
          <p>Moda a zakupy. Nasze zwyczaje dotyczące ubrań się zmieniają (Aleksandra Tycner/Jedynka)</p>
        </li>
      </ul>
      <p>Partner w KPMG w Polsce Jan Karasek mówi, że tylko 45% z nas wskazuje, że dokonuje tych zakupów wtedy, gdy ma rzeczywistą potrzebę. Kolejne 30% procent respondentów deklaruje, że kupuje ubrania, gdy ma na to ochotę i gdy sprawia im to przyjemność.</p>
      <p>- I to jest ta specyfika polskich zakupów, które są bardzo przemyślane i racjonalne. I nie chodzi tylko o rynek mody, wyniki są podobne w przypadku innego asortymentu - dodaje.</p>
      <p>Jesteśmy bardziej praktyczni niż modni. Najnowszymi trendami kieruje się zazwyczaj młodsze pokolenie, natomiast wszyscy coraz chętniej kupują ubrania z Polską metką. Jan Karasek mówi, że ok. 50% respondentów jest nawet gotowych zapłacić więcej, jeżeli produkt będzie pochodził z naszego kraju.</p>
      <p>
        <b>Zwracamy uwagę na kwestie ekologiczne</b>
      </p>
      <p>Więcej jesteśmy w stanie zapłacić też za zakup produktów ekologicznych. Taką deklarację złożył co czwarty badany. Rosnąca świadomość w tym zakresie dotyczy zarówno producentów, jak i konsumentów - mówi Agnieszka Oleksyn-Wajda, kierownik akademii biznesu i prawa mody na Uczelni Łazarskiego. Wskazuje, że coraz więcej firm podpisuje np. deklaracje ekologiczne i zmienia technologie na bardziej przyjazne środowisku. Z kolei konsumenci zwracają uwagę na kwestię ekologiczne, ale także na takie aspekty, jak kraj pochodzenia.</p>
      <p>Rodzajem postawy ekologicznej, a zarazem ekonomicznej, jest ograniczenie zakupu nowych ubrań. Agnieszka Oleksyn-Wajda podkreśla, że często mamy do czynienia z "nadkonsumpcją" ubrań, ale i to się zmienia - rośnie świadomość konsumentów dot. tego, że nie wszystko trzeba wyrzucać, a czasem możemy dać naszym ubraniom "nowe życie".</p>
      <p>Co czwarty z nas deklaruje, że ubrania kupuje raz w miesiącu. 80% Polaków nowy element garderoby kupuje przynajmniej raz na kwartał.</p>
      <p>PolskieRadio24.pl, Jedynka, Aleksandra Tycner, md</p>
      <related>
        <a href="https://www.polskieradio.pl/130/5930/Artykul/2218891,Poza-moda-Jak-naprawde-wyglada-przemysl-modowy"/>
      </related>
      <related>
        <a href="https://www.polskieradio.pl/10/5566/Artykul/2342753,Zamiast-zero-waste-gadzetomania-Jak-zarabia-sie-na-modzie-na-ekologie"/>
      </related>
    </article>
  </body>
</html>