<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ad%cf%89%cf%82-%ce%ba%ce%b1%ce%b9-10-560-%ce%b5%cf%85%cf%81%cf%8e-%ce%b1%ce%bd%ce%b1%ce%b4%cf%81%ce%bf%ce%bc%ce%b9%ce%ba%ce%ac-%ce%b3%ce%b9%ce%b1-%ce%ba%cf%8d%cf%81%ce%b9%ce%b5%cf%82-%cf%83%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T08:17:17+00:00"/>
    <meta property="og:title" content="Έως και 10.560 ευρώ αναδρομικά για κύριες συντάξεις «βγάζει» το ΣτΕ"/>
    <meta property="og:description" content="Αναδρομικά ενός 10μήνου για τις κύριες συντάξεις που ξεκινούν από 440 ευρώ και φτάνουν ως και τις 10.560 ευρώ δείχνουν τα τελικά ποσά των επιστροφών για 2 εκατ. συνταξιούχους, που είχαν μία ή περισσότερες από τις αντισυνταγματικές μειώσεις των νόμων 4051 και 4093."/>
  </head>
  <body>
    <article>
      <h1>Έως και 10.560 ευρώ αναδρομικά για κύριες συντάξεις «βγάζει» το ΣτΕ</h1>
      <address>
        <time datetime="2019-11-25T08:17:17+00:00">25 Nov 2019, 08:17</time>
      </address>
      <p>
        <b>Αναδρομικά ενός 10μήνου για τις κύριες συντάξεις που ξεκινούν από 440 ευρώ και φτάνουν ως και τις 10.560 ευρώ δείχνουν τα τελικά ποσά των επιστροφών για 2 εκατ. συνταξιούχους, που είχαν μία ή περισσότερες από τις αντισυνταγματικές μειώσεις των νόμων 4051 και 4093.</b>
      </p>
      <p>Τα τελικά ποσά αποκαλύπτει με αναλυτικούς πίνακες το ένθετο «Ασφάλιση και Συντάξεις» και όλες οι πληροφορίες συντείνουν στο ότι η έκβαση του μεγάλου αυτού ζητήματος θα κριθεί υπέρ των συνταξιούχων.</p>
      <p>Τα περισσότερα έχουν λαμβάνειν οι συνταξιούχοι του Δημοσίου καθώς δικαιούνται αναδρομικά από τρεις μειώσεις ενώ για τα άλλα Ταμεία (ΙΚΑ, ΔΕΚΟ, ΝΑΤ, ΟΑΕΕ) οι επιστροφές είναι από δύο μειώσεις.</p>
      <p>Στις συντάξεις του Δημοσίου, τα ποσά των αναδρομικών για το ελάχιστο διάστημα των 10 μηνών, για τους πολιτικούς συνταξιούχους και τους απόστρατους ξεπερνούν τις 8.000 και 10.000 ευρώ, ενώ για τους δικαστικούς αγγίζουν και τις 16.000 ευρώ.</p>
      <p>Εκτός από τις επιστροφές για τις περικοπές των νόμων 4051 και 4093, σε ποσά άνω των 1.000 ευρώ, στις κύριες συντάξεις του Δημοσίου, υπάρχουν αναδρομικά και από την Εισφορά Αλληλεγγύης Συνταξιούχων (ΕΑΣ) που επιβάλλεται παράνομα με ποσοστά 3% ως 14% στα αρχικά μικτά ποσά συντάξεων άνω των 1.400 ευρώ.<br/>Τα αναδρομικά θα δοθούν σε δόσεις και πιθανότατα ο αριθμός των δόσεων δεν θα είναι ίδιος για όλους, αλλά θα διαμορφώνεται από τα τελικά ποσά επιστροφής.</p>
      <p>Για παράδειγμα, συνταξιούχος που έχει αναδρομικά 4.500 ευρώ για την κύρια σύνταξη, μπορεί να τα πάρει σε 60 δόσεις των 75 ευρώ το μήνα, ενώ με αναδρομικά 10.000 ευρώ οι δόσεις επιστροφής μπορεί να είναι και 120 με 83 ευρώ το μήνα.</p>
      <p>Σε κάθε περίπτωση, οι αποφάσεις και οι δόσεις θα εξαρτηθούν από τα οικονομικά περιθώρια που θα έχει η κυβέρνηση. Οι αποφάσεις αναμένονται στις αρχές του 2020.</p>
      <p>eleftherostypos.gr</p>
    </article>
  </body>
</html>