<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/vandoorne-alonso-ha-sempre-ottenuto-cio-che-voleva-in-mclaren-468791.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T08:30:14+00:00"/>
    <meta property="og:title" content="Vandoorne: “Alonso ha sempre ottenuto ciò che voleva in McLaren”"/>
    <meta property="og:description" content="Il pilota belga, ora in forza alla Mercedes in Formula E, ha raccontato alcuni dettagli della sua esperienza a Woking"/>
  </head>
  <body>
    <article>
      <h1>Vandoorne: “Alonso ha sempre ottenuto ciò che voleva in McLaren”</h1>
      <h2>Il pilota belga, ora in forza alla Mercedes in Formula E, ha raccontato alcuni dettagli della sua esperienza a Woking</h2>
      <address><time datetime="2019-11-25T08:30:14+00:00">25 Nov 2019, 08:30</time> by <a rel="author">Simone Peluso</a></address>
      <p>Nonostante le ottime premesse grazie ai successi conquistati nelle categorie inferiori, l’esperienza in Formula 1 di <b>Stoffel Vandoorne</b> non è stata tra le più esaltanti. Dopo due anni passati in <b>McLaren</b> con una monoposto poco competitiva e al fianco dell’ingombrante figura di <b>Fernando Alonso</b>, il pilota belga è stato messo da parte dalla scuderia di Woking optando per una nuova avventura in Formula E, quest’anno con un marchio prestigioso come Mercedes.</p>
      <p>A margine del primo appuntamento stagione della serie “full electric” in Arabia Saudita, Vandoorne ha raccontato <b>alcuni retroscena del biennio trascorso a Woking</b>, soprattutto in merito all’allora compagno di squadra spagnolo.</p>
      <figure>
        <img src="https://www.formulapassion.it/wp-content/uploads/2018/02/Alonso-Vandoorne-MCL33.jpg"/>
      </figure>
      <p><i>“Non ho mai avuto problemi con Fernando, ma <b>in McLaren lui ha sempre ottenuto ciò che voleva</b></i> – ha rivelato alla testata belga  <i>Sport/Voetbalmagazine</i> – <i>C’erano sempre due o tre persone al vertice della squadra che si assicuravano che tutto andasse come voleva Alonso. Il team gli ha dato tutto il supporto possibile: ogni pilota avrebbe tratto vantaggio da ciò per ottenere prestazioni migliori del proprio compagno di squadra”.</i></p>
      <figure>
        <img src="https://www.formulapassion.it/wp-content/uploads/2017/11/Alonso-loves-Vandoorne.jpg"/>
      </figure>
      <p>Nonostante nel 2018 Vandoorne non abbia mai battuto Alonso né in qualifica né nelle gare concluse da entrambi, il due volte campione del mondo di Oviedo<b> ha sempre sostenuto che Stoffel fosse il <i>team mate</i> più forte mai avuto in carriera</b>: <i>“Sulla carta non ho mai ottenuto un risultato migliore di Fernando, ma mi sono avvicinato a lui più di tutti i suoi compagni di squadra</i> – ha spiegato il 27enne belga – <i>La McLaren non mi ha mai attaccato direttamente per non riuscire a battere Fernando, anzi <b>molto spesso mi hanno chiesto di lasciarlo passare in gara</b>“.</i></p>
      <footer>RIPRODUZIONE RISERVATA</footer>
    </article>
  </body>
</html>