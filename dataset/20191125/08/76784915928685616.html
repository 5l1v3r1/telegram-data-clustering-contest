<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/zene/2019/11/25/ongyilkos_lett_egy_28_eves_koreai_enekesno/"/>
    <meta property="og:site_name" content="Index.hu"/>
    <meta property="article:published_time" content="2019-11-25T08:38:00+00:00"/>
    <meta property="og:title" content="Öngyilkos lett egy 28 éves koreai énekesnő"/>
    <meta property="og:description" content="Goo Hara rövid időn belül a második fiatal popsztár, aki megölte magát Dél-Koreában."/>
  </head>
  <body>
    <article>
      <h1>Öngyilkos lett egy 28 éves koreai énekesnő</h1>
      <address><time datetime="2019-11-25T08:38:00+00:00">25 Nov 2019, 08:38</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <p>Holtan találták szöuli otthonában Goo Hara énekesnőt, írja a <a href="https://news.sky.com/story/goo-hara-korean-pop-star-28-found-dead-at-her-home-11869430?dcmp=snt-sf-twitter&amp;utm_source=Direct">Sky</a>. A Kara nevű K-pop formáció 28 éves korábbi tagja öngyilkosságot követett el.</p>
      <p>Hara 2008-ban csatlakozott a kelet-ázsiai országokban kifejezetten népszerű Kara formációhoz, majd később kiszállt onnan, hogy szólókarriert kezdjen, tévéműsorokban és filmekben szerepeljen. Csak az Instagramon 1,6 millió követője volt.</p>
      <figure>
        <img src="https://kep.cdn.indexvas.hu/1/0/3049/30494/304943/30494321_68b96c5debf6aef38ff89f3ab1c513d0_wm.jpg"/>
        <figcaption>
          <cite>Fotó: Han Myung-Gu / Getty Images Hungary</cite>
        </figcaption>
      </figure>
      <p>Korábban már voltak arról hírek, hogy májusban öntudatlan állapotban találtak rá az énekesnőre egy korábbi öngyilkossági kísérlete után. Akkor sikerült kijönnie a gödörből, és azt nyilatkozta, hogy a depresszió miatt próbálta megölni magát. Egy évvel korábban tele volt a dél-koreai sajtó azzal, hogy a korábbi élettársa bántalmazta őt, és azzal zsarolta, hogy kiszivárogtat róla egy szexvideót. Ez végül nem történt meg, a férfi pedig felfüggesztett börtönbüntetést kapott.</p>
      <p>Egy hónappal ezelőtt egy másik koreai popsztárt, <a href="https://index.hu/kultur/zene/2019/10/14/huszonot_evesen_meghalt_a_k-pop_egyik_csillaga_sulli/">Sullit találták meg holtan</a> a saját lakásában.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>