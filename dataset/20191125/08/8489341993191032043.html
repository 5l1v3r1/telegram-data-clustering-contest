<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807333/%D9%85%D8%AF%DB%8C%D8%B1%D8%B9%D8%A7%D9%85%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%BE%DB%8C%DA%AF%DB%8C%D8%B1-%D9%85%D8%A7%D9%84%DB%8C%D8%A7%D8%AA%E2%80%8C%D9%87%D8%A7%DB%8C-%D8%B3%D9%86%D9%88%D8%A7%D8%AA%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:21:00+00:00"/>
    <meta property="og:title" content="مدیرعامل پرسپولیس پیگیر مالیات‌های سنواتی"/>
    <meta property="og:description" content="در جلسه مشترک مالی و مالیاتی که در دفتر باشگاه برگزار شد، مدیر عامل باشگاه پرسپولیس در روند بدهی‌ها و فرایند رسیدگی مالیات‌های سنواتی شرکت ورزشی فرهنگی پرسپولیس که در هیات 251 مکرر مطرح شده، قرار گرفت."/>
  </head>
  <body>
    <article>
      <h1>مدیرعامل پرسپولیس پیگیر مالیات‌های سنواتی</h1>
      <h2>در جلسه مشترک مالی و مالیاتی که در دفتر باشگاه برگزار شد، مدیر عامل باشگاه پرسپولیس در روند بدهی‌ها و فرایند رسیدگی مالیات‌های سنواتی شرکت ورزشی فرهنگی پرسپولیس که در هیات 251 مکرر مطرح شده، قرار گرفت.</h2>
      <address>
        <time datetime="2019-11-25T08:21:00+00:00">25 Nov 2019, 08:21</time>
      </address>
      <p>به گزارش گروه ورزشی خبرگزاری دانشجو، به نقل از سایت رسمی باشگاه پرسپولیس، در این جلسه که با حضور محمد حسن انصاریفرد، فرامرز دیناروند (مدیر امور مالی) و علیرضا روزی طلب (مشاور مالیاتی) تشکیل شد، روند ایجاد و انباشت بدهی‌ها و اقدامات و پیگیری‌های انجام شده در خصوص رسیدگی‌های پرونده‌های مالیات سنوات گذشته در هیات 251 مکرر و تاکیدات و تکالیف مدیریت مورد بحث قرار گرفت.</p>
      <p>در این نشست ابتدا دیناروند، مدیر امور مالی شرکت ورزشی فرهنگی پرسپولیس، گزارشی در خصوص حجم بدهی‌ها در حوزه‌های مالیاتی عملکرد، ارزش افزوده، تکلیفی و حقوق ارائه و دلایل ایجاد و انباشت آنها را ارائه کرد؛ وی با تاکید بر اینکه در سالهای اخیر با انضباط مالی انجام شده، ضمن دریافت قبولی دفاتر از سوی سازمان امور مالیاتی و برخوداری شرکت از معافیت‌ها و استفاده از ظرفیت‌های قانونی در قانون مالیات مستقیم در خصوص درآمدهای مشمول معافیت، خواستار استمرار  و استقرار روند بهبود و اصلاح ساختار مالی برنامه‌ریزی شده در شرکت شد.</p>
      <p>علیرضا روزی طلب، مشاور مالیاتی شرکت ورزشی فرهنگی پرسپولیس نیز درخصوص روند تشکیل پرونده و شکوائیه‌های ارائه شده در دبیرخانه هیات 251 و نیز مستندات و لوایح موضوع بدهی‌های مالیاتی در چهار حوزه مالیات عملکرد، مالیات ارزش افزوده، مالیات تکلیفی و مالیات حقوق گزارشی را ارائه کرد و نسبت به فرایند رسیدگی‌های انجام شده و دستیابی به رای عادلانه و منصفانه از سوی مراجع با تعامل و سوابق موجود در سازمان امور مالیاتی اعلام کرد که بزودی باشگاه پرسپولیس به نتایج مطلوبی خواهد رسید.</p>
      <p>انصاریفرد نیز ضمن قدردانی از تلاش‌های انجام شده، خواستار پیگیری مستمر و اهتمام جدی نسبت به رفع مشکلات مالیاتی، شرکت شد.</p>
      <p>مدیر عامل باشگاه پرسپولیس تاکید کرد؛ سازمان امور مالیاتی همواره با باشگاه و بازیکنان تعامل و مساعدت داشته و با توجه به تکلیف مجمع شرکت به هیات مدیره درخصوص تعیین تکلیف بدهی‌های مالیاتی و نیز موضوع روند خصوصی‌سازی باشگاه، یادآوری کرد شرکت و مجموعه مدیریت باشگاه از هرگونه اقدام در این زمینه حمایت و پشتیبانی خواهد کرد.</p>
    </article>
  </body>
</html>