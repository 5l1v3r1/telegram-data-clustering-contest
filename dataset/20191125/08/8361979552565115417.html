<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/zhittya-dzhuliana-assanzha-v-nebezpeci-zayava-likariv-50055450.html"/>
    <meta property="og:site_name" content="НВ"/>
    <meta property="article:published_time" content="2019-11-25T08:35:00+00:00"/>
    <meta property="og:title" content="«Може померти». Лікарі заявили, що життя Ассанжа знаходиться в небезпеці"/>
    <meta property="og:description" content="Понад 60 лікарів вважають, що життя засновника порталу WikiLeaks Джуліана Ассанжа, який відбуває тюремний термін, знаходиться в небезпеці."/>
  </head>
  <body>
    <article>
      <h1>«Може померти». Лікарі заявили, що життя Ассанжа знаходиться в небезпеці</h1>
      <h2>Понад 60 лікарів вважають, що життя засновника порталу WikiLeaks Джуліана Ассанжа, який відбуває тюремний термін, знаходиться в небезпеці.</h2>
      <address>
        <time datetime="2019-11-25T08:35:00+00:00">25 Nov 2019, 08:35</time>
      </address>
      <p>У листі лікарів на ім'я глави МВС Великої Британії Пріти Пател йдеться, що Ассанж потребує термінової медичної і психологічної допомоги, повідомляє <a href="https://www.dw.com/ru/%D0%B2%D1%80%D0%B0%D1%87%D0%B8-%D1%81%D0%BE%D0%BE%D0%B1%D1%89%D0%B8%D0%BB%D0%B8-%D0%BE%D0%B1-%D0%BE%D0%BF%D0%B0%D1%81%D0%BD%D0%BE%D0%BC-%D0%B4%D0%BB%D1%8F-%D0%B6%D0%B8%D0%B7%D0%BD%D0%B8-%D0%B7%D0%B0%D0%B1%D0%BE%D0%BB%D0%B5%D0%B2%D0%B0%D0%BD%D0%B8%D0%B8-%D0%B0%D1%81%D1%81%D0%B0%D0%BD%D0%B6%D0%B0/a-51396534">DW.</a></p>
      <p>На думку медиків, Ассанжа необхідно перевести з в’язниці для особливо небезпечних злочинців Белмарш в університетську клініку. Є «реальні побоювання», що у в’язниці Ассанж «може померти».</p>
      <p>«З медичної точки зору ситуація невідкладна. Не можна втрачати часу», — підкреслили лікарі.</p>
      <p>У своїй оцінці вони спиралися на свідчення очевидців, які були на судових слуханнях 21 жовтня, а також на звіт спецпредставника ООН з розслідування катувань Нільса Мельцера.</p>
      <p>У 2012 році британський суд ухвалив заарештувати і видати Ассанжа Стокгольму. Тоді засновник WikiLeaks сховався в посольстві Еквадору в Лондоні, отримав притулок і не покидав його територію протягом останніх семи років.</p>
      <p>У 2019 <a href="https://nv.ua/ukr/world/geopolitics/prezident-ekvadoru-poyasniv-chomu-pozbaviv-assanzha-pritulku-u-posolstvi-krajini-50016005.html">Ассанж був позбавлений притулку</a> за порушення міжнародних конвенцій і агресивну поведінку.</p>
      <p>11 квітня британські <a href="https://nv.ua/ukr/world/countries/sim-rokiv-u-posolstvi-ekvadoru-u-londoni-zaareshtuvali-zasnovnika-wikileaks-assanzha-video-50015984.html">поліцейські заарештували його в Лондоні</a> та помістили у в’язницю.</p>
      <p>Скотленд-Ярд пояснив, що Ассанж був заарештований в Лондоні <a href="https://nv.ua/ukr/world/countries/skotlend-yard-assanzha-zaareshtovano-za-zapitom-ssha-50016025.html">за запитом США.</a> Міністерство юстиції США заявило, що він звинувачується <a href="https://nv.ua/ukr/world/countries/ssha-zvinuvatili-assanzha-v-zmovi-z-metoyu-zlomu-komp-yuteriv-pentagonu-50016051.html">в злочинній змові</a> з метою незаконного проникнення в комп’ютерні системи Пентагону.</p>
      <p>У листопаді 2019 року Швеція заявила, що <a href="https://nv.ua/ukr/world/countries/shveciya-pripinila-slidstvo-proti-dzhuliana-assanzha-50054415.html">припинила розслідування у справі про зґвалтування, відкритій проти Джуліана Ассанжа.</a></p>
      <p>Джуліан Ассанж — австралійський журналіст, який заснував у 2006 році організацію WikiLeaks. На її сайті розміщені секретні документи і матеріали, що викривають різних світових лідерів.</p>
    </article>
  </body>
</html>