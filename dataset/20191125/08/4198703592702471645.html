<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-2a31a7563c1ae61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T08:55:00+00:00"/>
    <meta property="og:title" content="רגב בעד בחירות: &quot;בספרד הלכו 4 פעמים לבחירות, מה לעשות שהציבור לא מכריע?&quot;"/>
    <meta property="og:description" content="שרת התרבות הגיבה לקריאה של גדעון סער לקיים פריימריז עוד לפני תום 21 הימים להרכבת הממשלה כדי להימנע ממערכת בחירות נוספת. &quot;מה לעשות שהציבור לא הכריע?&quot;, אמרה בריאיון לרדיו ירושלים"/>
  </head>
  <body>
    <article>
      <h1>רגב בעד בחירות: "בספרד הלכו 4 פעמים לבחירות, מה לעשות שהציבור לא מכריע?"</h1>
      <h2>שרת התרבות הגיבה לקריאה של גדעון סער לקיים פריימריז עוד לפני תום 21 הימים להרכבת הממשלה כדי להימנע ממערכת בחירות נוספת. "מה לעשות שהציבור לא הכריע?", אמרה בריאיון לרדיו ירושלים. "עם נתניהו אנחנו מביאים הכי הרבה מנדטים"</h2>
      <address>
        <time datetime="2019-11-25T08:55:00+00:00">25 Nov 2019, 08:55</time>
      </address>
      <p>שרת התרבות <a href="https://www.mako.co.il/Tagit/%D7%9E%D7%99%D7%A8%D7%99+%D7%A8%D7%92%D7%91%20?partner=gtags">מירי רגב</a> הגיבה היום לדבריו של <a href="https://www.mako.co.il/Tagit/%D7%92%D7%93%D7%A2%D7%95%D7%9F%20%D7%A1%D7%A2%D7%A8?partner=gtags">גדעון סער</a> שנתניהו לא יצליח להרכיב ממשלה גם אם יתקיימו <a href="https://www.mako.co.il/news-israel-elections?partner=gtags">בחירות</a> נוספות, וקראה היום (לשני) ללכת למערכת בחירות שלישית. "בספרד הלכו ארבע פעמים לבחירות", אמרה בריאיון לעופר חדד ברדיו ירושלים. "מה לעשות שהציבור לא מכריע?"</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>רגב הגיבה לדברים שאמר מספר 6 בליכוד גדעון סער שלפיהם נתניהו לא יצליח להרכיב ממשלה גם בבחירות שלישיות ורביעיות. "הסיפור הוא נתניהו. הסיפור הוא הליכוד", אמרה רגב. "הסיפור הוא הדמוקרטיה במדינת ישראל. הסיפור הוא מה תפקידן כאן של הרשויות השופטת, המחוקקת והמבצעת. הסיפור פה הוא איך אנחנו מכבדים את הדמוקרטיה ואת הצבעת המצביעים".</p>
      <p>"עד שיצא שנתניהו ראש ממשלה נצא כל פעם לבחירות?" נשאלה השרה וענתה: "כל עוד נתניהו ראש הממשלה וכל עוד נתניהו ראש הליכוד אנחנו מביאים מנדטים יותר מכל אדם אחר. ואני מציעה לגדעון ולאחרים לבדוק את זה".</p>
      <p>סער עצמו אמר היום בריאיון לכאן רשת ב' כי "נתניהו לא ירכיב ממשלה גם בבחירות שלישיות ורביעיות" ובירך על הסכמתו של ראש הממשלה נתניהו לקיים פריימריז בליכוד וקרא לקיימן עוד לפני תום 21 הימים להרכבת הממשלה "כדי למנוע בחירות שלישיות שימנעו את המשך הרעל בעם". עוד הוסיף סער: "מאמין שאם אנצח בפריימריז - אוכל להקים ממשלה בכנסת הנוכחית".</p>
    </article>
  </body>
</html>