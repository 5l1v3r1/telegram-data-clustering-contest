<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/594705/%E0%A6%B2%E0%A7%87%E0%A6%AC%E0%A6%BE%E0%A6%A8%E0%A6%A8%E0%A7%87-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD%E0%A6%95%E0%A6%BE%E0%A6%B0%E0%A7%80%E0%A6%A6%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%B9%E0%A6%BF%E0%A6%9C%E0%A6%AC%E0%A7%81%E0%A6%B2%E0%A7%8D%E0%A6%B2%E0%A6%BE%E0%A6%B9-%E0%A6%B8%E0%A6%AE%E0%A6%B0%E0%A7%8D%E0%A6%A5%E0%A6%95%E0%A6%A6%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T08:59:00+00:00"/>
    <meta property="og:title" content="লেবাননে বিক্ষোভকারীদের সঙ্গে হিজবুল্লাহ সমর্থকদের সংঘর্ষ"/>
    <meta property="og:description" content="লেবাননের রাজধানী বৈরুতে সরকারবিরোধী বিক্ষোভকারীদের সঙ্গে সংঘর্ষে জড়িয়ে পড়েছে ইরান সমর্থিত শিয়া গোষ্ঠী হিজবুল্লাহ ও আমাল সমর্থকরা। সোমবার সকালে বিক্ষোভকারীরা একটি সেতু অবরোধ করলে এই সংঘর্ষ শুরু হয়। ব্রিটিশ বার্তা সংস্থা রয়টার্স এখবর জানিয়েছে। গত পাঁচ সপ্তাহ ধরে লেবাননে সরকারবিরোধী..."/>
  </head>
  <body>
    <article>
      <h1>লেবাননে বিক্ষোভকারীদের সঙ্গে হিজবুল্লাহ সমর্থকদের সংঘর্ষ</h1>
      <address><time datetime="2019-11-25T08:59:00+00:00">25 Nov 2019, 08:59</time> by <a rel="author">বিদেশ ডেস্ক</a></address>
      <p>
        <b>লেবাননের রাজধানী বৈরুতে সরকারবিরোধী বিক্ষোভকারীদের সঙ্গে সংঘর্ষে জড়িয়ে পড়েছে ইরান সমর্থিত শিয়া গোষ্ঠী হিজবুল্লাহ ও আমাল সমর্থকরা। সোমবার সকালে বিক্ষোভকারীরা একটি সেতু অবরোধ করলে এই সংঘর্ষ শুরু হয়। ব্রিটিশ বার্তা সংস্থা রয়টার্স এখবর জানিয়েছে।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/42df60af26b0c05846b8179163284df0-5ddb98161b743.jpg"/>
      </figure>
      <p>গত পাঁচ সপ্তাহ ধরে লেবাননে সরকারবিরোধী বিক্ষোভ চলছে। উপদলীয় রাজনীতিবিদদের দুর্নীতির বিরুদ্ধে ক্ষোভ থেকেই এই বিক্ষোভের সূচনা। কয়েক দশক ধরে এই রাজনীতিকরাই দেশটি শাসন করছেন। বিক্ষোভকারীরা ক্ষমতা থেকে পুরো শাসকশ্রেণির উচ্ছেদ চায়।</p>
      <p>সাবেক প্রধানমন্ত্রী সাদ হারিরি জোট সরকারের অংশ ছিল হিজবুল্লাহ ও আমাল গোষ্ঠী। এই দুটি শিয়া গোষ্ঠী ইরান সমর্থিত।  বিক্ষোভের ২৯ অক্টোবর পদত্যাগ করেন হারিরি। তার পদত্যাগের বিরোধিতা করেছে এই দুটি সংগঠন।</p>
      <p>স্থানীয় সংবাদমাধ্যমের খবরে বলা হয়েছে,  বৈরুতে রিং ব্রিজের একটি সড়কে উভয় পক্ষ অবস্থান নিলে সেনা সদস্য ও দাঙ্গা পুলিশ বিক্ষোভকারী ও শিয়া গোষ্ঠীর সমর্থকদের মধ্যে ব্যারিকেড গড়ে তাদের আলাদা রাখে। এর মধ্যেই উভয় পক্ষ একে অপরকে লক্ষ্য ইট-পাটকেল ছুড়তে শুরু করে। এক পর্যায়ে জমায়েতকে ছত্রভঙ্গ করতে নিরাপত্তাবাহিনী টিয়ার গ্যাস নিক্ষেপ করে।</p>
      <p>হিজবুল্লাহ ও আমাল গোষ্ঠীর সমর্থকরা তাদের নিজ নিজ পতাকা হাতে ‘শিয়া শিয়া’ বলে স্লোগান দেয়। বিপরীতে বিক্ষোভকারীরা স্লোগান দেয় ‘বিপ্লব বিপ্লব’। বিক্ষোভকারীরা অপমানসূচক মন্তব্য করেছে অভিযোগ করার পর উভয় পক্ষের মধ্যে সংঘাতের সূত্রপাত হয়। তবে স্থানীয় টেলিভিশনের এই খবর রয়টার্সের পক্ষ থেকে যাচাই করা সম্ভব হয়নি। পুরো সংঘর্ষস্থলে পাথর ছড়িয়ে পড়ে এবং একটি মোটরসাইকেলে আগুন দেওয়া হয়েছে।</p>
      <p>লেবাননের বেসামরিক প্রতিরক্ষা দফতর এক টুইট বার্তায় বলেছে, আহত পাঁচ ব্যক্তিকে প্রাথমিক চিকিৎসা দেওয়া হয়েছে।</p>
      <p>গত মাসে এই দুটি শিয়া গোষ্ঠীর সদস্যরা বৈরুতে বিক্ষোভকারীদের একটি ক্যাম্পে হামলা চালায়।</p>
      <p> </p>
      <footer>/এএ/</footer>
    </article>
  </body>
</html>