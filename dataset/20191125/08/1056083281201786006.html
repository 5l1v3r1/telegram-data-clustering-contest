<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402281/%D8%AE%D8%B1%D9%88%D8%AC-700-%D9%87%D8%B2%D8%A7%D8%B1-%D8%AE%D8%A7%D9%86%D9%88%D8%A7%D8%B1-%D8%A7%D8%B2-%DA%86%D8%AA%D8%B1-%D8%AD%D9%85%D8%A7%DB%8C%D8%AA%DB%8C-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:55:03+00:00"/>
    <meta property="og:title" content="خروج 700 هزار خانوار از چتر حمایتی کمیته امداد در کشور"/>
    <meta property="og:description" content="ایسنا/سمنان معاون اجرایی اشتغال و خودکفایی کمیته امداد کشور از خروج 700 هزار خانواده از چتر حمایتی کمیته امداد پس از توانمندسازی و اشتغالزایی برای آنها خبر داد و با اشاره به اشتغالزایی این نهاد حمایتی در سال جاری گفت: تا پایان آبان ماه امسال، ۷۸ هزار ۸۰۰ مددجوی کمیته امداد با اعتبار یک‌هزاز و ۷۸۰ میلیارد تومان مشغول به کار شدند."/>
  </head>
  <body>
    <article>
      <h6 class="kicker">پس از توانمندسازی و اشتغالزایی مددجویان صورت گرفت؛</h6>
      <h1>خروج 700 هزار خانوار از چتر حمایتی کمیته امداد در کشور</h1>
      <address><time datetime="2019-11-25T08:55:03+00:00">25 Nov 2019, 08:55</time> by <a rel="author">هوشنگ حبيبی بسطامی</a></address>
      <p>ایسنا/سمنان معاون اجرایی اشتغال و خودکفایی کمیته امداد کشور از خروج 700 هزار خانواده از چتر حمایتی کمیته امداد پس از توانمندسازی و اشتغالزایی برای آنها خبر داد و با اشاره به اشتغالزایی این نهاد حمایتی در سال جاری گفت: تا پایان آبان ماه امسال، ۷۸ هزار ۸۰۰ مددجوی کمیته امداد با اعتبار یک‌هزاز و ۷۸۰ میلیارد تومان مشغول به کار شدند.</p>
      <p>به گزارش ایسنا، علی‌اکبر خادمی، معاون اجرایی اشتغال و خودکفایی کمیته امداد در جلسه شورای مدیران که با حضور محسن مسعودیان راد مدیرکل کمیته امداد استان سمنان، محمد قوسی قائم مقام کمیته امداد و سایر مسئولان این نهاد در استان سمنان برگزار شد، اظهار کرد: از مجموع فرصت‌های شغلی ایجادشده در هشت‌ماهه سال جاری، 9 هزار و ۱۰۰ نفر از طریق کاریابی‌ها مشغول به کار شدند.</p>
      <p>وی با اشاره به اینکه خودکفایی در دو قالب خودکفایی در طرح اشتغال و خانواده یا شخص مددجو تعریف می‌شود، تصریح کرد: ۹۱ هزار نفر در سال گذشته در قالب طرح اشتغال خودکفا و اشتغال آنان به حداقل درآمد مصوب و اثربخشی رسیده است.</p>
      <p>معاون اجرایی اشتغال و خودکفایی کمیته امداد  با اشاره به اینکه از سال ۱۳۹۰ تا ۱۳۹۶، یک‌میلیون ۴۰۰ هزار شغل بااعتبار ۱۰ هزار میلیارد تومان برای مددجویان کمیته امداد ایجادشده است، تصریح کرد: در سال ۹۷، برای ۱۴۸ هزار نفر بااعتبار دو هزار پانصد میلیارد تومان فرصت شغلی ایجاد شد.</p>
      <p>خادمی با اشاره به اینکه سالانه حدود یک‌پنجم و در سال ۹۷ معادل یک‌سوم اشتغال کشور توسط کمیته امدادایجاد شده است، ادامه داد: تسهیلات بانکی پرداخت شده  کشور در سال گذشته ۷۹۰ هزار میلیارد تومان بوده است، که کمتر از نیم درصد معادل دو هزار و ۵۰۰ میلیارد تومان در زمینهٔ اشتغال کمیته امداد اختصاص دادند که توانستیم این حجم از اشتغال را ایجاد کنیم.</p>
      <p>معاون اجرایی اشتغال و خودکفایی کمیته امداد یادآور شد: خودکفایی خانوارها از ابتدای عملکرد اشتغال کمیته امداد تاکنون حدود ۷۰۰ هزار خانواده از پوشش کمیته امداد خارج شدند که بالغ‌بر ۲ هزار و ۱۰۰ میلیارد تومان به‌صورت سالانه در راستای خروج مددجویان به سبب خودکفا شدن آن‌ها در هزینه‌های عمومی کشور صرفه‌جویی می‌شود.</p>
      <p>معاون اجرایی اشتغال کمیته امداد افزود: در سال گذشته پنج هزار و ۵۰۰ میلیارد تومان درآمد طرح‌های اشتغال کمیته امداد بوده است که از کل یارانه دریافتی مددجویان بیشتر و منجر به استحکام درونی خانوار و رونق تولیدشده است و مددجویان مصرف‌کننده به‌عنوان تولیدکننده در جامعه به شمار آمدند.</p>
      <p>وی با اشاره به شعار سال باهدف اشتغال در راستای گام دوم انقلاب، «الگوی اسلامی ایرانی رفع بی‌کاری» را به‌عنوان شعار حوزه اشتغال دانست و گفت: این الگویی اسلامی است چون بر مهم‌ترین قشر جامعه، یعنی محرومین متمرکز است.</p>
      <p>خادمی ضمن تاکید بر لزوم آموزش‌های مقدماتی و حرفه‌آموزی برای مددجویان، گفت: آموزش لازمه ورود هر فرد به اشتغال است.</p>
      <p>وی با اشاره به اینکه انتظار می‌رود ۵۰ درصد ا ز طرح‌هایی که اجرا می‌کنیم با کمک راهبران شغلی باشد،یادآور شد: راهبران شغلی گام جدید کمیته امداد برای ظرفیت ایجاد اشتغال برای مددجویان است.</p>
      <p>وی از اختصاص تسهیلات مجدد برای ۳۰ درصد از طرح‌های اشتغال که از گذشته اجراشده باهدف پایدارسازی و جلوگیری از راکد شدن خبر داد و گفت: این تسهیلات با بررسی طرح‌های اشتغال توسط کارشناسان اشتغال این نهاد و  باهدف رونق هرچه بیشتر کار پرداخت‌ می‌شود.</p>
      <p>معاون اجرایی اشتغال و خودکفایی کمیته امداد بابیان اینکه استان سمنان نخستین استانی که کانون خیرین و کارآفرین و اشتغال در آن شکل گرفت، خاطرنشان کرد: این کانون به‌عنوان ملجأ برای کارجویان و نیازمندان جویای کار است.</p>
      <p>انتهای پیام</p>
    </article>
  </body>
</html>