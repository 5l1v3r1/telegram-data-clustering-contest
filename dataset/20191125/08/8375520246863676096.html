<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/chetvero-moryakiv-iz-zatonulogo-sudna-ivan-golubec-povernulisya-v-ukrajinu-mzs-642178.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T08:20:43+00:00"/>
    <meta property="og:title" content="Четверо моряків із затонулого судна «Іван Голубець» повернулися в Україну - МЗС"/>
    <meta property="og:description" content="Українське рибальське судно «Іван Голубець» затонуло у океані 22 липня"/>
  </head>
  <body>
    <article>
      <h1>Четверо моряків із затонулого судна «Іван Голубець» повернулися в Україну - МЗС</h1>
      <address>
        <time datetime="2019-11-25T08:20:43+00:00">25 Nov 2019, 08:20</time>
      </address>
      <h4>Українське рибальське судно «Іван Голубець» затонуло у океані 22 липня</h4>
      <p>Четверо українських моряків із затонулого влітку біля берегів Мавританії судна «Іван Голубець» повернулися додому.</p>
      <p>Про це повідомив у <a href="https://twitter.com/ZayatsAz">Twitter</a> державний секретар МЗС Андрій Заяць.</p>
      <p>«Добра ранкова новина: цієї ночі з Мавританії повернулися додому чотири українські моряки судна «Іван Голубець», до яких там було застосовано обмежувальні заходи», - написав Заяць.</p>
      <p>Він також висловив подяку міністру закордонних справ Мавританії Ісмаїлу ульд Шейх-Ахмеду.</p>
      <p>Як повідомлялося, 20 липня на борту українського океанського траулера «Іван Голубець» біля берегів Мавританії (Західна Африка) <a href="https://glavcom.ua/news/ukrajinske-sudno-bilya-beregiv-mavritaniji-prodovzhuje-goriti-zaginuv-moryak-612041.html">спалахнула пожежа</a>.<br/>Корабель <a href="https://glavcom.ua/news/bilya-afriki-pislya-pozhezhi-potonuv-ukrajinskiy-trauler-je-zagibli--612260.html">затонув у ніч проти 22 липня</a>. У момент займання на його борту перебувало 90 осіб - громадяни України й Росії.<br/><br/>Пізніше Міністерство закордонних справ України та посольство України в Марокко повідомило, що на океанському траулері «Іван Голубець», на якому виникла пожежа біля берегів Мавританії, перебували майже три десятки громадян України.<br/>Частина екіпажу океанського траулера «Іван Голубець», який загорівся і затонув біля берегів Мавританії, <a href="https://glavcom.ua/news/do-ukrajini-povernulas-chastina-moryakiv-z-traulera-shcho-zatonuv-bilya-uzberezhzhya-afriki-613372.html">повернулась до України ще наприкінці липня</a>.</p>
      <p>Траулер «Іван Голубець» — це одне з чотирьох українських океанічних суден, що належать державі. Зараз він ходить під грузинським прапором.</p>
      <related>
        <a href="https://glavcom.ua/news/homchak-zapevnyav-shcho-vinni-u-vibuhah-v-balakliji-budut-pozbavleni-posad-641972.html"/>
        <a href="https://glavcom.ua/world/observe/stokgolm-zvinuvachuje-rosijske-sudno-v-porushenni-kordonu-641880.html"/>
        <a href="https://glavcom.ua/news/rosiyani-pokrali-unitazi-na-ukrajinskih-korablyah-na-skandal-vidreaguvali-u-derzhdumi-641874.html"/>
      </related>
    </article>
  </body>
</html>