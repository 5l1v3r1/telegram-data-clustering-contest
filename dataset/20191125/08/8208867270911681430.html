<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/25/news/migranti_sbarco_a_taranto_e_pozzallo_per_le_navi_open_arms-241868576/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T08:35:00+00:00"/>
    <meta property="og:title" content="Migranti, sbarco a Taranto e Pozzallo per le navi Open Arms e Aita Mari con 151 naufraghi a bordo"/>
    <meta property="og:description" content="Il Viminale assegna il porto sicuro alle due ong spagnole dopo che l'Italia, con Malta Germania e Francia, ha chiesto alla Ue di avviare il ricollocamento."/>
  </head>
  <body>
    <article>
      <h1>Migranti, sbarco a Taranto e Pozzallo per le navi Open Arms e Aita Mari con 151 naufraghi a bordo</h1>
      <h2>Il Viminale assegna il porto sicuro alle due ong spagnole dopo che l'Italia, con Malta Germania e Francia, ha chiesto alla Ue di avviare il ricollocamento. Stop per il maltempo alle ricerche dei naufraghi di Lampedusa</h2>
      <address><time datetime="2019-11-25T08:35:00+00:00">25 Nov 2019, 08:35</time> by <a rel="author">ALESSANDRA ZINITI</a></address>
      <p><b>ROMA -</b> Italia, Malta, Francia e Germania vanno avanti nella concreta applicazione dell'accordo di Malta sulla redistribuzione dei migranti soccorsi nel Mediterraneo nella speranza che altri Paesi europei lo sottoscrivano.<br/><br/>Così come era accaduto per la Ocean Viking, i quattro Paesi hanno chiesto congiuntamente alla Commissione europea di avviare l'iter per la ricollocazione dei 151 migranti a bordo delle navi Open Arms e Aita Mari, le due Ong spagnole che da 48 ore si stanno riparando dal mare in tempesta sotto le coste della Sicilia orientale. E il Viminale ha dunque concesso loro il porto in cui sbarcare. La <a href="https://www.repubblica.it/cronaca/2019/11/24/news/naufragio_lampedusa_ricerca_quindicina_dispersi-241778016/">Open Arms</a>, con 73 persone a bordo, farà rotta per Taranto appena le condizioni meteo lo consentiranno, mentre la Aita Mari, che ha soccorso 78 naufraghi, sbarcherà a Pozzallo.</p>
      <figure>
        <iframe data-src="https://twitter.com/campsoscar/status/1198715011595751425?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>In zona Sar libica, al momento, c'è solo la Alan Kurdi della ong tedesca Sea Eye. Ma la Ocean Viking, che ieri ha fatto scendere a Messina le 215 persone soccorse, tornerà in missione appena possibile.<br/><br/>Le condizioni meteorologiche avverse, oggi in peggioramento, non consentono la ripresa delle ricerche dei dispersi del <a href="https://www.repubblica.it/cronaca/2019/11/23/news/naufragio_davanti_lampedusa_si_rovescia_un_barcone_pieno_di_migranti_recuperati_due_corpi-241733040/">naufragio</a> di sabato davanti alle coste di Lampedusa. Fino ad ora cinque, tutti di giovani donne, i corpi recuperati; 149 i superstiti. </p>
    </article>
  </body>
</html>