<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/unfilmalgiorno/2019/11/25/in-sala-ce-la-musica-e-ladrenalina-di-vasco_a38bef9e-2c2e-4a29-a690-ba4d9ee81092.html"/>
    <meta property="og:site_name" content="ANSA.it"/>
    <meta property="article:published_time" content="2019-11-25T08:45:03+00:00"/>
    <meta property="og:title" content="In sala c'è la musica e l'adrenalina di Vasco"/>
    <meta property="og:description" content="&quot;La musica non potrà cambiare il mondo ma può cambiare l'umore di una giornata. E non è poco&quot;: il ritratto di Vasco, privato e pubblico (ANSA)"/>
  </head>
  <body>
    <article>
      <h1>In sala c'è la musica e l'adrenalina di Vasco</h1>
      <h2>Film evento con storia dei due tour NonStop Live. 2018 e 2019</h2>
      <address><time datetime="2019-11-25T08:45:03+00:00">25 Nov 2019, 08:45</time> by <a rel="author">Redazione ANSA</a></address>
      <p> "La musica non potrà cambiare il mondo ma può cambiare l'umore di una giornata. E non è poco": il ritratto di Vasco, privato e pubblico, le canzoni e il delirio del pubblico, 23 telecamere puntate sul palco, oltre 100 ore di girato e 2 chilometri di pellicola per due ore di adrenalina pura. E' il film "Vasco NonStop Live", distribuito da QMI Stardust in 315 sale solo per tre giorni, 25, 26 e 27 novembre Dopo la pubblicazione di "Se ti potessi dire", l'ultima nuova canzone arriva nei cinema di tutta Italia il music film che racchiude la storia dei primi due tour NonStop Live. 2018 e 2019. Il primo capitolo della storia cominciata dopo il record mondiale di Modena Park. Da giugno 2018 con 9 concerti (Torino, Padova, Roma, Bari e Messina) a giugno di quest'anno, con l'"impresa" compiuta dei 6 concerti a San Siro e dei 2E20 a Cagliari. Complessivamente 17 concerti per oltre 900.000 spettatori che lo hanno confermato Re degli Stadi per due estati di seguito. Il music film è ideato e diretto da Pepsy Romanoff che ha fedelmente registrato immagini, suoni, colori e parole dei momenti più significativi.<br/>    "L'idea, dice il regista, è quella di portare sul grande schermo un concerto diverso dagli altri, un concerto rock ruvido anche nel trattamento dell'immagine. Il girato è stato così riversato in pellicola per dare il senso del tempo e della bellezza della resa cinematografica". Oltre due ore per vivere l'atmosfera che si respira a ogni suo concerto, ma anche per entrare dentro il processo creativo della scaletta. Nel film infatti c'è tutto quello che avreste voluto sapere su come nascono le scalette "perfette" (da "Cosa succede in città" a "Qui si fa la storia"), che cosa c'è dietro la scelta di ogni canzone. Perché: "La scaletta è come accordare gli strumenti, le canzoni devono essere tutte perfettamente accordate." La sua musica come non è mai stata raccontata con immagini inedite e, per la prima volta, la voce dei protagonisti.<br/>    Vasco è l'attore principale del film, affida i suoi pensieri e le sue emozioni alla telecamera di Pepsy Romanoff e il regista lo ritrae nell'intimità dello studio di registrazione, con Vince Pàstano (il "capo orchestra"), alle prove con tutta la band.<br/>    Fino all'esplosione finale del rocker sul palco. Il film prende il via dalla Nave dell'Amore che ha trasformato la Sardegna in isola rock per due notti, dai concerti record di San Siro, da "Qui si fa la storia" per poi muoversi avanti e indietro nel tempo dal palco allo studio. Due ore e venti di film, risultato del montaggio di oltre 100 ore di girato, per lo storytelling di due anni di tour.<br/>    Per questo, Pepsy Romanoff, insieme alla sua casa di produzione Except, si è avvalso di un team di oltre 40 professionisti e 23 camere, tra cui 2 Arri Super 16mm. Il montaggio è il frutto di un lavoro di team composto dal giovane talentuoso Davide Olivastri per la parte di racconto narrativo e Dario Garegnani per la parte live. (ANSA).<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>