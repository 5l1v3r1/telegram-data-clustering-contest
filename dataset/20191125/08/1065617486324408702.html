<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/roma-basta-un-tempo-per-non-scendere-dal-treno-champions/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-25T08:47:38+00:00"/>
    <meta property="og:title" content="Roma, basta un tempo per non scendere dal treno Champions"/>
    <meta property="og:description" content="Tre gol al Brescia nella ripresa, Smalling decisivo con una rete e un assist. E Grosso è già nei guai"/>
  </head>
  <body>
    <article>
      <h1>Roma, basta un tempo per non scendere dal treno Champions</h1>
      <h2>Tre gol al Brescia nella ripresa, Smalling decisivo con una rete e un assist. E Grosso è già nei guai</h2>
      <address><time datetime="2019-11-25T08:47:38+00:00">25 Nov 2019, 08:47</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>La Roma si sbarazza con qualche fatica iniziale del Brescia, grazie ad un 3-0 santificato dalle reti del titano <b>Smalling</b>, della new entry tra i marcatori <b>Mancini</b> e del ritrovato <b>Dzeko</b>. La squadra di Fonseca ripropone una trazione romana, con <b>Florenzi</b> in campo dopo 6 partite di esilio dai titolari, e <b>Pellegrini</b> che torna dopo due mesi di stop per infortunio, restituendo Mancini alla linea difensiva del 4-2-3-1. In avvio però la Roma stenta, tant’è che nel primo tempo i tiri nello specchio della porta sono malinconicamente zero.</p>
      <p>Nella ripresa, si legge su La Gazzetta dello Sport,<b> la Roma cambia marcia</b>, soprattutto alzando le torri. Tutte e tre le reti, infatti, nascono da azioni nate <b>da calcio d’angolo</b>, portando il totale complessivo dei gol giallorossi da palla inattiva ad<b> 11 su 23</b>. Una percentuale gigantesca, che trova un mattatore di giornata in <b>Smalling</b>, che da corner di Pellegrini segna di testa al 4’ – complice la deviazione di Cistana – e fa un assist e mezzo vincenti: il primo a <b>Mancini</b> di testa, raccogliendo un cross di Kluivert (12’) dopo un angolo di Kolarov ribattuto, e il secondo a <b>Dzeko</b> – tenuto in gioco da Torregrossa, che svirgola -, deviando di testa ancora un corner di Pellegrini (22’). Se non si fosse capito, la ripresa è stata assai più vivace, cosicché anche i portieri hanno trovato spazio per mettersi in mostra.</p>
    </article>
  </body>
</html>