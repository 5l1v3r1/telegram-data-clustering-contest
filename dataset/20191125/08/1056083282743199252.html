<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402203/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D9%81%D8%B1%D8%A7%DA%AF%DB%8C%D8%B1-%D8%B4%D8%AF%D9%86-%D9%81%D8%B1%D9%87%D9%86%DA%AF-%D8%A8%D8%B3%DB%8C%D8%AC%DB%8C-%D8%AC%D8%A8%D9%87%D9%87-%D8%A7%D8%B3%D8%AA%DA%A9%D8%A8%D8%A7%D8%B1-%D8%B1%D8%A7-%D8%AF%D8%B1-%D9%85%D9%86%D8%B7%D9%82%D9%87-%D8%A8%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:00:50+00:00"/>
    <meta property="og:title" content="وزیر دفاع :فراگیر شدن فرهنگ بسیجی جبهه استکبار را در منطقه به زانو درآورد"/>
    <meta property="og:description" content="وزیر دفاع و پشتیبانی نیروهای مسلح با گرامیداشت سالروز تشکیل بسیج در پیامی گفت: توفیقات عظیم به دست آمده در عرصه صنعت دفاعی کشور و دستاوردهای ارزشمند آن در طول 40 سال گذشته با الهام گیری از تفکر و اندیشه بسیج به سرانجام رسیده است."/>
  </head>
  <body>
    <article>
      <h1>وزیر دفاع :فراگیر شدن فرهنگ بسیجی جبهه استکبار را در منطقه به زانو درآورد</h1>
      <address>
        <time datetime="2019-11-25T08:00:50+00:00">25 Nov 2019, 08:00</time>
      </address>
      <p>وزیر دفاع و پشتیبانی نیروهای مسلح با گرامیداشت سالروز تشکیل بسیج در پیامی گفت: توفیقات عظیم به دست آمده در عرصه صنعت دفاعی کشور و دستاوردهای ارزشمند آن در طول 40 سال گذشته با الهام گیری از تفکر و اندیشه بسیج به سرانجام رسیده است.</p>
      <p>به گزارش ایسنا به نقل از روابط عمومی وزارت دفاع در این بیانیه آمده است: چهل سال  ازصدور فرمان تاریخی معمارکبیر انقلاب اسلامی حضرت امام خمینی(ره) مبنی بر تشکیل بسیج و ارتش بیست میلیونی می گذرد.در سایه  تصمیم تاریخ ساز حضرت امام خمینی(ره) و هدایت های داهیانه فرماندهی معظم کل قوا(مدظله العالی) امروز نهال ارزشمند بسیج به شجره طیبه و درخت تناور و پرثمری تبدل گردیده است که مایه آرامش ملت ایران و خاری در چشم دشمنان نظام مقدس جمهوری اسلامی است.</p>
      <p>شجره طیبه بسیج، پدیده ای کم نظیر و گره گشاست که الگویی تمام عیار برای جوانان مقاومت در سایرکشورهای اسلامی نیز به شمار می رود.</p>
      <p>امروز جوانان عزیز بسیجی پر انگیزه، با شور وشوق و تلاش مضاعف برای رسیدن به اهداف والای انقلاب اسلامی، سربلندی، عزت و پیشرفت کشور تلاش می کنند و دشمنان را به زانو درآورده اند.</p>
      <p>در دوران دفاع مقدس و در مبارزه با تمامی حوادث، نشأت گرفته از هزینه سازی های استکبار جهانی به سرکردگی آمریکای جنایتکار و رژیم کودک کش صهیونیستی و حامیان منطقه ایش برای توقف انقلاب اسلامی، نقش تاریخی این جوانان و مردان مومن و زنان مومنه و پراستقامت ایران اسلامی در دفع توطئه های دشمنان به خوبی نمایان است.</p>
      <p> به راستی آیا می توان بدیلی بر بسیجیان در جهان کنونی سراغ گرفت که برای حفظ آرمان های اسلامی، پیشاپیش رزمندگان اسلام شبانگاهان سیاهی شب را درنوردند و با دل دریایی شان در عبور  از میانه خروشان اروند رود فتح و پیروزی را رقم زنند و در نبردی بزرگ و عزت آفرین، خرمشهر را از دست ظالمان و ایادی استکبار بازستانند و سربلندی انقلاب اسلامی را به رخ جهانیان بکشند.</p>
      <p>سپری شدن گام نخست انقلاب اسلامی نیز با جانفشانی و حضور مخلصانه بسیج و بسیجیان جان برکف در عرصه های مختلف دفاع از نظام و آرمان های انقلاب اسلامی همراه بوده که مانند نگینی پر فروغ در کارنامه بسیج مستضعفین می درخشد.</p>
      <p>به یقین فراگیر شدن  فرهنگ بسیجی در نظام مقدس جمهوری اسلامی یران توانست انقلاب اسلامی را پیروز عرصه های مختلف نماید و جبهه استکبار را در منطقه به زانو درآورد چرا که بسیج مصداق کامل ایمان و عمل انقلابی و روحیه جهادی و اخلاق محمدی(ص) است که در صف نخست دفاع از ارزش های والای اسلامی قرار گرفته است.</p>
      <p>یقین داریم که توفیقات عظیم به دست آمده در عرصه صنعت دفاعی کشور و دستاوردهای ارزشمند آن در طول 40 سال گذشته با الهام گیری  از تفکر و اندیشه بسیج به سرانجام رسیده است و ادامه این راه در تحقق بیانیه گام دوم انقلاب، همچنان نیازمند حفظ روحیه بسیجی و حضور بسیجیان، این لشکریان مخلص خداست.</p>
      <p>بدین وسیله فرارسیدن هفته بسیج را به بزرگ بسیجی ایران اسلامی حضرت امام خامنه ای(مدظله العالی) و به بسیجیان گرانقدر این مرز و بوم و به رهروان صدیق ولایت ومنتظران واقعی ظهور حضرت حجت ابن الحسن(ع)تبریک و تهنیت عرض نموده و با درود  به روان پاک شهدای والامقام بسیج، از درگاه خداوند متعال پیروزی ،سربلندی و اعتلای نظام مقدس جمهوری اسلامی را مسئلت می نمایم.<br/> انتهای پیام<br/><br/> </p>
    </article>
  </body>
</html>