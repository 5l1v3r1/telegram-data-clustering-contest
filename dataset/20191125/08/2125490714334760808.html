<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177682/"/>
    <meta property="og:site_name" content="Doctors Only"/>
    <meta property="article:published_time" content="2019-11-25T08:23:00+00:00"/>
    <meta property="og:title" content="ועדה של משרד הבריאות ממליצה להציב מצלמות בכל חדרי הניתוח בישראל"/>
    <meta property="og:description" content="ועדת חקירה שבדקה את תלונותיו של האלוף במיל' גיורא איילנד על הטיפול הרפואי שקיבל בעקבות מחלת סרטן הערמונית, ממליצה על איסוף, מעקב ורישום מלא של ניתוחים בבתי החולים, כולל תמותה וסיבוכים"/>
  </head>
  <body>
    <article>
      <h1>ועדה של משרד הבריאות ממליצה להציב מצלמות בכל חדרי הניתוח בישראל</h1>
      <h2>ועדת חקירה שבדקה את תלונותיו של האלוף במיל' גיורא איילנד על הטיפול הרפואי שקיבל בעקבות מחלת סרטן הערמונית, ממליצה על איסוף, מעקב ורישום מלא של ניתוחים בבתי החולים, כולל תמותה וסיבוכים</h2>
      <address><time datetime="2019-11-25T08:23:00+00:00">25 Nov 2019, 08:23</time> by <a rel="author">מערכת דוקטורס אונלי</a></address>
      <p>ועדת חקירה של משרד הבריאות, שבדקה את תלונות האלוף (מיל') במיל' גיורא איילנד על הטיפול הרפואי שקיבל למחלת סרטן הערמונית, ממליצה על איסוף פרסום ומעקב קבוע אחרי נתוני הצלחות וכשלונות בניתוחים בבתי החולים, כולל תמותה וסיבוכים. כך דיווח אמש (א') רן רזניק ב<a href="https://www.israelhayom.co.il/article/709947">"ישראל היום".</a> עד כה, משרד הבריאות לא אסף באופן שיטתי נתונים על תמותה ותחלואה בעקבות ניתוחים בישראל. הוועדה המליצה בנוסף על הסדרת צילומים של ביצוע הניתוחים בכל חדרי הניתוח בבתי החולים בארץ.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/10/174745/">גברים שעוברים טיפולי פוריות נמצאים בסיכון מוגבר לסרטן הערמונית</a>
        </li>
        <li>
          <a href="https://doctorsonly.co.il/2019/09/173257/">סרטן הערמונית הוא הסרטן השכיח ביותר בגברים בישראל עם 97% הישרדות</a>
        </li>
        <li>
          <a href="https://doctorsonly.co.il/2019/08/171463/">האם טיפול המשלב Onalespib ו-Abiraterone acetate יעיל לטיפול בסרטן ערמונית עמיד לסירוס?</a>
        </li>
      </ul>
      <p>בראש הוועדה שבדקה את תלונותיו של איילנד עמד פרופ' אריאל הלוי, לשעבר מנהל המערך הכירורגי ב"אסף הרופא", ואיתו כיהנו השופטת בדימוס מיכל שריר, פרופ' דב פודה, המנהל לשעבר של המחלקה האורולוגית ב"הדסה עין כרם", פרופ' טל מיכאל, חוקר מהפקולטה לרפואת שיניים באוניברסיטה העברית ועו"ד גדעון צוריאלי ממשרד הבריאות.</p>
      <p>על פי הדיווח, ב־2016 התגלה אצל איילנד סרטן הערמונית בדרגת סיכון גבוהה, הוא נותח באמצעות רובוט להסרת הערמונית ולאחר הניתוח סבל מכאבים קשים ומסיבוכים. בפנייתו למשרד הבריאות התלונן איילנד כי הרופאים שטיפלו בו לא דנו איתו על השיטות הטיפוליות שאינן ניתוח ולא דיווחו לו לפני הניתוח על כל הסיכונים האפשריים והאפשרות שיזדקק להקרנות לערמונית גם לאחר הניתוח.</p>
      <p>ממצאי חקירת הוועדה הועברו לד"ר בועז לב, נציב קבילות הציבור. מהדיווח עולה כי הוועדה דחתה בתוקף חלק ניכר מטענותיו של איילנד על הרופאים שטיפלו בו, ובעיקר תלונות כנגד פרופ' ג'ק בניאל, מנהל המערך האורולוגי ב"בילינסון", שניתח אותו ב"אסותא" בתל אביב. "התנהלותו של פרופ' בניאל לאורך כל הטיפול היתה סבירה ומקובלת", קבעה הוועדה.</p>
      <p>הוועדה, כך דווח, העלתה ביקורת על כך שב"אסותא" הוחתם איילנד לפני הניתוח על טופס הסכמה כללי ולא על טופס ייעודי לניתוח כריתת הערמונית. בנוסף צוין כי תוצאות הבדיקה הפתולוגית היו צריכות להימסר לו על ידי הרופא בשיחה אישית ולא בטלפון או בפקס.</p>
      <p>עוד המליצה הוועדה לבחון מחדש הנהגת תכנית לאומית לגילוי מוקדם של סרטן הערמונית באמצעות בדיקת PSA, לחייב את הרופאים למסור בעצמם למטופלים את תוצאות הבדיקה ולהכין דף הסבר למטופלים על תופעות הלוואי בניתוחים ובהקרנות.</p>
      <p>בתגובה לממצאי החקירה ולהמלצותיה פנה <a href="https://www.israelhayom.co.il/article/709963">איילנד</a> במכתב לד"ר לב והודה לוועדה על "עבודה מרובה ומקיפה", אך ציין כי "הכי חשוב שאין רגולציה, ואתם במשרד הבריאות נותנים את הכוח להחליט מה וכיצד לאינטרסנטים - הסתדרות הרופאים... אתם משתמשים בטיעון מעגלי לפיו האורולוג עשה את הפרוצדורה המקובלת, כפי שקובעים האורולוגים, ולכן עשה את הדבר הנכון. זה אבסורד. איגוד האורולוגים הוא אינטרסנט מובהק. הוא דואג לרופאים ולא חולים".</p>
      <p>עוד ציין איילנד בתגובה: "ברוב המקרים טופלתי במסירות על ידי רופאים ואחיות. נכון להיום, מצבי הוא כזה: הסרטן חזר, הכאבים ממשיכים ונגרם לי נזק בשל שימוש של שנים בתרופות, וחבל שמבחינתכם 'הכל היה בסדר, ועל פי הנהלים'".</p>
      <p>מאיגוד האורולוגים של ההסתדרות הרפואית נמסר בתגובה: "האיגוד מקבל בסיפוק את מסקנות הוועדה, אשר קבעה באופן נחרץ כי לא נפל דופי במקצועיותם של הרופאים האורולוגים, אשר ייעצו או טיפלו באלוף איילנד. לא פחות חשובה קביעתה האמיצה של הוועדה כי היא 'מתייחסת בביקורת לאמירות המכלילות ציבור שלם ככזה המסתיר מידע באופן מכוון או פועל ממניעים זרים'".</p>
    </article>
  </body>
</html>