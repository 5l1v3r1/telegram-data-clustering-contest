<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/boreia-ameriki/220338_episima-stin-koyrsa-apenanti-ston-tramp-o-maikl-mploympergk"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T08:17:29+00:00"/>
    <meta property="og:title" content="Επίσημα στην κούρσα απέναντι στον Τραμπ ο Μάικλ Μπλούμπεργκ"/>
    <meta property="og:description" content="Ο δισεκατομμυριούχος και πρώην δήμαρχος της Νέας Υόρκης, Μάικλ Μπλούμπεργκ, ανακοίνωσε και επίσημα χθες, Κυριακή, την υποψηφιότητά του για το χρίσμα των Δημοκρατικών ενόψει των προεδρικών εκλογών του 2020."/>
  </head>
  <body>
    <article>
      <h1>Επίσημα στην κούρσα απέναντι στον Τραμπ ο Μάικλ Μπλούμπεργκ</h1>
      <address><time datetime="2019-11-25T08:17:29+00:00">25 Nov 2019, 08:17</time> by <a rel="author">efsyn.gr</a></address>
      <p>Ο δισεκατομμυριούχος και πρώην δήμαρχος της Νέας Υόρκης, Μάικλ Μπλούμπεργκ, ανακοίνωσε και επίσημα χθες, Κυριακή, την υποψηφιότητά του για το χρίσμα των Δημοκρατικών ενόψει των προεδρικών εκλογών του 2020.</p>
      <p>Βάζοντας τέλος σε φημολογίες εβδομάδων, ο 77χρονος πρώην Ρεπουμπλικανός εξέδωσε χθες μια γραπτή ανακοίνωση στην επίσημη ιστοσελίδα για την εκστρατεία του, όπου παρουσιάζει τον εαυτό του ως εξαιρετικό υποψήφιο για να νικήσει τον Ντόναλντ Τραμπ.</p>
      <p>«Κατεβαίνω υποψήφιος για να ηττηθεί ο Ντόναλντ Τραμπ και να ξαναχτίσω την Αμερική», τόνισε.</p>
      <figure>
        <iframe data-src="https://twitter.com/MikeBloomberg/status/1198620233994526722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Δεν αντέχουμε άλλα τέσσερα χρόνια παράτολμων και ανήθικων πράξεων του Ντόναλντ Τραμπ», συνέχισε και πρόσθεσε πως: «Αντιπροσωπεύει μια υπαρξιακή απειλή για τη χώρα μας και τις αξίες μας. Αν κερδίσει άλλη μια θητεία, ίσως δεν ανακάμψουμε ποτέ από τη ζημία».</p>
      <p>Η είσοδος του Μπλούμπεργκ στην προεδρική κούρσα γίνεται μόλις 10 εβδομάδες πριν την έναρξη των προκαταρκτικών εκλογών, μια ανορθόδοξη κίνηση που προκαλεί ανησυχία στο Δημοκρατικό κόμμα για τις δυνάμεις των υποψηφίων του.</p>
      <p>Ο Μπλούμπεργκ άλλωστε μόλις πέρυσι μεταπήδησε στους κόλπους των Δημοκρατικών,</p>
      <p>Πριν από λίγες ημέρες είχε γίνει γνωστό πως συμπλήρωσε τα απαιτούμενα έγγραφα στην Ομοσπονδιακή Εκλογική Επιτροπή, αλλά από το περιβάλλον του σημείωναν πως η απόφαση δεν ήταν τελική.</p>
      <p>Ο Τραμπ είχε προκαλέσει μάλιστα τον Μπλούμπεργκ λέγοντας πως «δεν υπάρχει κανένας άλλος που θα ήθελα να είναι αντίπαλός μου από τον μικρό Μάικλ». Ο Μπλούμπεργκ δεν άφησε την πρόκληση να πέσει κάτω και την ίδια κιόλας ημέρα κατέθεσε την αίτηση συμμετοχής για τις προκαταρκτικές εκλογές του Δημοκρατικού κόμματος στην Αλαμπάμα.</p>
      <p>Εκτός από τον Μπλούμπεργκ το χρίσμα των Δημοκρατικών για τις εκλογές του 2020 διεκδικούν άλλοι 17 υποψήφιοι, μεταξύ των οποίων ο Μπέρνι Σάντερς, ο Τζο Μπάιντεν και η Ελίζαμπεθ Γουόρεν.</p>
      <p>Σύμφωνα με το περιοδικό Forbes, ο Μπλούμπεργκ ήταν ο 11ος πλουσιότερος άνθρωπος στον κόσμο τον περασμένο χρόνο, με περιουσία ύψους 50 δισεκατ. δολαρίων και ο 8ος πλουσιότερος στις ΗΠΑ. Έχει μάλιστα δεσμευτεί πως θα ξοδέψει τουλάχιστον 150 εκατομμύρια στην καμπάνια του 2020, με τα 100 να διοχετεύονται σε διαφημίσεις στο διαδίκτυο κατά του Τραμπ.</p>
      <p>Γεννημένος στη Μασαχουσέτη, ο Μπλούμπεργκ ξεκίνησε να εργάζεται ως τραπεζίτης στη Γουόλ Στριτ προτού δημιουργήσει την εκδοτική αυτοκρατορία που φέρει το όνομά του.</p>
      <p>Το 2001 εξελέγη δήμαρχος της Νέας Υόρκης και παρέμεινε στο αξίωμα για τρεις θητείες, μέχρι το 2013.</p>
      <p>Με πληροφορίες από Associated Press</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/boreia-ameriki/219963_o-maikl-mploympergk-gia-proedros-ton-ipa"/>
        <a href="https://www.efsyn.gr/kosmos/boreia-ameriki/220150_milane-ta-eggrafa-gia-tin-oykraniki-ypothesi"/>
        <a href="https://www.efsyn.gr/kosmos/boreia-ameriki/219994_o-tzoyliani-kapelone-tin-exoteriki-politiki"/>
        <a href="https://www.efsyn.gr/kosmos/boreia-ameriki/219880_katathesi-katapeltis-gia-tramp"/>
        <a href="https://www.efsyn.gr/kosmos/boreia-ameriki/219694_neo-doraki-tramp-ston-netaniahoy"/>
        <a href="https://www.efsyn.gr/kosmos/boreia-ameriki/219660_orgi-tramp-kai-leykoy-oikoy-meta-tis-katatheseis-gia-tilefonima-me"/>
      </related>
    </article>
  </body>
</html>