<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/concert-extraordinar-dirijat-de-horia-andreescu-la-pitesti/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T08:37:26+00:00"/>
    <meta property="og:title" content="Concert extraordinar dirijat de Horia Andreescu la Piteşti"/>
    <meta property="og:description" content="Dirijorul Horia Andreescu va susţine un concert extraordinar la pupitrul Orchestrei simfonice a Filarmonicii din Piteşti, pe scena Sălii Filarmonicii."/>
  </head>
  <body>
    <article>
      <h1>Concert extraordinar dirijat de Horia Andreescu la Piteşti</h1>
      <address><time datetime="2019-11-25T08:37:26+00:00">25 Nov 2019, 08:37</time> by <a rel="author">Magdalena Popa Buluc</a></address>
      <p>Dirijorul <b>Horia Andreescu</b> va susţine un concert extraordinar la pupitrul <b>Orchestrei simfonice a Filarmonicii din Piteşti</b> în seara de <b>28 noiembrie</b>, de la ora 19, pe scena Sălii Filarmonicii.</p>
      <p>Programul cuprinde <a href="http://www.filarmonicapitesti.ro/eventlog/index.php?mode=person&amp;per_id=52">Wolfgang Amadeus Mozart</a> – <a href="http://www.filarmonicapitesti.ro/eventlog/index.php?mode=repertory&amp;rep_id=1891"><i>Simfonia nr. 1 în Mi bemol major</i></a>, <a href="http://www.filarmonicapitesti.ro/eventlog/index.php?mode=person&amp;per_id=107">Joseph Haydn</a> – <a href="http://www.filarmonicapitesti.ro/eventlog/index.php?mode=repertory&amp;rep_id=2425"><i>Concert pentru pian şi orchestră în Re major, Hob.VIII/11</i></a>, solist <b>Mihai Ungureanu</b> şi <a href="http://www.filarmonicapitesti.ro/eventlog/index.php?mode=person&amp;per_id=6">Ludwig van Beethoven</a> – <a href="http://www.filarmonicapitesti.ro/eventlog/index.php?mode=repertory&amp;rep_id=220"><i>Simfonia nr. 5 în do minor, op. 67, “Simfonia destinului</i></a>”.</p>
      <p>Horia Andreescu declara înaintea concertului : “<i>Este prima dată când colaborez cu Orchestra simfonică a Filarmonicii din Piteşti, dar întotdeauna mi-au plăcut noile provocări. Reîntâlnirea cu Mihai Ungureanu pe o scenă şi alături de nişte muzicieni cu care colaborez pentru prima oară îmi oferă ocazia de a prezenta, printre altele, prima simfonie scrisă de Mozart, o lucrare rar cântată, dar cu atât mai interesantă pentru public. Mihai Ungureanu prezintă și el o lucrare pe nedrept puțin cantata – Haydn – Concertul în re major pentur pian şi orchestră. Finalul concertului va aduce însă o lucrare mult iubită de public și de muzcieni, celebra Simfonia a “Destinului” de Beethoven, și unii și alții putând descoperi noi valențe în această celebră și adesea cu prea multă rutină cântată. Aşadar Mozart, Haydn, Beethoven, un concert sub semnul marilor clasici, este ceea ce propun în premieră publicului din Piteşti.</i>”</p>
      <p>Horia Andreescu este dirijor principal al Filarmonicii “George Enescu” din București, orchestră pe care a dirijat-o prima oară în anul 1987. Până în 2010, pentru mai bine de 18 ani, a fost directorul artistic și dirijorul șef al Orchestrelor și Corurilor Radio România. În anii ‘80 și ‘90 a fost dirijor invitat permanent al unor importante ansambluri germane: Orchestra Radio din Berlin, Filarmonica din Dresda și Capela de Stat din Schwerin. Recunoscut mai ales pentru interpretările de referință ale capodoperelor lui Haydn, Beethoven, Berlioz sau Bartók și pentru relația privilegiată pe care o are cu superstarurile artei interpretative, Horia Andreescu este, în același timp, un remarcabil promotor al muzicii noi și al tinerelor talente. Este frecvent invitat să participe la jurizarea unor competiții internaționale, iar prin activitatea sa de profesor asociat al Universității Naționale de Muzică din București contribuie esențial la creșterea noilor generații de instrumentiști și dirijori.</p>
      <p>De-a lungul timpului, a dirijat ansambluri de excepție precum Orchestra Gewandhaus din Leipzig, Capela de Stat din Berlin, Opera Comică din Berlin, Orchestra Simfonică din Londra, Filarmonica Regală din Londra, Orchestra Națională a Rusiei, Orchestra Simfonică BBC Scotland, orchestrele simfonice din Viena, Ierusalim, Rejkjavik, Alabama și Taipei, orchestrele radio din Viena, Leipzig, Hamburg, Köln, Copenhaga, Madrid, Katowice, Sofia și Ljubljana, cele trei ansambluri ale Radioului Olandez, orchestrele filarmonice din Amsterdam, Stuttgart, Budapesta, Johannesburg și Nagoya, orchestrele de cameră din Israel și Olanda, Orchestra Arenei din Verona, Collegium Musicum Copenhaga și ansamblul Modern din Frankfurt.</p>
    </article>
  </body>
</html>