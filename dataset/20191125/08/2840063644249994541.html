<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/25/hong-kong-vittoria-del-fronte-anti-governativo_kqJpX4wt5XcRxh4Y1z6YPI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-25T08:27:00+00:00"/>
    <meta property="og:title" content="Hong Kong, trionfa fronte anti governativo"/>
    <meta property="og:description" content="Schiacciante il risultato delle elezioni per il rinnovo dei consigli distrettuali"/>
  </head>
  <body>
    <article>
      <h1>Hong Kong, trionfa fronte anti governativo</h1>
      <address>
        <time datetime="2019-11-25T08:27:00+00:00">25 Nov 2019, 08:27</time>
      </address>
      <p>La <b>schiacciante vittoria ottenuta dal fronte anti governativo</b> nelle <a href="https://www.adnkronos.com/Search/Link/keyword/Hong%20Kong">elezioni per il rinnovo dei consigli distrettuali di Hong Kong</a> sembra "riflettere la disaffezione della gente per l'attuale situazione e i profondi problemi della società". Così la leader <b>Carrie Lam</b> ha commentato il risultato elettorale, che ha visto i <b>candidati pro democrazia vincere in tutti i 18 distretti della città</b>. Il governo, ha detto Lam, ascolterà "con umiltà" e "rifletterà seriamente" sul risultato del voto.</p>
      <p>"Qualunque cosa accada, Hong Kong fa sempre parte della Cina e ogni tentativo di creare caos o mettere a repentaglio prosperità e stabilità non avrà successo". Così il ministro degli Esteri cinese, Wang Yi, ha commentato l'esito del voto.</p>
      <p>Tokio sottolinea "l'importanza di una Hong Kong libera ed aperta che prosperi nel quadro del 'principio un paese due sistemi": incontrando nella capitale giapponese il ministro degli Esteri, il premier nipponico Shinzo Abe ha rilevato come "Hong Kong sia un partner estremamente importante con cui abbiamo relazioni economiche strette e scambi personali". A riferirlo il portavoce del governo di Tokio, Yoshihide Suga.</p>
      <p>Parole analoghe arrivano da Taipei: "Chiediamo a Pechino ed al governo di Hong Kong di accettare la volontà popolare e mettere in pratica le importanti promesse fatte su libertà e democrazia a Hong Kong", si legge in una dichiarazione del portavoce dell'ufficio presidenziale di Taiwan, Ting Yun-kung.</p>
    </article>
  </body>
</html>