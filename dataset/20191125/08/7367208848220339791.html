<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/25/leggi-notizia/argomenti/attualita/articolo/viva-vittoria.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="Continua a piovere, di nuovo rimandato il mosaico di coperte in piazza Galimberti a Cuneo"/>
    <meta property="og:description" content="La decisione delle organizzatrici. &quot;Il brutto tempo continua a metterci il bastone tra le ruote. Ci proviamo sabato 30 novembre&quot;"/>
  </head>
  <body>
    <article>
      <h1>Continua a piovere, di nuovo rimandato il mosaico di coperte in piazza Galimberti a Cuneo</h1>
      <h2>La decisione delle organizzatrici. "Il brutto tempo continua a metterci il bastone tra le ruote. Ci proviamo sabato 30 novembre"</h2>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author">Barbara Simonelli</a></address>
      <p>Doveva essere lo scorso sabato 23 novembre, poi si era deciso per stamattina, 25 novembre, Giornata internazionale per dire NO alla violenza sulle donne. Ma la pioggia e il maltempo non danno tregua.</p>
      <p>Si rimanda al <b>prossimo 30 novembre</b>, sabato, per vedere lo spettacolo di oltre 3000 coperte in piazza Galimberti, frutto del lavoro di centinaia e centinaia di donne, che hanno lavorato a maglia per il progetto VIVA VITTORIA.</p>
      <p>Fare a maglia: metafora di creazione e sviluppo di se stesse. Nel momento stesso in cui ogni donna capisce il proprio valore, diventa automaticamente artefice della propria esistenza ed è in grado di produrre un cambiamento in se stessa e nella società.</p>
      <p>Da mesi si attende questo momento a Cuneo. Dopo le piazze di Brescia, dove tutto è iniziato, di Cremona, Verona, Biella e non solo, toccherà a Cuneo riempirsi di coperte colorate, composte da quattro quadrotti, realizzati ciascuno da una donna diversa, e assemblati con un filo rosso da una quinta.</p>
      <p>Tutto rimandato al prossimo 30 novembre, meteo permettendo. Lo scopo finale è quello che le coperte siano portate a casa in cambio di una donazione, per poter raccogliere fondi per progetti sulle donne, gestiti dalla Caritas e dall'associazione <i>San Vincenzo de Paoli.</i></p>
    </article>
  </body>
</html>