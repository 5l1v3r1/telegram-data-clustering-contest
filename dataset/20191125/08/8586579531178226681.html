<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kemal-kilicdaroglu-bakin-niye-dogrudur-dedim-257791h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T08:31:00+00:00"/>
    <meta property="og:title" content="Kemal Kılıçdaroğlu: “Bakın niye ‘Doğrudur’ dedim”"/>
    <meta property="og:description" content="CHP Genel Başkanı Kemal Kılıçdaroğlu Saray’a giden CHP’li iddialarının kaynağı olan gazeteci Talat Atilla ile yedi yıldır görüşmediğini belirterek, Muharrem İnce’nin açıklamalarıyla ilgili, &quot;Bu süreçte hiç kimse, açıklamaları ile saraya hizmet eder hale gelmemelidir” dedi."/>
  </head>
  <body>
    <article>
      <h1>Kemal Kılıçdaroğlu: “Bakın niye ‘Doğrudur’ dedim”</h1>
      <address><time datetime="2019-11-25T08:31:00+00:00">25 Nov 2019, 08:31</time> by <a rel="author">Yeni Çağ Gazetesi</a></address>
      <p>
        <b>CHP Genel Başkanı Kemal Kılıçdaroğlu Saray’a giden CHP’li iddialarının kaynağı olan gazeteci Talat Atilla ile yedi yıldır görüşmediğini belirterek, Muharrem İnce’nin açıklamalarıyla ilgili, "Bu süreçte hiç kimse, açıklamaları ile saraya hizmet eder hale gelmemelidir” dedi.</b>
      </p>
      <p>CHP Genel Başkanı Kemal Kılıçdaroğlu, Sözcü gazetesi yazarı Rahmi Turan’ın Turktime yazarı Talat Atilla’yı kaynak göstererek, ortaya attığı CHP’li Muharrem İnce’nin Cumhurbaşkanı Recep Tayyip Erdoğan ile görüştüğü yönündeki iddialar hakkında konuştu. Kılıçdaroğlu, FOX TV’de söylediği “Doğrudur” sözüyle Cumhurbaşkanı Erdoğan’ın CHP’nin iç işlerine müdahil olmasını kastettiğini söyledi.</p>
      <p><a href="http://www.hurriyet.com.tr/gundem/talat-atilla-ile-yedi-yildir-gorusmedim-41381523">Hürriyet gazetesinden İsmail Saymaz’a konuşan </a>CHP Genel Başkanı Kemal Kılıçdaroğlu, bu iddianın kaynağı olan gazeteci Talat Atilla ile yedi yıldır görüşmediğini söyledi. Kılıçdaroğlu, bazı CHP’lilerin Beştepe’deki Cumhurbaşkanlığı Külliyesi’nde Erdoğan ile görüştüğüne dair öteden beri çeşitli duyumların geldiğini ifade ederken, FOX TV’de söylediği “Doğrudur” sözü ile “Erdoğan’ın CHP’nin içişlerine müdahil olmasını kastettiğini” söyledi.</p>
      <p>Kılıçdaroğlu, İnce’nin CHP Genel Merkezi’ni itham eden açıklamalarıyla ilgili olarak da, “Bu süreçte hiç kimse, açıklamaları ile saraya hizmet eder hale gelmemelidir” dedi.</p>
      <p>Kılıçdaroğlu’nun açıklamaları şöyle:</p>
      <p>
        <b>DUYUMLAR GELİYOR</b>
      </p>
      <p>- (Talat Atilla kendisini aradı mı?) Hayır, aramadı. Zaten, yanlış hatırlamıyorsam, Afyon’daki bir mühimmat deposu patlamasının olduğu yedi yıl öncesinden beri kendisiyle aramızda ne görüşme var, ne yüz yüze gelme var, ne konuşmuşluğumuz var. Yakın çevremi de aradığına dair bana gelen bir bilgi yok.</p>
      <p>- Bana da ‘Bazı CHP’liler saraya gitti’ şeklinde duyumlar geldi. Öteden beri geliyor. Elinizde kanıt varsa seslendirirsiniz. Kanıt yoksa seslendirmezsiniz. Sadece bana değil, birçok kişiye gitti. “Dedikodudur” dedim. Doğru mudur, yanlış mıdır, bilmiyorum. Erdoğan’ın CHP’yi karıştırma girişimi için ‘Doğrudur’ dedim.</p>
      <p>- Erdoğan’ın CHP’yi karıştırmak ve partinin içişlerine müdahil olmak için birçok şey yaptığını biliyoruz. Millet İttifakı’nı karıştırmak, dedikodu üretmek ve devletin yetkililerini kullanmak gibi. Böyle bir şey olunca (haber yayınlanınca) ‘Doğrudur’ dedim. Bu olayı Rahmi Turan yazdığı zaman bir şey demedim. “Gazeteci haber almıştır” dedim. Bir yorumdur. Rahmi Turan, ertesi gün devam etti. Üçüncü gün Fox TV’ye çıktığımda, bu soru soruldu. Partiyi karıştırmanın Erdoğan’ın amaçlarından biri olduğunu söyledim. ‘Doğrudur’ dedim. Gidenlere dair bir bilgim varmış gibi çarpıtılmak isteniyor.</p>
      <p>- (Muharrem İnce’nin iddiaları) Bu süreçte hiç kimse, açıklamaları ile saraya hizmet eder hale gelmemelidir.”</p>
      <related>
        <a href="https://www.yenicaggazetesi.com.tr/rahmi-turan-chpli-kaynak-yanlis-bilgi-vermis-olabilir-257786h.htm"/>
        <a href="https://www.yenicaggazetesi.com.tr/muharrem-inceden-yeni-aciklamalar-257762h.htm"/>
        <a href="https://www.yenicaggazetesi.com.tr/talat-atilla-konustu-257751h.htm"/>
        <a href="https://www.yenicaggazetesi.com.tr/ekrem-imamoglundan-saraydaki-gorusme-iddialarina-yanit-257716h.htm"/>
      </related>
    </article>
  </body>
</html>