<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%cf%87%ce%b5%ce%b9%cf%82-%cf%86%cf%89%ce%bd%ce%ae-%cf%84%ce%bf-%ce%b2%ce%af%ce%bd%cf%84%ce%b5%ce%bf-%cf%84%ce%b7%cf%82-%ce%b5%ce%bb-%ce%b1%cf%83-%ce%b3%ce%b9%ce%b1-%cf%84%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T08:51:09+00:00"/>
    <meta property="og:title" content="«Εχεις φωνή» -Το βίντεο της ΕΛ.ΑΣ για την Παγκόσμια Ημέρα για την Εξάλειψη της Βίας κατά των Γυναικών"/>
    <meta property="og:description" content="Βίντεο – spot με αφορμή την Παγκόσμια Ημέρα για την Εξάλειψη της Βίας κατά των Γυναικών, δημιούργησε η ΕΛ.ΑΣ."/>
  </head>
  <body>
    <article>
      <h1>«Εχεις φωνή» -Το βίντεο της ΕΛ.ΑΣ για την Παγκόσμια Ημέρα για την Εξάλειψη της Βίας κατά των Γυναικών</h1>
      <address>
        <time datetime="2019-11-25T08:51:09+00:00">25 Nov 2019, 08:51</time>
      </address>
      <p>
        <b>Βίντεο – spot με αφορμή την Παγκόσμια Ημέρα για την Εξάλειψη της Βίας κατά των Γυναικών, δημιούργησε η ΕΛ.ΑΣ.</b>
      </p>
      <p>Πρωταγωνίστρια σε αυτό, μία κακοποιημένη γυναίκα, θύμα ενδοοικογενειακής βίας, η οποία αποφασίζει να βάλει τέλος σε αυτή την κατάσταση και ζητά βοήθεια.</p>
      <p>«Έχεις φωνή. Είμαστε δίπλα σου. Επικοινώνησε μαζί μας. Εξειδικευμένο προσωπικό θα σε ακούσει, θα σε συμβουλεύσει και θα σε προστατεύσει», είναι το μήνυμα που ακούγεται στο βιντεάκι.</p>
      <figure>
        <iframe src="https://www.youtube.com/embed/3DV_xwGVGTQ" width="560" height="315" data-service="Youtube" scrolling="no"/>
      </figure>
      <p>Ενδοοικογενειακή βία<br/>Η ενδοοικογενειακή βία είναι ένα έγκλημα που διώκεται αυτεπάγγελτα και τιμωρείται από τις διατάξεις του Ν. 3500/2006.</p>
      <p>Οι Υπηρεσίες αντιμετώπισης ενδοοικογενειακής βίας της Ελληνικής Αστυνομίας λειτουργούν σε όλη την επικράτεια. Η Ελληνική Αστυνομία διαχειρίζεται κάθε περιστατικό ενδοοικογενειακής βίας με εξειδικευμένα στελέχη. Παράλληλα αντιμετωπίζει με σοβαρότητα/υπευθυνότητα κάθε περιστατικό ενδοοικογενειακής βίας, ενημερώνοντας τις αρμόδιες δικαστικές αρχές.</p>
      <p>Η άσκηση κάθε είδους βίας ή κακοποίησης : ψυχολογικής, σωματικής, σεξουαλικής και συναισθηματικής, διώκεται από το Νόμο.</p>
      <p>Αν γνωρίζετε κάποιο άτομο που είναι θύμα ενδοοικογενειακής βίας και σιωπά, ενθαρρύνεται το να απευθυνθεί στο πλησιέστερο Αστυνομικό Τμήμα.</p>
      <p>Αν είστε θύμα:<br/>Καλέστε το 100 σε περίπτωση άμεσης ανάγκης ή επικοινωνήστε με το πλησιέστερο Αστυνομικό Τμήμα.<br/>Λάβετε άμεσα ιατρική φροντίδα και τις απαραίτητες διαγνωστικές εξετάσεις. Πείτε την αλήθεια στο γιατρό για το τι σας συνέβη.<br/>Καλέστε την τηλεφωνική γραμμή SOS 15900 της Γενικής Γραμματείας Οικογενειακής Πολιτικής και Ισότητας των Φύλων και απευθυνθείτε στις ειδικές υπηρεσίες για κακοποιημένες γυναίκες, οι οποίες παρέχουν ψυχοκοινωνική στήριξη, νομική συμβουλευτική και φιλοξενία σε ξενώνες.<br/>Δράση της ΕΛ.ΑΣ για την Παγκόσμια Ημέρα για την Εξάλειψη της Βίας κατά των Γυναικών<br/>Η ελληνική αστυνομία, πραγματοποίησε σήμερα δράση ενημέρωσης των πολιτών για την πρόληψη και την αντιμετώπιση της βίας κατά των γυναικών, με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου).</p>
      <p>Το Υπουργείο Προστασίας του Πολίτη και το Αρχηγείο της Ελληνικής Αστυνομίας, σε συνεργασία με τη Γενική Γραμματεία Οικογενειακής Πολιτικής και Ισότητας καθώς και το Κέντρο Ερευνών για Θέματα Ισότητας (Κ.Ε.Θ.Ι.), συμμετείχαν σε ενημερωτική δράση σε κεντρικά σημεία ανά την περιφέρεια, στο πλαίσιο ευρύτερης εκστρατείας για τη σχετική ενημέρωση και ευαισθητοποίηση των πολιτών.</p>
      <p>Σκοπός της δράσης ήταν η άμεση επαφή με τους πολίτες για την αποτελεσματικότερη ενημέρωση σχετικά με το φαινόμενο της βίας κατά των γυναικών στην Ελλάδα, τις διάφορες μορφές του και κυρίως τους τρόπους αντιμετώπισης του.</p>
      <figure>
        <img src="https://www.iefimerida.gr/sites/default/files/inline-images/astynomikos-gynaika-krata-fylladia.jpg"/>
      </figure>
      <p>Στην Αθήνα, εκατοντάδες πολίτες φόρεσαν το πορτοκαλί κορδελάκι της εκστρατείας και είχαν την ευκαιρία να συζητήσουν, να λάβουν συμβουλές τόσο προφορικά όσο και μέσω του έντυπου υλικού που μοιράστηκε, καθώς επίσης και να ανακαλύψουν τις διαδικτυακές οδηγίες της Ελληνικής Αστυνομίας μέσω QR code, χρησιμοποιώντας το κινητό τους τηλέφωνο.</p>
      <figure>
        <img src="https://www.iefimerida.gr/sites/default/files/inline-images/drasi-astynomias-gia-kakopoiisi-gynaikwn.jpg"/>
      </figure>
      <p>Μοιράστηκαν φυλλάδια για την ενήμερωση του κόσμου<br/>Μάλιστα, δεκάδες γυναίκες δε δίστασαν να εκφράσουν την εμπειρία κακοποίησης τους και να συγχαρούν όλους τους παρευρισκόμενους φορείς για την πρωτοβουλία ενημέρωσης και ενθάρρυνσης.</p>
      <p>Παράλληλα, οι πολίτες είχαν την ευκαιρία να ενημερωθούν σχετικά με το ρόλο των νέων Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας .</p>
    </article>
  </body>
</html>