<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/25/654050/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Хроніки падіння імперії Григоришина: що дістанеться колишньому президенту Порошенку"/>
    <meta property="og:description" content="Група “Енергетичний стандарт” Костянтина Григоришина втратила контроль над двома ключовими активами. Невдовзі групу можуть покинути інші великі проєкти. Новий потенційний власник — Петро Порошенко."/>
  </head>
  <body>
    <article>
      <h1>Хроніки падіння імперії Григоришина: що дістанеться колишньому президенту Порошенку</h1>
      <h2>Група "Енергетичний стандарт" Костянтина Григоришина втратила контроль над двома ключовими активами. Невдовзі групу можуть покинути інші великі проєкти. Новий потенційний власник — Петро Порошенко.</h2>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="https://www.epravda.com.ua/authors/58086cfde6915/" target="_blank">Дмитро Рясний</a></address>
      <p>Днями група "Енергетичний стандарт" Костянтина Григоришина втратила контроль над двома ключовими активами. Йдеться про Сумське НВО ім. Фрунзе і "Харківобленерго", які відтепер є власністю російського мільярдера Володимира Лук'яненка та його партнера Вадима Новинського.</p>
      <p>Вихід цих підприємств з-під контролю Григоришина є наслідком його програшу опонентам <a href="https://www.epravda.com.ua/news/2017/10/11/630018/">у Лондонському арбітражі</a>, на кону якого стояли 300 млн дол.</p>
      <p>Однак це не всі втрати бізнесмена. Скоро "Енергостандарт" можуть покинути ще кілька великих проєктів на чолі з компанією "Вінницяобленерго".</p>
      <p>Їх новий потенційний власник — Петро Порошенко. П'ять років тому він позичив Григоришину десятки мільйонів доларів, а тепер вимагає їх повернення переданими в заставу корпоративними правами.</p>
      <p>У таборі Григоришина думають, як зашкодити планам п'ятого президента України. Якщо протиотрута не буде знайдена, у групі "Енергетичний стандарт" не залишиться жодного ліквідного активу, а значить, не буде і приводу зараховувати її до числа українських олігархічних кланів.</p>
      <h3>Англійське право</h3>
      <p>Найдорожчу сутичку в своєму житті Костянтин Григоришин <a href="https://biz.liga.net/all/tek/novosti/grigorishin-okonchatelno-proigral-arbitrazh-novinskomu-na-300-mln">програв</a> у 2017 році. Тоді Високий суд Англії та Уельсу залишив чинним рішення Лондонського комерційного арбітражу від 9 травня 2016 року.</p>
      <p>Арбітраж зобов'язав "Енергетичний стандарт" <a href="https://www.epravda.com.ua/news/2017/10/11/630018/">виплатити</a> понад 320 млн дол росіянину Володимиру Лук'яненку-молодшому — синові Володимира Лук'яненка, "червоного директора" Сумського НВО ім. Фрунзе. Це підприємство — один з найбільших у Європі виробників газових компресорних станцій.</p>
      <p>Основу присудженої до виплати суми, 250 млн дол, становив штраф за порушення Григоришиним "опціонної угоди" перед Лук'яненком. За їх домовленостю, перший зобов'язався викупити частку у другого, але зробити це в обумовлений період не зміг, що і стало приводом для розгляду в суді.</p>
      <blockquote><b>ВАЖЛИВО ЗНАТИ</b>. У 1990-х роках Григоришин та Лук'яненко на партнерських засадах приватизували Сумське НВО, Григоришину дістався 51% акцій. Пізніше Лук'яненко продав частину акцій Новинському.</blockquote>
      <p>До кінця 2018 року Григоришин так і не виконав рішення Лондонського суду, про що <a href="https://www.pravda.com.ua/articles/2018/10/30/7196636/">заявляв</a> засновник "Смарт холдингу" Вадим Новинський, який незадовго до судового спору викупив 10% акцій заводу у Лук'яненків.</p>
      <p>Здавалося, ситуація зависла в повітрі, але це тільки здавалося. Влітку 2019 року Григоришин та Лук'яненко без участі Новинського підписали мирову угоду, в рамках якої домовилися про врегулювання ситуації.</p>
      <p>"Невиконання "опціонної угоди" стосувалося порушення прав Лук'яненка, тому сторона Новинського не брала участі в підписанні мирової угоди", — говорить джерело ЕП.</p>
      <p>Першим етапом "мирової угоди" стало <a href="https://interfax.com.ua/news/economic/604160.html">перезавантаження</a> керівної команди на сумському заводі у липні 2019 року. Другий етап — набагато важливіший. Він зводиться до домовленості про те, що присуджені до виплати 320 млн дол "Енергетичний стандарт" буде погашати своїми активами.</p>
      <p>Це 29% акцій "Харківобленерго", аналогічна частка в компанії "Харківенергозбут", через яку обленерго продає електрику в регіоні, а також контрольний пакет (50% + 1) акцій НВО ім. Фрунзе.</p>
      <p>Дозвіл на придбання цих активів сторона Лук'яненка <a href="http://www.amc.gov.ua/amku/control/main/uk/publish/article/152759">отримала</a> від Антимонопольного комітету 7 листопада. Незабаром угода була закрита.</p>
      <p>Loading...</p>
      <h3>Можна без решти</h3>
      <p>Чому Григоришин вирішив розрахуватися? Є кілька версій. За однією з них, засновник "Енергетичного стандарту" кардинально переглянув свої бізнес-пріоритети. Як стверджує оточення Григоришина, зараз він захоплений новим проєктом — створенням команди плавців <a href="http://eliteteamenergystandard.org/">Energy Standard</a>.</p>
      <p>"Костянтин рекрутує спортивні таланти по всьому світу і намагається їх розвинути. Зараз це не приносить грошей, але він має намір розвинути це в міжнародний бізнес-проект. Плавання — не такий видовищний вид спорту, як футбол, але він хоче зробити його популярним, зробити з нього <a href="https://www.2anews.it/napoli-calcio-sport-news/international-swimming-league-energy-standard-vince-la-tappa-italiana-a-napoli.html">шоу</a>", — каже співрозмовник ЕП.</p>
      <p>За його словами, інтерес засновника "Енергетичного стандарту" до спортивного плавання починався з особистої зацікавленості (Григоришин — майстер міжнародного класу з плавання) і згодом переріс в комерційний проєкт.</p>
      <p>Соратники бізнесмена кажуть, що той так захоплений новим напрямком, що навіть причетний до створення <a href="https://isl.global/clubs/">Міжнародної ліги плавання</a> (International swimming league, ISL), яка працює за лекалами спортивних шоу. Змагання проходять у вигляді матчів з швидкими темпами гонок.</p>
      <p>Чим швидше пливе команда Energy Standard, тим повільніше плине життя київських співробітників групи "Енергетичний стандарт". "Зараз Григоришин приїжджає в Україну максимум раз на місяць. Рівень його офісу — це тиша і порожнеча", — говорить співрозмовник ЕП.</p>
      <p>Чи може нове захоплення Григоришина пояснити його рішення погасити старі бізнес-борги? Навряд.</p>
      <p>Набагато переконливіше відповідь на це питання звучить з урахуванням важливої обставини: після перемоги в Лондонському арбітражі адвокати Лук'яненка домоглися арешту корпоративних прав кіпрських компаній Григоришина Energy Standard Fund Limited та Energy Standard Fund Management Limited.</p>
      <p>На них оформлені основні українські активи групи, через що в останні роки Григоришин був зв'язаний по руках і ногах.</p>
      <p>Що робитиме з придбаними активами Лук'яненко? У нього вже давно є відповідь на це запитання.</p>
      <p>"Заявка в АМКУ на концентрацію акцій передбачала намір заявника (компаній Лук'яненка. — <i>ЕП</i>) протягом року після проведення операції продати корпоративні права "Харківобленерго" та "Харківенергозбуту". Акції НВО ім. Фрунзе покупець не має наміру продавати", — повідомило ЕП джерело в АМКУ.</p>
      <p>Які плани в Лук'яненка щодо сумського заводу? За непідтвердженими даними, цей актив буде включений до складу російської машинобудівної <a href="http://www.grouphms.ru/">групи "ГМС"</a>, де Лук'яненко є одним з основних бенефіціарів.</p>
      <p>Перехід сумського заводу в імперію Лук'яненка пояснюють тим, що інакше підприємству не вижити.</p>
      <p>У 2018 році чисті збитки НВО збільшилися порівняно з 2017 роком на 93% до 2,1 млрд грн. Це пов'язано з тим, що підприємство було відрізане від замовлень з Росії, його головного ринку збуту, де в машинобудуванні домінують підприємства <a href="http://www.grouphms.ru/about_company/company_structure/enterprise_company.php">групи Лук'яненка</a>.</p>
      <h3>Усе за стандартом</h3>
      <p>З відносин з Лук'яненком "Енергетичний стандарт" виходить пошарпаним, але живим. Здавалося б — саме час починати життя з чистого аркуша, але ні. Зараз перед Григоришиним забовваніла фігура нового спаринг-партнера: лідера парламентської "Європейської солідарності" Петра Порошенка.</p>
      <p>До обрання на посаду президента у 2014 році він був у добрих стосунках з Григоришиним. У партнерів були спільні бізнес-проєкти.</p>
      <p>Серед них — Севастопольський морський завод, захоплений російськими окупантами синхронно з півостровом, а також девелоперський проект в центрі Києва.</p>
      <p>Разом з Миколою Мартиненком Порошенко та Григоришин володіли 4 га землі на вул. Лаврській, де розташовувалася колишня взуттєва фабрика "Київ".</p>
      <p>Значимість дружби Порошенка та Григоришина можна було виміряти значимістю грошей, якими вони оперували в своїх відносинах. "Порошенко позичив Григоришину близько 90 млн дол", — говорить співрозмовник ЕП, наближений до групи.</p>
      <p>За його словами, лідер "Енергетичного стандарту" брав гроші в борг до президентства партнера, але після різкого посилення його політичного статусу обставини змінилися: Порошенко став вимагати кошти назад.</p>
      <blockquote>Раніше про це в коментарі УП <a href="https://www.pravda.com.ua/news/2019/10/22/7229763/">говорив</a> також Ігор Коломойський. За його словами, у 2013-2014 роках Порошенко позичив Григоришину гроші, а натомість узяв під заставу акції "Вінницяобленерго". Правда, за словами ексвласника Приватбанку, йшлося про 50 млн дол. Коломойський розповів, що Григоришин з Порошенком досі не розрахувався, і кому зараз належать акції "Вінницяобленерго", в олігарха не знають: "Чи то Григоришину термін погашення заборгованості продовжили, чи то акції вже перейшли у власність Порошенка".</blockquote>
      <p>Розраховуватися Григоришину нема чим, так що ці відносини починають розвиватися за зразком відносин з Лук'яненком. Перший претендент на вибування з групи — 50% акцій "Вінницяобленерго".</p>
      <p>Зараз цим пакетом володіє контрольоване Григоришиним ТОВ "Луганське енергетичне об'єднання" (ЛЕО), але доля цих акцій висить на волосині.</p>
      <p>За даними джерел ЕП, їх заставодержателем є компанія Linquist Services Limited (Британські Віргінські острови), яку у 2018 році телеканал Al Jazeera <a href="https://www.aljazeera.com/news/2018/02/poroshenko-sacks-lozhkin-news-500m-deal-180208110328709.html">згадував</a> як структуру Петра Порошенка.</p>
      <p>"Умовами договору застави передбачене право заставодержателя самостійно в односторонньому порядку стягнути предмет застави (50% акцій "Вінницяобленерго". — <i>ЕП</i>)", — йдеться в договорі.</p>
      <p>"З боку Порошенка ніяких агресивних дій не було, але зараз у нас всі тільки і говорять про те, що він хоче забрати "Вінницю", — відзначає представник "Енергетичного стандарту".</p>
      <figure>
        <img src="https://eimg.pravda.com/images/doc/2/f/2f954db-1.jpg"/>
      </figure>
      <p>Інтерес Порошенка до "Вінницяобленерго" пояснюється не тільки бажанням повернути гроші, але і вписується в його бізнес-модель: ЕП вже повідомляла про створення офісу з управління енергетикою на чолі з <a href="https://www.epravda.com.ua/publications/2017/11/10/631011/">Віталієм Цадо</a>.</p>
      <p>Він повинен був керувати обленерго з контрольними пакетами акцій у власності держави: "Харківобленерго", "Миколаївобленерго" і "Хмельницькобленерго", але після фіаско на виборах від цієї ідеї відмовилися.</p>
      <p>Однак відмовлятися від контролю над "Вінницяобленерго" Порошенку нема сенсу, бо для цього йому не потрібен адміністративний ресурс.</p>
      <p>П'ять років тому фірма ICU близького йому Макара Пасенюка купила 25% "Вінницяобленерго". Перехід у власність Порошенка 50% акцій Григоришина дозволить експрезиденту встановити контроль над компанією.</p>
      <p>Щоб не допустити такого розвитку подій, в "Енергетичному стандарті" формують оборонну стратегію.</p>
      <p>Першу її главу публіка вже прочитала: кілька тижнів тому "Луганське енергетичне об'єднання", що володіє в інтересах Григоришина 50% акцій "Вінницяобленерго", <a href="https://www.epravda.com.ua/rus/news/2019/10/22/652807/">запустило процедуру</a> свого банкрутства.</p>
      <p>Днями почалася реалізація другої частини плану: в рамках цього процесу Господарський суд Луганської області <a href="http://www.reyestr.court.gov.ua/Review/85585289">заарештував</a> "вінницькі" акції.</p>
      <p>Таким чином, Порошенко не може швидко реалізувати своє право на стягнення предмета застави. Якщо ж він піде шляхом Лук'яненка, домігшись арешту корпоративних прав Григоришина, останньому доведеться знову розраховуватися активами.</p>
      <p>У цьому випадку від "Енергетичного стандарту" залишаться ріжки та ніжки: банкрут "Запоріжтрансформатор" з 250 млн дол прострочених боргів і міноритарні пакети акцій обленерго з Тернополя, Запоріжжя, Полтави, Чернігова та Сум, якими він володіє в партнерстві з Коломойським.</p>
    </article>
  </body>
</html>