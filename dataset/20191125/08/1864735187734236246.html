<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/icardi-juve-1.4904807"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T08:42:14+00:00"/>
    <meta property="og:title" content="Attenta Inter, la Juve prepara l'assalto a Icardi"/>
    <meta property="og:description" content="Paratici vuole Maurito a giugno. E segue pure Giroud e Kulusevksi. Lo juventino ’spaventa’ l’ex amico Marotta: dai flirt infiniti con l’argentino alle azioni di disturbo per gennaio. Il nerazzurro mette gli occhi su Mandzukic"/>
  </head>
  <body>
    <article>
      <h1>Attenta Inter, la Juve prepara l'assalto a Icardi</h1>
      <h2>Paratici vuole Maurito a giugno. E segue pure Giroud e Kulusevksi. Lo juventino ’spaventa’ l’ex amico Marotta: dai flirt infiniti con l’argentino alle azioni di disturbo per gennaio. Il nerazzurro mette gli occhi su Mandzukic</h2>
      <address><time datetime="2019-11-25T08:42:14+00:00">25 Nov 2019, 08:42</time> by <a rel="author">GIULIO MOLA</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4904823.1574671335!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Mauro Icardi, Paris Saint Germain (foto Ansa)</figcaption>
      </figure>
      <p>Milano, 25 gennaio 2019 - Lo dice spesso Fabio Capello: "Il futuro delle grandi squadre si costruisce a novembre, spesso a fari spenti". Nel senso che le società di un certo livello già in questo periodo guardano non solo al mercato (di riparazione) invernale, ma soprattutto a quello estivo. Non ci si deve dunque stupire se proprio nelle settimane in cui la coppia <b>Higuain-Dybala</b> regala prestazioni di spessore, la<b> Juventus </b>decide di tornare alla carica in maniera decisa per <b>Maurito Icardi</b>, primo obiettivo della stagione 2020-2021. E così il duello fra bianconeri e nerazzurri, che sta appassionando i tifosi e rendendo il campionato almeno più interessante, si sposta fuori dal campo di gioco.</p>
      <p>Perché se è vero che il club di corso Galileo Ferraris da mesi 'flirta' col bomber argentino e il suo entourage, è pur vero che lo scambio di 'effusioni' fra Maurito e la Vecchia Signora non passa inosservato agli occhi di Suning. Del resto i numeri francesi dell’ex capitano nerazzurro sono importanti: <b>un gol ogni 17 palloni toccati</b>, la miglior media a livello europeo tra i 5 campionati più importanti. Da quando Icardi è a Parigi, ha cominciato a segnare a raffica col<b> Psg</b>: sei reti in sette gare di Ligue 1 (457 minuti in totale), con i Bleus sempre più primi in campionato. A queste vanno aggiunte le quattro marcature nei 258 minuti di Champions, con la media di un gol ogni sessantacinque minuti. Insomma, i presupposti perché Icardi resti al Psg a fine stagione ci sono tutti, anche perché i francesi possono vantare il diritto di riscatto per 70 milioni.</p>
      <p>C’è un però. La clausola che Icardi ha voluto inserire nel contratto: e cioè che a fine stagione potrebbe comunque dire di no alla proposta dei campioni di Francia (che hanno già promesso fino al 2024 circa 8 milioni a stagione più bonus) e<b> tornare a Milano</b>. Difficilmente per restarci (con l’Inter ha comunque firmato il prolungamento fino al 2022, 7 milioni per il prossimo anno), perché l’assalto della Juventus sarebbe automatico anche in caso di mancato riscatto da parte del Psg. Ma a quel punto i bianconeri (che propongono all’argentino un quinquiennale da 10 milioni netti a stagione) dovrebbero fare i conti con l’Inter, che non farebbe sconti sul cartellino e che potrebbe (legittimamente) chiedere agli Agnelli <b>anche più dei 70 milioni concordati col Psg</b>.</p>
      <p>Tutto questo presuppone un altro passaggio, ovvero l’<b>addio di Ronaldo</b> che potrebbe decidere di andar via in caso di mancata conquista della Champions, ma pure se la Juventus dovesse trionfare in Europa (c’è una clausola a tal riguardo che gli spalancherebbe le porte della MLS). E’ evidente che liberarsi dell’ingaggio pesantissimo di CR7 (32 milioni a stagione sino al 2022), mai entrato in sintonia con Maurizio Sarri, consentirebbe alla Juventus di poter apparecchiare un’operazione molto onerosa come quella riguardante Icardi. Nel frattempo dispetti e manovre di disturbo fra i due club continuano anche in vista del <b>mercato di gennaio</b>: all’Inter piace non poco lo juventino <b>Mandzukic</b>, i bianconeri stanno sondando due attaccanti in scadenza di contratto, ovvero <b>Giroud e Mertens</b>, pure nel mirino di Marotta (che sta anche valutando di far rientrare alla base Gabigol gran protagonista in Coppa Libertadores col Flamengo). Non solo. Ieri a Bologna si è visto Paratici: osservato speciale<b> Kulusevski</b>, talento del Parma di proprietà dell’Atalanta. Ma soprattutto uno dei primi nomi messi in lista da Antonio Conte. Scintille in vista?</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>