<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/hat-evvel-a-halala-utan-megtalalhatjak-eross-zsolt-holttestet"/>
    <meta property="og:site_name" content="infostart"/>
    <meta property="article:published_time" content="2019-11-25T08:50:25+00:00"/>
    <meta property="og:title" content="Hat évvel a halála után megtalálhatják Erőss Zsolt holttestét"/>
    <meta property="og:description" content="Kínai expedíció indul a Himalájára, egyebek között azért, hogy lehozzák az ott elhunyt hegymászók holttestét."/>
  </head>
  <body>
    <article>
      <h1>Hat évvel a halála után megtalálhatják Erőss Zsolt holttestét</h1>
      <address><time datetime="2019-11-25T08:50:25+00:00">25 Nov 2019, 08:50</time> by <a rel="author">Infostart</a></address>
      <h3>Kínai expedíció indul a Himalájára, egyebek között azért, hogy lehozzák az ott elhunyt hegymászók holttestét.</h3>
      <p>A csapat eddig 16 ember földi maradványait találta meg, lehozatalukkal kapcsolatban már felvették a kapcsolatot a hozzátartozókkal. <a href="https://www.blikk.hu/aktualis/belfold/megtalalhatjak-eross-zsolt-az-egyik-legismertebb-magyar-hegymaszo-holttestet/j9chz59?utm_source=pushengage&amp;utm_medium=pushnotification&amp;utm_campaign=pushengage">A Blikk értesülése szerint</a> magyar egyelőre nincs a megtalált áldozatok között.</p>
      <p>Szlankó Zoltán hegymászóoktató a lapnak felidézte, hogy a Himalája több honfitársának a sírja, hiszen ott halt meg Gárdos Sándor, akit szélvihar sodort el, illetve Várkonyi László Konyi, aki jégomlás áldozata lett. A szakember úgy fogalmazott, hogy a hegy „él”, a mozgások előhozhatják az eltűnt holttesteket.</p>
      <p>Erőss Zsolt első magyarként 2002-ben mászta meg a 8850 méter magas Mount Everestet. Hat éve, május 20-án társával, Kiss Péterrel elérte a Kancsendzönga csúcsát, de ereszkedés közben eltűntek.</p>
      <p>Kiss Péter holttestét másnap reggel látták, Erőss Zsoltét pedig egy évvel később, 8100 méter magasságban egy rámpán fedezték fel. Tavaly elhunyt édesanyja korábban azt nyilatkozta, ő azt szeretné, ha fia örökre a hegyen nyugodhatna, ám ha Zsolt holtteste továbbra is a rámpán hever, a kínaiak nagy valószínűséggel megtalálhatják.</p>
      <p>
        <i>Nyitókép: MTI/Gál László</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/10/04/visszafordult-a-nagy-ho-miatt-7530-meter-magasrol-fordult-vissza"/>
        <a href="https://infostart.hu/sport/2019/07/21/hoviharban-8-ezer-meter-folott-a-magyar-zaszlo"/>
        <a href="https://infostart.hu/kulfold/2018/10/09/elloptak-eross-zsolt-emlektablajat"/>
        <a href="https://infostart.hu/belfold/2016/01/28/eross-zsolt-elott-is-tiszteleg-a-transzbukki-atkeles"/>
        <a href="https://infostart.hu/sport/2013/06/06/eross-zsoltra-es-kiss-peterre-emlekeztek-566292"/>
        <a href="https://infostart.hu/sport/2013/05/31/eross-zsoltekat-nem-keresik-tovabb-565187"/>
        <a href="https://infostart.hu/sport/2013/06/01/eross-zsolt-elete-fel-liter-vizen-mulott---kollar-nyilatkozata-565302"/>
        <a href="https://infostart.hu/sport/2013/06/01/ujabb-reszletek-arrol-mi-tortent-eross-zsoltekkal-565380"/>
        <a href="https://infostart.hu/belfold/2013/06/02/eross-zsoltek-a-csucson---az-utolso-fotok-565426"/>
      </related>
    </article>
  </body>
</html>