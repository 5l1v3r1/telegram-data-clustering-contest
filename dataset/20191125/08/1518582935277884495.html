<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/bankitalia-rischi-per-la-stabilita-finanziaria-leggermente-attenuati-negli-ultimi-mesi/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-25T08:55:58+00:00"/>
    <meta property="og:title" content="Bankitalia: rischi per la stabilità finanziaria leggermente attenuati negli ultimi mesi"/>
    <meta property="og:description" content="Cresce l’incertezza e i rischi per la stabilità finanziaria in Italia e questo per effetto del peggioramento del quadro congiunturale internazionale e per le tensioni geopolitiche. Così rivela Bankitalia nel suo Rapporto sulla stabilità finanziaria in cui sottolinea come la forte riduzione dei tassi di interesse a livello globale aumenta la sostenibilità dei debiti e contribuisce a contenere la crescita dei rischi macroeconomici. Tuttavia, rovescio della medaglia, il taglio dei tassi può indurre gli investitori a ricercare maggiori rendimenti in attività rischiose e incentivare l’accumulazione di livelli eccessivi di debito. Una fase prolungata di bassi tassi può comprimere la redditività delle banche e delle compagnie di assicurazione. In Italia rischi per la stabilità finanziaria leggermente attenuati Guardando all’Italia, i rischi per la stabilità finanziaria si sono leggermente attenuati negli ultimi mesi, in seguito al calo dei premi per il rischio sovrano dice via Nazionale. Il deterioramento del quadro…"/>
  </head>
  <body>
    <article>
      <h1>Bankitalia: rischi per la stabilità finanziaria leggermente attenuati negli ultimi mesi</h1>
      <address><time datetime="2019-11-25T08:55:58+00:00">25 Nov 2019, 08:55</time> by <a rel="author">Alessandra Caparello</a></address>
      <p>Cresce l’incertezza e i rischi per la <b>stabilità finanziaria</b> in Italia e questo per effetto del peggioramento del quadro congiunturale internazionale e per le tensioni <a href="https://www.wallstreetitalia.com/trend/geopolitica/">geopolitiche.</a></p>
      <p>Così rivela Bankitalia nel suo Rapporto sulla stabilità finanziaria in cui sottolinea come la forte riduzione dei tassi di interesse a livello globale aumenta la sostenibilità dei debiti e contribuisce a contenere la crescita dei rischi macroeconomici. Tuttavia, rovescio della medaglia, il taglio dei<a href="https://www.wallstreetitalia.com/trend/tassi/"> tassi</a> può indurre gli investitori a ricercare maggiori rendimenti in attività rischiose e incentivare l’accumulazione di livelli eccessivi di debito. Una fase prolungata di bassi tassi può comprimere la redditività delle<a href="https://www.wallstreetitalia.com/trend/banche/"> banche</a> e delle compagnie di assicurazione.</p>
      <h3>In Italia rischi per la stabilità finanziaria leggermente attenuati</h3>
      <p>Guardando all’Italia, i<b> rischi per la stabilità finanziaria</b> si sono leggermente attenuati negli ultimi mesi, in seguito al calo dei premi per il rischio sovrano dice via Nazionale. Il deterioramento del quadro macroeconomico e l’elevato <a href="https://www.wallstreetitalia.com/trend/debito-pubblico/">debito pubblico</a> continuano a rappresentare elementi di forte vulnerabilità ed espongono l’intera economia ai rischi connessi con un riacutizzarsi delle tensioni sui mercati, si legge nel Rapporto.</p>
      <blockquote>La debolezza del ciclo economico incide negativamente sulla redditività delle imprese, ma gli effetti sfavorevoli sulla capacità di rimborso dei debiti sono mitigati dal basso livello dei<b> tassi di interesse.</b></blockquote>
      <p>Il settore delle famiglie però resta solido. La flessione dei tassi di interesse –dice Bankitalia – incrementa il valore delle attività nel portafoglio e riduce gli oneri per il servizio del debito. Secondo i nostri modelli, continua l’istituto guidato da Ignazio Visco, la quota di debito riconducibile alle imprese e alle famiglie finanziariamente vulnerabili aumenterebbe solo in caso di eventi macroeconomici particolarmente avversi.</p>
      <p>Prosegue, seppure gradualmente, <b>il rafforzamento patrimoniale;</b> va intensificato per alcuni intermediari di minore dimensione. Il costo medio della raccolta è prossimo allo zero e ulteriori cali dei tassi potrebbero avere effetti sulla redditività più marcati rispetto al passato.</p>
    </article>
  </body>
</html>