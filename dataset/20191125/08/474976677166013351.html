<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121466/morawiecki-rozwiewa-watpliwosci-ws-zjednoczonej-prawicy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T08:57:00+00:00"/>
    <meta property="og:title" content="Morawiecki rozwiewa wątpliwości ws. Zjednoczonej Prawicy"/>
    <meta property="og:description" content="Zjednoczona Prawica to koalicja, która szanuje wolność słowa i poglądów – powiedział w wywiadzie dla tygodnika &quot;Sieci&quot; premier Mateusz Morawiecki."/>
  </head>
  <body>
    <article>
      <h1>Morawiecki rozwiewa wątpliwości ws. Zjednoczonej Prawicy</h1>
      <address>
        <time datetime="2019-11-25T08:57:00+00:00">25 Nov 2019, 08:57</time>
      </address>
      <h4>Zjednoczona Prawica to koalicja, która szanuje wolność słowa i poglądów – powiedział w wywiadzie dla tygodnika "Sieci" premier Mateusz Morawiecki.</h4>
      <p>W rozmowie z gazetą szef rządu mówi m.in. o planach na najbliższą kadencję, ale także rozwiewa wątpliwości dotyczące rzekomego podziału Zjednoczonej Prawicy.</p>
      <p>– Oczywiście nie wszyscy mamy identyczne zdanie w każdej sprawie, bo to jednak koalicja, która szanuje wolność słowa i poglądów. Dla Porozumienia najważniejsze są kwestie związane z przedsiębiorcami, dla Solidarnej Polski usprawnienie wymiaru sprawiedliwości. Dla Prawa i Sprawiedliwości ważne jest… wszystko – przekonuje premier.</p>
      <p>Morawiecki podkreśla, że fundamentem polityki jego rządu "pozostaje dbałość o podstawowe wartości założycielskie, takie jak miłość do rodziny, szacunek do naszego dziedzictwa historycznego, pragnienie silnego państwa". Jego zdaniem "historyczną wręcz szansę dogonienia Zachodu, próbują dziś zakłócić skrajności", które – zdaniem premiera – PiS odrzuca.</p>
      <p>– Odwołujemy się do solidaryzmu społecznego, do chrześcijańskiej myśli społecznej. To tam są źródła troski o godność człowieka, o to, by nikt nie był wykorzystywany, lekceważony, zdany jedynie na siebie – uważa Morawiecki.</p>
      <p>Pytany o nadchodzące wybory prezydenckie szef rządu stwierdził, że nikt w Polsce nie odważy się powiedzieć, iż Andrzej Duda nie ma z kim przegrać.</p>
      <p>– To jest prezydent, który nigdy nie zapomniał o wyborcach, miał czas dla każdej grupy społecznej – objechał, jak obiecał, cały kraj. Także na prace rządu patrzy uważnie i jeśli uzna za słuszne, interweniuje. Trzymam więc mocno kciuki za pana prezydenta – zapowiada Morawiecki.</p>
      <footer>/ Źródło: Sieci <br/>/ dcy</footer>
    </article>
  </body>
</html>