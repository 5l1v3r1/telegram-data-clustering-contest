<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/25/scindia-removes-congress-from-his-profile"/>
    <meta property="og:site_name" content="Media One"/>
    <meta property="article:published_time" content="2019-11-25T08:39:35+00:00"/>
    <meta property="og:title" content="പ്രൊഫൈലിൽ നിന്ന് 'കോൺഗ്രസ്' വെട്ടിമാറ്റി ജ്യോതിരാദിത്യ സിന്ധ്യ"/>
    <meta property="og:description" content="കോൺഗ്രസ് മുൻപ്രസിഡണ്ട് രാഹുൽഗാന്ധിയുടെ അടുപ്പക്കാരനെന്ന് വിശേഷിപ്പിക്കപ്പെടുന്ന ജ്യോതിരാദിത്യ സിന്ധ്യ മധ്യപ്രദേശ് മുഖ്യമന്ത്രി കമൽനാഥിന്റെ പ്രവർത്തനങ്ങളിൽ അതൃപ്തനാണ്"/>
  </head>
  <body>
    <article>
      <h1>പ്രൊഫൈലിൽ നിന്ന് 'കോൺഗ്രസ്' വെട്ടിമാറ്റി ജ്യോതിരാദിത്യ സിന്ധ്യ</h1>
      <h2>കോൺഗ്രസ് മുൻപ്രസിഡണ്ട് രാഹുൽഗാന്ധിയുടെ അടുപ്പക്കാരനെന്ന് വിശേഷിപ്പിക്കപ്പെടുന്ന ജ്യോതിരാദിത്യ സിന്ധ്യ മധ്യപ്രദേശ് മുഖ്യമന്ത്രി കമൽനാഥിന്റെ പ്രവർത്തനങ്ങളിൽ അതൃപ്തനാണ്</h2>
      <address><time datetime="2019-11-25T08:39:35+00:00">25 Nov 2019, 08:39</time> by <a rel="author" href="https://www.mediaonetv.in/author/678413" target="_blank">National Desk</a></address>
      <p>മധ്യപ്രദേശിലെ കോൺഗ്രസ് നേതാവ് ജ്യോതിരാദിത്യ സിന്ധ്യയുടെ ട്വിറ്റർ പ്രൊഫൈലിലെ മാറ്റമാണിപ്പോൾ സമൂഹമാധ്യമങ്ങളിലെ ചൂടേറിയ ചർച്ചാവിഷയം. തന്റെ പ്രൊഫൈലിലുണ്ടായിരുന്ന 'കോൺഗ്രസ് നേതാവ്' എന്നഭാഗം ഒഴിവാക്കി 'പൊതുജന സേവകൻ, ക്രിക്കറ്റ് തൽപരൻ' എന്നാണ് 48-കാരനായ സിന്ധ്യ ചേർത്തിരിക്കുന്നത്. മധ്യപ്രദേശ് കോൺഗ്രസിനുള്ളിലെ പടലപ്പിണക്കത്തിന്റെ ഭാഗമാണ് സിന്ധ്യയെ ഈ മാറ്റത്തിന് പ്രേരിപ്പിച്ചതെന്നും കോൺഗ്രസ് വിടുന്നതടക്കമുള്ള കാര്യങ്ങൾ അദ്ദേഹം പരിഗണിക്കുന്നുവെന്നും പ്രചരിക്കുന്നുണ്ട്.</p>
      <figure>
        <img src="https://images.assettype.com/mediaone%2F2019-11%2F4b9bd895-8584-41aa-9159-ea4f3091b897%2FJyotiraditya_Scindhya.JPG?w=1200&amp;auto=format%2Ccompress"/>
      </figure>
      <p>അതേസമയം, ട്വിറ്ററിലെ മാറ്റത്തിന് പ്രത്യേകിച്ച് കാരണങ്ങളൊന്നുമില്ലെന്നാണ് സിന്ധ്യ വിശദീകരിക്കുന്നത്. 'ഒരുമാസം മുമ്പ് ഞാൻ ട്വിറ്ററിലെ ബയോ മാറ്റിയിരുന്നു. ആളുകളുടെ ഉപദേശപ്രകാരം ഇത്തവണ ബയോ ചെറുതാക്കി. പ്രചരിക്കുന്ന അഭ്യൂഹങ്ങൾ അടിസ്ഥാനരഹിതമാണ്.' - സിന്ധ്യ പറഞ്ഞു.</p>
      <p>കോൺഗ്രസ് മുൻപ്രസിഡണ്ട് രാഹുൽഗാന്ധിയുടെ അടുപ്പക്കാരനെന്ന് വിശേഷിപ്പിക്കപ്പെടുന്ന ജ്യോതിരാദിത്യ സിന്ധ്യ മധ്യപ്രദേശ് മുഖ്യമന്ത്രി കമൽനാഥിന്റെ പ്രവർത്തനങ്ങളിൽ അതൃപ്തനാണെന്നാണ് വാർത്തകൾ. മധ്യപ്രദേശ് തെരഞ്ഞെടുപ്പിൽ കോൺഗ്രസ് വിജയിക്കുകയും കമൽനാഥ് മുഖ്യമന്ത്രിയാവുകയും ചെയ്തപ്പോൾ സിന്ധ്യയെ പാർട്ടിയുടെ സംസ്ഥാന അധ്യക്ഷനാക്കണമെന്ന് അദ്ദേഹത്തിന്റെ അനുയായികൾ ആവശ്യപ്പെട്ടിരുന്നു.</p>
      <figure>
        <img src="https://images.assettype.com/mediaone%2F2019-11%2Fa3cde10f-07d7-420d-98c4-776bf7ae310d%2Fjyoti_scidia.png?w=1200&amp;auto=format%2Ccompress"/>
      </figure>
      <p>എന്നാൽ കമൽനാഥും മുതിർന്ന കോൺഗ്രസ് നേതാവ് ദിഗ്‌വിജയ സിംഗും അന്തരിച്ച അർജുൻ സിംഗിന്റെ മകൻ അജയ് സിംഗിനെ എം.പി.സി.സി പ്രസിഡണ്ടാക്കാനുള്ള ചരടുവലികൾ നടത്തുന്നുണ്ട്. 'വയസ്സൻ നേതൃത്വം' യുവനേതാക്കളുടെ രാഷ്ട്രീയജീവിതത്തിന് വിലങ്ങുതടിയാകുന്നുവെന്ന വിമർശനങ്ങൾക്കിടെയാണ് സിന്ധ്യയുടെ പുതിയ നീക്കം.</p>
      <p>നേരത്തെ, രാഹുൽ ഗാന്ധി കോൺഗ്രസ് ദേശീയ അധ്യക്ഷപദവി ഒഴിഞ്ഞപ്പോൾ ജ്യോതിരാദിത്യ സിന്ധ്യ ഐക്യദാർഢ്യം പ്രകടിപ്പിച്ച് ദേശീയ ജനറൽ സെക്രട്ടറി സ്ഥാനം രാജിവെച്ചിരുന്നു. സംസ്ഥാന രാഷ്ട്രീയത്തിൽ ശ്രദ്ധ കേന്ദ്രീകരിക്കാനായിരുന്നു ഇതെന്നാണ് സൂചന.</p>
    </article>
  </body>
</html>