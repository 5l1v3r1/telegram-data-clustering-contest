<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191125-meg-javaban-a-libertadoreskupat-unnepeltek-amikor-bajnok-lett-a-flamengo.html"/>
    <meta property="og:site_name" content="Origo"/>
    <meta property="article:published_time" content="2019-11-25T08:18:00+00:00"/>
    <meta property="og:title" content="Még javában a Libertadores-kupát ünnepelték, amikor bajnok lett a Flamengo"/>
    <meta property="og:description" content="Rio de Janeiróban megállt az élet, hatalmas utcai parádét tartott a bajnokcsapat."/>
  </head>
  <body>
    <article>
      <h1>Még javában a Libertadores-kupát ünnepelték, amikor bajnok lett a Flamengo</h1>
      <address><time datetime="2019-11-25T08:18:00+00:00">25 Nov 2019, 08:18</time> by <a rel="author">Origo</a></address>
      <p>
        <b>Jó hétvégét zárt a Flamengo és a riói csapat szurkolótábora. A brazil csapat először 38 év után újra megnyerte a dél-amerikai Bajnokok Ligáját, a Libertadores-kupát, majd egy nappal később az is biztossá vált, hogy a Flamengo lett a brazil bajnok, ugyanis az üldöző Palmeiras 2-1-re kikapott a Gremiótól.</b>
      </p>
      <p>A brazil bajnokságból még négy forduló van hátra, de a Flamengo előnye már 13 pont a Palmeiras előtt. A riói csapatnak ez a hetedik bajnoki címe, ami kevesebb, mint 24 órával a Libertadores-kupa sikere után vált biztossá.</p>
      <blockquote><a href="https://www.origo.hu/sport/futball/20191124-libertadores-kupa-donto-flamengo-river-plate-2-1-osszefoglalo-video.html">Hihetetlen fordítás után nyerte meg a Flamengo a Libertadores-kupát<br/></a>A brazil Flamengo az utolsó pillanatokban fordítva győzte le a címvédő argentin River Plate együttesét a labdarúgó Libertadores Kupa döntőjében. A Limában rendezett szombati összecsapás 14. percében az argentinok kerültek előnybe, amit egészen a 89. percig meg is tudtak őrizni.</blockquote>
      <p>Brazil csapat ilyen történelmi duplázást legutóbb 1963-ban tudott bemutatni, akkor a Pelé-féle Santos volt a győztes. A Flamengo játékosai a perui döntő után nyitott buszon parádéztak Rióban, amikor kiderült, a bajnoki címet is megnyerték, miután augusztus óta, 26 meccse veretlenek.</p>
      <figure>
        <img src="https://cdn.nwmgroups.hu/s/img/i/1911/20191125flamengo-parade.jpg"/>
        <figcaption>Elképesztő tömeg várta a Flamengo csapatát<cite>Forrás: AGIF/Allan Carvalho/AGIF/Allan Carvalho</cite></figcaption>
      </figure>
      <p>A csapat idén nevezte ki edzőnek a portugál Jorge Jesust, akit már szinte istenként tisztelnek a hatalmas sikerek után. A csapat két sztárja az Intertől kölcsönvett Gabriel Barbosa, valamint Bruno Henrique, akit a Libertadores-kupa legjobbjának választottak, előbbi pedig a kupa és a bajnokság gólkirálya is.</p>
      <p>A Flamengo sikere után utazhat majd a decemberi klubvilágbajnokságra, ahol a Liverpoolal is összekerülhet.</p>
      <figure>
        <iframe src="https://www.youtube.com/embed/cxLdxgGTFlE" width="560" height="315" data-service="Youtube" scrolling="no"/>
      </figure>
    </article>
  </body>
</html>