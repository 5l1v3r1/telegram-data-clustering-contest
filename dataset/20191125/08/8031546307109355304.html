<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109509-Boyko-Borisov-se-sreshta-s-Donald-Tramp-dnes"/>
    <meta property="og:site_name" content="Канал 3"/>
    <meta property="article:published_time" content="2019-11-25T08:35:00+00:00"/>
    <meta property="og:title" content="Бойко Борисов се среща с Доналд Тръмп днес"/>
    <meta property="og:description" content="Тръмп ще наблегне на темата &quot;корупция&quot;"/>
  </head>
  <body>
    <article>
      <h1>Бойко Борисов се среща с Доналд Тръмп днес</h1>
      <h2>Тръмп ще наблегне на темата "корупция"</h2>
      <address>
        <time datetime="2019-11-25T08:35:00+00:00">25 Nov 2019, 08:35</time>
      </address>
      <p><b>Министър-председателят Бойко Борисов е на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон.<br/></b> </p>
      <p>В Белия дом Тръмп и Борисов ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ.</p>
      <p> <br/> </p>
      <p>Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство и ангажиментът на София за увеличаване приноса към бюджета за отбрана. Акцент ще бъде поставен и върху енергийната диверсификация, строителството на "Турски поток", а също появата в тази част от Европа на терминал за получаване на американски втечнен газ.</p>
      <p> </p>
      <p>Очаква се тема на разговор да бъде и руското влияние в България. Тръмп ще наблегне и на темата корупция.</p>
      <p> </p>
      <p>По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“.</p>
      <p> </p>
      <p>Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.</p>
      <p> </p>
      <p>Премиерът Борисов ще проведе и среща с представители на американския бизнес в сградата на Американската търговско-промишлена палата.</p>
      <p> </p>
      <p>В ръководената от министър-председателя Бойко Борисов официална делегация във Вашингтон участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.</p>
      <p> </p>
      <p>Срещата на американския президент с българския министър-председател е част от серията разговори с лидерите от централна Европа. До момента Тръмп е имал срещи с колегите си от Полша, Чехия, Словакия, Унгария, Австрия и Румъния. </p>
      <related>
        <h4>Още по темата</h4>
        <a href="http://kanal3.bg/news/bulgaria/politics/109498-Boyko-Borisov-i-delegaciyata-ni-pristignaha-v-Saedinenite-shtati-%2528VIDEO%252C-SNIMKI%2529"/>
        <a href="http://kanal3.bg/news/bulgaria/politics/109489-Boyko-Borisov-se-zaseche-s-Vasil-ot-Pleven-na-letishteto-v-Islandiya-na-pat-kam-SASht"/>
        <a href="http://kanal3.bg/news/bulgaria/politics/109460-Boyko-Borisov-zaminava-za-SASht"/>
      </related>
    </article>
  </body>
</html>