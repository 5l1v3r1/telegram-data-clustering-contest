<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152896-upovnovazhenyj-z-prav-dytyny-mykola-kuleba-iz-synamy-potrapyv-u-zhahlyvu-avariyu"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T08:15:00+00:00"/>
    <meta property="og:title" content="Уповноважений з прав дитини Микола Кулеба із синами потрапив у жахливу аварію"/>
    <meta property="og:description" content="Уповноважений президента України з прав дитини Микола Кулеба 24 листопада разом із дітьми потрапив у ДТП."/>
  </head>
  <body>
    <article>
      <h1>Уповноважений з прав дитини Микола Кулеба із синами потрапив у жахливу аварію</h1>
      <address>
        <time datetime="2019-11-25T08:15:00+00:00">25 Nov 2019, 08:15</time>
      </address>
      <p>Уповноважений президента України з прав дитини<b> Микола Кулеба</b> 24 листопада разом із дітьми потрапив у ДТП. Наразі чоловік у стані середньої тяжкості перебуває у лікарні Феофанії. <br/><br/>Він в повній свідомості, загрози його життю немає. А от старший син перебуває в інтенсивному неврологічному відділенні того ж медичного закладу, - інформує <a href="https://tsn.ua/ukrayina/zagrozi-zhittyu-kulebi-nemaye-yogo-sin-u-vazhkomu-stani-i-bez-svidomosti-likari-1448463.html">ТСН</a>.<br/><br/>Уточнюється, що у Кулеби медики діагностували струс мозку та численні забої й травми. Зокрема, у нього закриті черепно-мозкова травма, травма грудної клітини й травма живота. Окрім того, у нього численні перелами ребер з обох боків, забій легень та пневмоторакс (скупчення повітря, яке призводить до часткового або повного колапсу легень - ред). Втім, медикам все ж вдалося стабілізувати стан Кулеби і наразі його життю нічого не загрожує.<br/><br/>А от його старший син <b>Тимофій</b> - у важкому стані. Він перебуває в інтенсивному неврологічному відділенні. За словами медиків, юнак непритомний. У нього закрита черепно-мозкова травма. Чи є загроза життю – не повідомляють. Про стан молодшого сина Єлісея поки невідомо. За непідтвердженою інформацією, ним опікуються лікарі в "Охматдиті".<br/><br/>Що стосується водія вантажного мікроавтобуса, він наразі перебуває у Києво-Святошинській лікарні. Його життю також нічого не загрожує. <br/><br/>На своїй сторінці у Facebook Микола Кулеба подякував українцям за підтримку і пообіцяв повідомити всі деталі ДТП згодом. <br/><br/>"Дякую всім, хто турбується про моє здоров‘я та здоров‘я моїх дітей. Наразі я перебуваю в лікарні разом із синами. Дякую вам за підтримку. Наразі найкращою допомогою для мене і дітей буде ваша молитва", написав він.</p>
    </article>
  </body>
</html>