<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/news/nea/koinonia/tokoglyfos-stin-lemeso-daneise-1-500-eyrw-kai-ligoys-mines-meta-zitoyse-45-000"/>
    <meta property="og:site_name" content="24NEWS"/>
    <meta property="article:published_time" content="2019-11-25T08:05:00+00:00"/>
    <meta property="og:title" content="Τοκογλύφος στην Λεμεσό δάνεισε 1.500 ευρώ και λίγους μήνες μετά ζητούσε 45.000"/>
    <meta property="og:description" content="Τον εκβίαζε με απειλές και τους πήρε το διαμέρισμα"/>
  </head>
  <body>
    <article>
      <h1>Τοκογλύφος στην Λεμεσό δάνεισε 1.500 ευρώ και λίγους μήνες μετά ζητούσε 45.000</h1>
      <h2>Τον εκβίαζε με απειλές και τους πήρε το διαμέρισμα</h2>
      <address>
        <time datetime="2019-11-25T08:05:00+00:00">25 Nov 2019, 08:05</time>
      </address>
      <p>Διάταγμα κράτησης πέντε ημερών εξέδωσε σήμερα το Επαρχιακό Δικαστήριο Λεμεσού εναντίον 29χρονου, ο οποίος φέρεται να απέσπασε χρηματικά ποσά αλλά και ένα διαμέρισμα, από 27χρονο και τη μητέρα του, για δάνειο 1.500 ευρώ.<br/><br/>Εναντίον του 29χρονου διερευνώνται τα αδικήματα της τοκογλυφίας, της εκβίασης και της απαίτησης χρημάτων με απειλές, με σκοπό την κλοπή, δήλωσε ο υπεύθυνος του ΤΑΕ Λεμεσού, Ιωάννης Σωτηριάδης.<br/><br/>Σύμφωνα με τον 27χρονο παραπονούμενο, το 2016 είχε δανειστεί 1.500 ευρώ από τον 29χρονο, ο οποίος απαίτησε συνολικά το ποσό των 45 χιλιάδων ευρώ για εξόφληση του δανείου.<br/><br/>Αρχικά ο παραπονούμενος έδινε στον ύποπτο 500 ευρώ κάθε μήνα για εξόφληση του δανείου, ενώ όταν πλέον δεν μπορούσε να αντεπεξέλθει, ο ύποπτος φέρεται να τον εκβίαζε με απειλές.<br/><br/>Σύμφωνα με τα υπό εξέταση στοιχεία, έπειτα από απαίτηση και άσκηση πιέσεων, η μητέρα του 27χρονου αναγκάστηκε να μεταβιβάσει, τον Σεπτέμβριο του 2018, την ιδιοκτησία του διαμερίσματος της, στη Λεμεσό, ως εξόφληση για το δάνειο του υιού της.<br/><br/>Μετά την καταγγελία που υποβλήθηκε στην Αστυνομία, εξασφαλίστηκε δικαστικό ένταλμα σύλληψης εναντίον του 29χρονου υπόπτου, βάσει του οποίου συνελήφθη χθες το απόγευμα από μέλη του ΤΑΕ Λεμεσού.<br/><br/>Το Επαρχιακό Δικαστήριο Λεμεσού διέταξε σήμερα την πενθήμερη κράτησή του προς διευκόλυνση των αστυνομικών ανακρίσεων.</p>
      <p> </p>
      <related>
        <a href="https://www.24sports.com.cy/gr/news/nea/koinonia/anastatosi-stin-larnaka-ekapsan-leoforeia-gnostis-etairias"/>
        <a href="https://www.24sports.com.cy/gr/news/nea/kosmos/i-frikti-zoi-ton-ypallilon-poy-elegxoyn-ti-tha-emfanistei-sto-facebook"/>
        <a href="https://www.24sports.com.cy/gr/news/nea/koinonia/sok-se-dimotiko-tis-lemesoy-goneis-parakoloythoyn-ta-paidia-toys-meso-smart-watch"/>
        <a href="https://www.24sports.com.cy/gr/news/nea/koinonia/toys-brike-sto-domatio-tis-tin-akinitopoiisan-kai-tin-eklepsan"/>
      </related>
    </article>
  </body>
</html>