<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/anneler-babalar-dikkat-asi-karsitligi-salgin-hastaliklari-artirdi-257810h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T08:59:00+00:00"/>
    <meta property="og:title" content="Anneler, babalar dikkat: Aşı karşıtlığı salgın hastalıkları artırdı"/>
    <meta property="og:description" content="Halk Sağlığı Genel Müdürlüğü’nün açıkladığı verilere göre aşı karşıtlığı sonrası 2016 yılında sıfırlanan kızamık vakaları yeniden ortaya çıktı. İstanbul Sağlık Müdürü Prof. Dr. Kemal Memişoğlu, aşı karşıtlığının toplum sağlığı sorunu olduğunu belirterek, çocuğunu aşılatmayanların, toplum sağlığını tehlikeye attığını söyledi."/>
  </head>
  <body>
    <article>
      <h1>Anneler, babalar dikkat: Aşı karşıtlığı salgın hastalıkları artırdı</h1>
      <address><time datetime="2019-11-25T08:59:00+00:00">25 Nov 2019, 08:59</time> by <a rel="author">Yeni Çağ Gazetesi</a></address>
      <p>
        <b>Halk Sağlığı Genel Müdürlüğü’nün açıkladığı verilere göre aşı karşıtlığı sonrası 2016 yılında sıfırlanan kızamık vakaları yeniden ortaya çıktı. İstanbul Sağlık Müdürü Prof. Dr. Kemal Memişoğlu, aşı karşıtlığının toplum sağlığı sorunu olduğunu belirterek, çocuğunu aşılatmayanların, toplum sağlığını tehlikeye attığını söyledi.</b>
      </p>
      <p>Son dönemde hızla artan aşı karşıtlığının salgın hastalıkları artırdığı ortaya çıktı. Halk Sağlığı Genel Müdürlüğü’nün verilerine göre, 2016 yılında sıfırlanan kızamık vakaları, bu yıl 2 bin 500’e çıktı.</p>
      <p>Halk Sağlığı Genel Müdürlüğü, 2016’da sıfırlanan kızamık vakasının, ‘aşı karşıtlı nedeniyle’ bu yıl 2 bin 400’e kadar çıktığını bildirdi.</p>
      <p>Verilere göre çocukluk çağındaki zorunlu aşılar sayesinde hamilelik ve yenidoğan dönemlerinde görülen tetanoz, 2009’da elemine edildi.</p>
      <p>Kabakulak vaka sayısı, 2005’te 20 binlerdeyken bugün 300- 400’lere kadar geriledi. Ülkede 19 yıldır çocuk felci vakası görülmezken, 2003’ten bu yana ise difteri vakasına rastlanmadı.</p>
      <p>2001’de 30 binlerde olan kızamık vakası, 2016’da 9’a kadar düşmüşken, son yıllarda artan aşı karşıtlığı nedeniyle bu yıl görülen vaka sayısı 2 bin 391’e ulaştı.</p>
      <p>
        <b>‘KUL HAKKINDA GİRMİŞ OLUYORSUNUZ’</b>
      </p>
      <p>İstanbul Sağlık Müdürü Prof. Dr. Kemal Memişoğlu, aşı karşıtlığının toplum sağlığı sorunu olduğunu belirterek, çocuğunu aşılatmayanların, toplum sağlığını tehlikeye attığını söyledi.</p>
      <p>Sağlık müdürü, İslam’da en önemli şeyin kul hakkı olduğunu belirterek aşı yaptırılmayan çocukların kızamığı başka çocuklara bulaştırması halinde kul hakkına girildiğini dile getirdi.</p>
      <p>Prof. Dr. Kemal Memişoğlu, şu ifadeleri kullandı: “Şu anda dünyada kızamık, Avrupa ve Amerika’da risk olarak görülüyor ama Türkiye’de risk henüz yok. Neden yok? Çünkü biz aşılamayı iyi yapıyoruz. Son zamanlardaki aşılanmamış kesimin artması bu riski artırıyor ama toplumdan şunu bilmesini istiyoruz ki bu aşılar, hayati önem taşıyor. Sağlık Bakanlığı’nın 13 tane hastalıkla ilgili ücretsiz aşı programı uygulanıyor. Şu anda kızamıkla ilgili büyük risk taşımıyorsak bu aşılamanın karşılığıdır. Ama gelecek nesilleri riske atacak veya etrafındaki insanların sağlığını riske atacak durumlara kimsenin düşmemesi gerekiyor.”</p>
      <related>
        <a href="https://www.yenicaggazetesi.com.tr/asi-reddi-salginlara-neden-olabilir-256030h.htm"/>
        <a href="https://www.yenicaggazetesi.com.tr/ates-balgam-ve-kusma-varsa-dikkat-256015h.htm"/>
        <a href="https://www.yenicaggazetesi.com.tr/olenlerin-sayisi-37ye-yukseldi-254573h.htm"/>
        <a href="https://www.yenicaggazetesi.com.tr/uzmanindan-ust-yolunum-enfeksiyonlarindan-korunmanin-ipuclari-253479h.htm"/>
      </related>
    </article>
  </body>
</html>