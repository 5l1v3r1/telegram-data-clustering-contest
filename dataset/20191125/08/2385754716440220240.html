<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598942/o-kentrodeksios-klaous-gioxanis-epanekselegi-proedros-tis-roumanias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Ο κεντροδεξιός Κλάους Γιοχάνις επανεξελέγη πρόεδρος της Ρουμανίας"/>
    <meta property="og:description" content="Ο κεντροδεξιός Κλάους Γιοχάνις εξασφάλισε χθες Κυριακή δεύτερη θητεία στην προεδρία της Ρουμανίας, καταφέρνοντας στην κεντροαριστερά ιστορική ήττα,..."/>
  </head>
  <body>
    <article>
      <h1>Ο κεντροδεξιός Κλάους Γιοχάνις επανεξελέγη πρόεδρος της Ρουμανίας</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author">sigmalive</a></address>
      <p>Ο κεντροδεξιός Κλάους Γιοχάνις εξασφάλισε χθες Κυριακή δεύτερη θητεία στην προεδρία της Ρουμανίας, καταφέρνοντας στην κεντροαριστερά ιστορική ήττα, αποτέλεσμα το οποίο σύμφωνα με αναλυτές δείχνει τη βούληση του εκλογικού σώματος να υπερασπιστεί το κράτος δικαίου και τις προσπάθειες αντιμετώπισης των φαινομένων διαφθοράς.</p>
      <p>Με το 95% των εκλογικών τμημάτων να έχει ενσωματωθεί, ο αρχηγός του κράτους συγκέντρωνε ποσοστό λίγο υψηλότερο από το 63% των ψήφων, κάτι που σημαίνει ότι οι Σοσιαλδημοκράτες υπέστησαν την πιο οδυνηρή ήττα τους μετά την πτώση του κομμουνιστικού καθεστώτος πριν από τριάντα χρόνια.</p>
      <p>Η 55χρονη Βιορίκα Νταντσίλα, η επικεφαλής του Σοσιαλδημοκρατικού Κόμματος (PSD) και αντίπαλος του Γιοχάνις, έλαβε σχεδόν 37% των ψήφων, κατά τα ως τώρα αποτελέσματα, τα οποία δεν συμπεριλαμβάνουν τις ψήφους των Ρουμάνων της διασποράς. Η Νταντσίλα υπήρξε επικεφαλής της κυβέρνησης ωσότου ανατράπηκε τον Οκτώβριο από το κοινοβούλιο.</p>
      <p>Το PSD, κόμμα της κεντροαριστεράς με λαϊκιστικές και ευρωσκεπτικιστικές τάσεις, που κυριαρχεί στη ρουμανική πολιτική ζωή από το 1990, φαίνεται πως πλήρωσε την απόπειρά του να αποδυναμώσει το σύστημα δικαιοσύνης, ιδίως τους εισαγγελείς που χειρίζονται υποθέσεις διαφθοράς, καθώς και τα σκάνδαλα στα οποία έχουν εμπλακεί αρκετά εκλεγμένα στο κοινοβούλιο στελέχη της παράταξης.</p>
      <p>Το PSD, στο οποίο μετασχηματίστηκε το άλλοτε κομμουνιστικό κόμμα, έχει κατηγορηθεί τα τελευταία χρόνια ότι υπονόμευσε το κράτος δικαίου και περιθωριοποίησε τη Ρουμανία στην Ευρώπη. Ο 60χρονος Γιοχάνις θεωρείτο το φαβορί της αναμέτρησης, καθώς υπέρ του είχαν εκφραστεί δεκάδες χιλιάδες Ρουμάνοι που κατέβαιναν στους δρόμους από το 2017 για να διαδηλώσουν εναντίον των μεταρρυθμίσεων στο σύστημα δικαιοσύνης που προωθούσε η κεντροαριστερά.</p>
      <p>ΑΠΕ-ΜΠΕ</p>
    </article>
  </body>
</html>