<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/karacsony/adventi-koszoruk-2019/"/>
    <meta property="og:site_name" content="FEMINA"/>
    <meta property="article:published_time" content="2019-11-25T08:50:03+00:00"/>
    <meta property="og:title" content="8 álomszép, házi készítésű adventi koszorú: mutatósabbak a boltinál"/>
    <meta property="og:description" content="A saját készítésű adventi koszorú nem olyan nagy kunszt, csak ötlet kell hozzá."/>
  </head>
  <body>
    <article>
      <h1>8 álomszép, házi készítésű adventi koszorú: mutatósabbak a boltinál</h1>
      <h2>A saját készítésű adventi koszorú nem olyan nagy kunszt, csak ötlet kell hozzá.</h2>
      <address><time datetime="2019-11-25T08:50:03+00:00">25 Nov 2019, 08:50</time> by <a rel="author">Vágó Júlia</a></address>
      <p>Az adventi időszak a várakozásról, az elmélyülésről, elcsendesedésről szól. Készülj a karácsonyi hangulatra a téli ünnepkör legszebb szimbólumával, egy saját készítésű adventi koszorúval, amelyen a hit, a remény, az öröm és a szeretet gyertyája kap helyet.</p>
      <p>Nem feltétlenül érdemes megvenni az adventi koszorút, mert sokkal örömtelibb és kreatívabb megoldás, ha te magad készíted el, hiszen így harmóniába hozhatod az otthonod berendezésével és stílusával.  Most olyan darabokat mutatunk, melyek egyediek, könnyen elkészíthetőek, és csodálatosan mutatnak az ünnepi asztalon. </p>
      <figure>
        <img src="https://kep.index.hu/1/0/3012/30128/301282/30128297_e256f4ed7898d46cdf9f3cf3e5408458_wm.jpg"/>
        <figcaption>A zöld és az ezüstszín uralja ezt a koszorút. Az alapot dekor- vagy virágüzletben szerezheted be, de fenyőágakkal és mohával is díszítheted. A koszorúba színt visznek az alig észrevehető piros vagy bordó színű apró kiegészítők.</figcaption>
      </figure>
      <figure>
        <img src="https://kep.index.hu/1/0/3012/30128/301287/30128709_2cdd460662ddf28fe4cfa775f6b4955d_wm.jpg"/>
        <figcaption>Egy kiszuperált, elnyűtt, régi sálat használhatsz a melegséget sugárzó, kötött alapú adventi koszorúhoz. Egy hungarocell alapkoszorúra lesz szükséged, ezt burkold be a kötött anyaggal. A hatást különleges formájú gyertyákkal dobhatod fel.</figcaption>
      </figure>
      <figure>
        <img src="https://kep.index.hu/1/0/3012/30128/301282/30128299_acbbc6c960d410a915bc7d2067adf717_wm.jpg"/>
        <figcaption>Ha egy picit eltértnél a hagyományostól, ez a modern változat neked szól: egy konyhai tálcát boríts be hófehér műszőrmével, majd helyezd rá a fehér gyertyákat és az ezüst, rosegold, valamint hófehér színű gömböket és kiegészítőket.</figcaption>
      </figure>
      <figure>
        <img src="https://kep.index.hu/1/0/3012/30128/301284/30128477_e63991eb274ed760e89519fc097454f5_wm.jpg"/>
        <figcaption>A hagyományos koszorúk sem mennek ki a divatból: a fenyőágakkal bevont alapot a természet kincseivel díszítheted: tobozok, szárított gyümölcsök, illatos fahéjrúd és csillagánizs kaphat helyet rajta, amiket ragasztópisztollyal rögzíthetsz.</figcaption>
      </figure>
      <figure>
        <img src="https://kep.index.hu/1/0/3012/30128/301284/30128479_1bcdc33850be1af368b18abca45c45ba_wm.jpg"/>
        <figcaption>Ha nincs sok időd, ezzel a könnyen kivitelezhető megoldással szemezz: tálcán, de akár kuglófformában is jól mutatnak, kiegészítve a zöldekkel, a számokkal, szalagokkal és díszekkel.</figcaption>
      </figure>
      <figure>
        <img src="https://kep.index.hu/1/0/3012/30128/301288/30128847_4982c64688728ead40a34c2b1663f3c7_wm.jpg"/>
        <figcaption>Őszi vagy tél eleji kiránduláson beszerzett, szép hasábfa adja az alapját ennek a koszorúnak, amelyet egyszerűen és gyorsan feldíszíthetsz. Egyszerű termések, száraz moha vagy faforgács, kis toboz vagy esetleg nagyobb rúd fahéj is kerülhet rá.</figcaption>
      </figure>
      <figure>
        <img src="https://kep.index.hu/1/0/3012/30128/301285/30128503_967abc92c1c73f3f524ec594100f8feb_wm.jpg"/>
        <figcaption>Egy kiszuperált virágosládából is készíthetsz adventi koszorút: a ládikót fesd be fehér festékkel, majd miután megszáradt, vágj bele méretre florisztikai szivacsot (ezt használják a virágkötészetben is). A szivacsba szurkáld bele a fenyőágakat, díszeket és a gyertyákat.</figcaption>
      </figure>
      <figure>
        <img src="https://kep.index.hu/1/0/3012/30128/301288/30128873_dcc2504ee210510489d87a91a04984eb_wm.jpg"/>
        <figcaption>A natúr gallyakból készült koszorú nem igényel különösebb díszítést, a gyertyákon kívül pár rózsaszín gömbbel vagy ezüstszínű csillaggal teheted még szebbé.</figcaption>
      </figure>
      <p>
        <i>Borító-és ajánlóképek: Getty Images Hungary</i>
      </p>
    </article>
  </body>
</html>