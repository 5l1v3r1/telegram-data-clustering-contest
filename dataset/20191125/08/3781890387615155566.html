<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743497"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T08:40:00+00:00"/>
    <meta property="og:title" content="สพฐ.เปิดทางอาชีวะแนะแนวเรียนต่อสายอาชีพ"/>
    <meta property="og:description" content="สพฐ.เปิดทาง สอศ.แนะแนวในโรงเรียนดึงเด็กเรียนสายอาชีพ เผยต้องทำต่อเนื่องตั้งแต่ระดับประถมศึกษา"/>
  </head>
  <body>
    <article>
      <h1>สพฐ.เปิดทางอาชีวะแนะแนวเรียนต่อสายอาชีพ</h1>
      <address>
        <time datetime="2019-11-25T08:40:00+00:00">25 Nov 2019, 08:40</time>
      </address>
      <p>
        <b>สพฐ.เปิดทาง สอศ.แนะแนวในโรงเรียนดึงเด็กเรียนสายอาชีพ เผยต้องทำต่อเนื่องตั้งแต่ระดับประถมศึกษา</b>
      </p>
      <p>วันนี้( 25 พ.ย.) ดร.อำนาจ วิชยานุวัติ เลขาธิการคณะกรรมการการศึกษาขั้นพื้นฐาน (กพฐ.) กล่าวว่า ตามที่ รัฐบาล และนายณัฏฐพล ทีปสุวรรณ รมว.ศึกษาธิการ ให้ความสำคัญกับการอาชีวศึกษาอย่างมาก โดยได้มอบเป็นนโยบายแก่สำนักงานคณะกรรมการการอาชีวศึกษา(สอศ.) และสำนักงานคณะกรรมการการศึกษาขั้นพื้นฐาน(สพฐ.) ให้มาวิธีทำให้เด็กหันมาสนใจในการเรียนสายอาชีพ เพื่อเพิ่มจำนวนผู้เรียนอาชีวศึกษา นั้น สพฐ.มองว่าเรื่องนี้เป็นเรื่องทั้งเชิงปริมาณและคุณภาพ โดยเชิงปริมาณนั้นเราต้องปรับตัวและเตรียมความพร้อมในการส่งเสริมให้เด็กก้าวเข้าสู่ระบบอาชีวศึกษามากที่สุด ซึ่งต้องมีการทำแผนร่วมกันระหว่าง สพฐ.กับ สอศ.ในพื้นที่ ทั้งนี้ต้องให้ศึกษาธิการจังหวัด(ศธจ.)เป็นหน่วยงานกลางในการทำแผนร่วมด้วย ขณะที่ส่วนกลางทั้งสำนักงานปลัดกระทรวงศึกษาธิการ สพฐ.และสอศ.ก็ต้องประสานและวางแผนร่วมกันเช่นกัน<br/><br/>“ความหมายของผม คือ แต่ละพื้นที่มีสถานศึกษาอาชีวศึกษาที่หลากหลาย ทั้งวิทยาลัยอาชีวศึกษา วิทยาลัยเทคนิค วิทยาลัยการอาชีพ วิทยาลัยสารพัด วิทยาลัยเกษตรและเทคโนโลยี  ซึ่งแต่ละสถานศึกษาก็จัดการเรียนการสอนในสาขาที่แตกต่างกัน ขณะที่ผู้ปกครองปัจจุบันก็ยังมีค่านิยมที่จะส่งลูกหลานเรียนสายสามัญมากกว่าอาชีพอยู่ ดังนั้น สอศ.ก็ต้องสร้างแรงจูงใจที่เพียงพอจะให้เด็กเหล่านี้เข้าไปเรียน ต้องการันตีให้ได้ว่าจะมีงานทำในอนาคต ซึ่งเรื่องนี้จะต้องมาทำแผนร่วมกัน แต่การจะให้ สพฐ.ผลักไสไล่ส่งให้เด็กไปเรียนที่อื่นคงไม่สามารถทำได้ เพราะ สพฐ.ก็มีแผนการรับนักเรียนอยู่แล้ว เราก็ต้องรับตามแผน เว้นแต่เด็กไม่ครบตามแผนเราก็ต้องมาจัดการเรียนการสอนเท่าที่มี”เลขาธิการ กพฐ.กล่าว<br/><br/>ดร.อำนาจ กล่าวอีกว่า การทำงานต้องมีการวางแผนและจัดระบบการทำงานทั้งระบบ โดย สอศ.เองต้องรู้ว่า แต่จังหวัด วิทยาลัยในสังกัดเปิดสอนสาขาวิชาอะไรที่เป็นแรงจูงใจ ที่เป็นความต้องการตอบโจทย์ความของต้องการของเด็กในพื้นที่ ส่วน สพฐ.ก็ต้องส่งเสริมความเป็นเลิศของเด็กที่เรียนสายสามัญไปตามปกติ ซึ่งทั้งสองหน่วยงานต้องดูความจำเป็นของตัวเอง จะผลักใสไล่ส่งโดยผู้ปกครองให้ขาดความมั่นใจไม่ได้ แต่ต้องสร้างแรงจูงใจและประชาสัมพันธ์ร่วมกัน โดยเฉพาะเรื่องการแนะแนว สอศ.ต้องแนะแนวอย่างต่อเนื่อง ตั้งแต่ ป.5 ป.6 ม.1-3 เพื่อสร้างความเข้าใจและสร้างการับรู้ โดย สพฐ.ยินดีที่จะเปิดโอกาสให้ สอศ.มาร่วมแนะแนวกับ สพฐ. <br/> </p>
    </article>
  </body>
</html>