<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-world/2019_q4/Article-66130d93fa1ae61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T08:33:00+00:00"/>
    <meta property="og:title" content="בדרך לעוד חיסולים בעזה? &quot;נעשה את הדברים מדויק יותר בפעם הבאה&quot;"/>
    <meta property="og:description" content="&quot;לוקחים לעצמנו את הזכות והחובה לפעול מול גורם נקודתי&quot;: האלוף הרצי הלוי, שפיקד על מבצע &quot;חגורה שחורה&quot;, התייחס לחיסול בכיר הג'יהאד האיסלאמי ולמאבק בטרור בעזה. &quot;אם החמאס היה מצטרף היינו יודעים לפגוע בו&quot;, הצהיר"/>
  </head>
  <body>
    <article>
      <h1>בדרך לעוד חיסולים בעזה? "נעשה את הדברים מדויק יותר בפעם הבאה"</h1>
      <h2>"לוקחים לעצמנו את הזכות והחובה לפעול מול גורם נקודתי": האלוף הרצי הלוי, שפיקד על מבצע "חגורה שחורה", התייחס לחיסול בכיר הג'יהאד האיסלאמי ולמאבק בטרור בעזה. "אם החמאס היה מצטרף היינו יודעים לפגוע בו", הצהיר בריאיון לגלי צה"ל</h2>
      <address>
        <time datetime="2019-11-25T08:33:00+00:00">25 Nov 2019, 08:33</time>
      </address>
      <p><b>"אם החמאס היה מצטרף ללחימה, היינו יודעים לפגוע בו פגיעה קשה":</b> מפקד פיקוד הדרום, האלוף הרצי הלוי, התראיין הבוקר (שני) לגלי צה"ל – והתייחס לראשונה למבצע לחיסול בכיר הג'יהאד בהאא אל-עטא החודש. האלוף גם התייחס במרומז לאפשרות שצה"ל יבצע חיסולים נוספים נגד ראשי הטרור בעזה.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>בריאיון לרינו צרור וצחי דבוש, שניתן במהלך אליפות צה"ל בשדרות, אמר: "הפעילות הייתה מוצלחת. הלכנו להסיר פצצה מתקתקת ופגענו קשה בתושבי רצועת עזה". הלוי הוסיף: "לוקחים לעצמנו את הזכות והחובה לפעול מול גורם נקודתי".</p>
      <p>עוד הוסיף: "ההערכות שלנו על כמות הרקטות שתשוגרנה אחרי חיסול אל-עטא הייתה די נכונה. נדע לעשות את הדברים מדויק יותר בפעם הבאה". על התקיפה שבה נהרגו שמונה מבני משפחה אחת, אמר: "כשאנחנו תוקפים כמות רחבה של מטרות, דברים כאלו יכולים לקרות. אם היינו יודעים שגרה שם משפחה, אני מניח שהיינו משנים את שיטת התקיפה".</p>
      <p>בהתייחסות נדירה למאמצים להסדרה בעזה, אמר: "בעזה חיים 2.1 מיליון אזרחים, זה אינטרס ביטחוני ישראלי שהמצב שם יהיה מעט יותר טוב. הסדרה היא עניין של דרג מדיני". הלוי הוסיף כי צה"ל "עוסקים רבות בהשבת הדר ואורון ובוחנים אפשרויות רבות לקידום הדברים"</p>
      <p>בשבוע שעבר, בפתח ישיבת הממשלה, ראש הממשלה בנימין נתניהו התייחס לסבב הלחימה האחרון בדרום ולירי לבאר שבע במהלך סוף השבוע. בניגוד לדברי בכירים בג'יהאד לפיהם צה"ל התחייב להפסיק לחסל, אמר נתניהו: "ישראל לא התחייבה לכלום. אנחנו שומרים על חופש פעולה מלא ואנחנו נפגע בכל מי שינסה לפגוע בנו".</p>
      <p>נתניהו שיבח את האחראים למבצע - ואת שרי הממשלה שאישרו את הפעולה. "מטרות המבצע הושגו במלואן", הוסיף. עוד הצהיר: "מי שפוגע בנו אנחנו נפגע בו. אנחנו ערוכים לכל תרחיש, וכוחות הביטחון יודעים בדיוק אילו תכניות עליהם לעשות כדי להגן על מדינת ישראל בכל זירה וזירה. אנחנו נעשה הכול כדי להבטיח את ביטחון ישראל".</p>
      <figure>
        <img src="https://img.mako.co.il/2019/11/12/AZZA_c.jpg"/>
        <figcaption>כך נראו ההפצצות בעזה, החודש</figcaption>
      </figure>
      <p>בשבוע שעבר חשפו בעזה את היקף הנזקים: כ-3.1 מיליון דולרים בנזק ישיר מתקיפות צה"ל, בנוסף לנזקים שנגרמו באופן עקיף כמו השבתת ימי עבודה וביטול לימודים. בכיר בעזה ציין כי במהלך הסבב ניזוקו 500 יחידות דיור באופן חלקי, לצד 30 יחידות דיור שנהרסו כליל.</p>
      <p>הנזקים שנגרמו בתחום החקלאי נאמדים בכ-500 אלף דולר, פגיעה באדמות חקלאיות, סירות דייגים ותשתיות חקלאיות. בנוסף לנזקים בעלות של 300 אלף דולר ברשת המים, החשמל והביוב לצד נזקים בעלות 100 אלף דולר בתחום התחבורה. כמו כן, דווח על 12 בתי עסק אשר ניזוקו במהלך הסבב כשעלות הנזקים נאמדת בכ-100 אלף דולר. בסקטור הממשלתי, דווח על פגיעה במספר מוסדות ממשלתיים ו-15 בתי ספר, כאשר הנזק הכולל בתחום זה עומד על 100 אלף דולרים.</p>
      <p> </p>
    </article>
  </body>
</html>