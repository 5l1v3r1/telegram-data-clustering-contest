<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_800058444_Opozitsiyata_v_Honkong_pecheli_smazvashta_pobeda_na_mestniya_vot"/>
    <meta property="og:site_name" content="webcafé"/>
    <meta property="article:published_time" content="2019-11-25T08:12:00+00:00"/>
    <meta property="og:title" content="Опозицията в Хонконг печели смазваща победа на местния вот"/>
    <meta property="og:description" content="Опозицията в Хонконг печели убедителна победа на местните избори за районни съвети на 18 окръга, които се състояха тази неделя, съобщават информационните агенции."/>
  </head>
  <body>
    <article>
      <h1>Опозицията в Хонконг печели смазваща победа на местния вот</h1>
      <address><time datetime="2019-11-25T08:12:00+00:00">25 Nov 2019, 08:12</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2014/10/03/honkong/618x346.jpg"/>
        <figcaption>Това беше първият уикенд от месеци насам без масови протести<cite>Снимка: © Getty Images</cite></figcaption>
      </figure>
      <p>Опозицията в Хонконг печели убедителна победа на местните избори за районни съвети на 18 окръга, които се състояха тази неделя, съобщават информационните агенции.</p>
      <p>Проправителственият прокитайски блок, който досега контролираше 75% от местата в районните съвети, понесе съкрушително поражение.</p>
      <p>Според изданието "South China Morning Post" активността на вота е била рекордно висока - 71.2%. За сравнение само 47 на сто от избирателите гласуваха на местните избори преди четири години.</p>
      <p>Предварителните данни от вота показват, че продемократичният лагер получава 396 от 452 места - повече от всички досегашни избори. Междувременно управляващите сили получават 28 места в съветите на окръзите, а 12 мандата са спечелени от независими кандидати.</p>
      <p>Останалите мандати още се изчисляват.</p>
      <p>Това беше първият уикенд от месеци насам без масови протести. За сметка на това пред избирателните секции се образуваха дълги опашки.</p>
      <p>В местните избори участваха над 1000 кандидати. Наблюдателите отбелязват, че изборният резултат има предимно символично значение, тъй като градският съвет не разполага с реална политическа власт. Депутатите от местния съвет не могат да приемат закони или важни решения. Те консултират правителството на Хонконг и внасят предложения за подобряване на живота в районите на мегаполиса.</p>
      <p>Победителите в местния вот обаче получават представителство в 1200-местния избирателен орган, който на всеки 5 години решава кой ще оглави правителството на Хонконг. Досега винаги печелеше кандидатът, подкрепян от официален Пекин.</p>
    </article>
  </body>
</html>