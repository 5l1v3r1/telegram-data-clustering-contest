<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191125_Eddig_tagadta_a_klimavaltozast_aztan_bajba_kerult"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:32:00+00:00"/>
    <meta property="og:title" content="Eddig tagadta a klímaváltozást, aztán bajba került"/>
    <meta property="og:description" content="Jeremy Clarkson, a Top Gear volt műsorvezetője kénytelen volt átértékelni az eddigi nézeteit."/>
  </head>
  <body>
    <article>
      <h1>Eddig tagadta a klímaváltozást, aztán bajba került</h1>
      <address><time datetime="2019-11-25T08:32:00+00:00">25 Nov 2019, 08:32</time> by <a rel="author">hvg.hu</a></address>
      <p>
        <b>Jeremy Clarkson, a Top Gear volt műsorvezetője kénytelen volt átértékelni az eddigi nézeteit.</b>
      </p>
      <p>Jeremy Clarkson soha nem volt szemérmes, ha véleményt kellett alkotnia a környezetvédelemről és a klímaváltozásról: konkrétan egyik sem érdekelte, és egyiket sem vette komolyan. „Azt gondolom, hogy a világ képes gondoskodni magáról, és élveznünk kellene, amíg tudjuk” – mondta korábban.</p>
      <p>Csakhogy azóta a saját bőrén tapasztalta meg a klímaváltozás egyik következményét, a hajója ugyanis elakadt egy kiszáradt folyóban Kelet-Ázsiában. Clarkson Kambodzsában forgatott, amikor az eset történt. „Ez volt az első alkalom, amikor elismertem a globális felmelegedést. Ijesztő volt, őszintén ijesztő” – mondta a műsorvezető a <a href="https://www.thetimes.co.uk/article/jeremy-clarkson-is-a-climate-change-believer-gfcw0txjj">Sunday Timesnak</a>. Ehhez képest 2005-ben Clarkson már elismerte, hogy a Föld melegszik, de akkor még azt mondta, hogy ez egy vállrándítást sem ér.</p>
      <p>Jeremy Clarkson nemrég Greta Thunberg klímaaktivistát is bírálta, elkényeztetett kölyöknek nevezve.</p>
      <related>
        <a href="https://hvg.hu/elet/20191120_Greta_Thunberg_idoutazo_teoria_foto"/>
      </related>
    </article>
  </body>
</html>