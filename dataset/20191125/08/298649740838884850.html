<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/25/hong-kong-pro-democratici-a-valanga-top10_20191125_091900/"/>
    <meta property="og:site_name" content="Askanews"/>
    <meta property="article:published_time" content="2019-11-25T08:19:00+00:00"/>
    <meta property="og:title" content="Hong Kong, pro-democratici a valanga"/>
    <meta property="og:description" content="Roma, 25 nov. (askanews) – I gruppi per la democrazia a Hong Kong hanno ottenuto una vittoria a valanga alle elezioni per i consigli distrettuali che si sono tenute ieri nell’ex colonia britannica. I partiti pro-democrazia hanno conquistato almeno 390 dei 452 seggi a disposizione, ovvero 17 dei 18 consigli, secondo i dati riferiti dall’emittente […]"/>
  </head>
  <body>
    <article>
      <h1>Hong Kong, pro-democratici a valanga</h1>
      <h2>Conquistati 17 consigli su 18. Governo: rifletteremo seriamente</h2>
      <address>
        <time datetime="2019-11-25T08:19:00+00:00">25 Nov 2019, 08:19</time>
      </address>
      <figure>
        <img src="http://www.askanews.it/wp-content/uploads/2019/11/20191125_091851_4F1DC439.jpg"/>
      </figure>
      <p>Roma, 25 nov. (askanews) – I gruppi per la democrazia a Hong Kong hanno ottenuto una vittoria a valanga alle elezioni per i consigli distrettuali che si sono tenute ieri nell’ex colonia britannica. I partiti pro-democrazia hanno conquistato almeno 390 dei 452 seggi a disposizione, ovvero 17 dei 18 consigli, secondo i dati riferiti dall’emittente Rthk poco dopo le 12 locali, le 5 del mattino in Italia. Un successo indiscusso che ha spinto l’attuale leader del governo locale, Carrie Lam, ad annunciare che le autorità di Hong Kong ascolteranno “umilmente” gli elettori e “rifletteranno seriamente”.</p>
      <p>Le elezioni di ieri hanno fatto registrare un record di affluenza alle urne: oltre 2,94 milioni di persone, il 71,2% degli aventi diritto, si sono recate alle urne per esprimere la loro preferenza.</p>
      <p>In un comunicato rilasciato oggi, Lam ha dichiarato che il governo rispetterà i risultati. Esistono “varie analisi e interpretazioni”, ha commentato il capo dell’esecutivo, ma certamente “alcuni sono del parere che i risultati riflettano l’insoddisfazione delle persone per la situazione attuale e i problemi radicati nella società”.</p>
      <p>Il governo “ascolterà umilmente le opinioni dei cittadini e rifletterà seriamente su questo”, ha affermato ancora Lam.</p>
      <p>Coa/int5</p>
    </article>
  </body>
</html>