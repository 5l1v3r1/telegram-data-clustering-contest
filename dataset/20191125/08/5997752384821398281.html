<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/polozeni-venci-povodom-prisajedinjenja-banata-backe-i-baranje-kraljevini-srbiji_1069979.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T08:27:00+00:00"/>
    <meta property="og:title" content="Положени венци поводом присаједињења Баната, Бачке и Барање Краљевини Србији"/>
    <meta property="og:description" content="Поводом 25. новембра 1918. године – дана када је Велика народна скупштина Срба, Буњеваца и других Словена Баната, Бачке и Барање донела одлуку о присаједињењу Војводине Краљевини Србији, положени су венци на..."/>
  </head>
  <body>
    <article>
      <h1>Положени венци поводом присаједињења Баната, Бачке и Барање Краљевини Србији</h1>
      <h2>НОВИ САД - Поводом 25. новембра 1918. године – дана када је Велика народна скупштина Срба, Буњеваца и других Словена Баната, Бачке и Барање донела одлуку о присаједињењу Војводине Краљевини Србији, положени су венци на спомен плочу у центру Новог Сада. Венце су положили градоначелник Новог Сада Милош Вучевић и председник Скупштине Града Новог Сада Здравко Јелушић, заједно са представницима Савеза удружења потомака ратника Србије од 1912. до 1920. и Буњевачког националног савета.</h2>
      <address>
        <time datetime="2019-11-25T08:27:00+00:00">25 Nov 2019, 08:27</time>
      </address>
      <p>"То је историјска одлука која је определила судбину наших предака, али и будућих генерација. Остајемо на истом путу који је тада зацртан, на путу борбе за слободу, истину и за мир. Присаједињењем је Војводина добила прилику да се развија као демократска заједница, у којој свако може да прича на свом језику и исповеда своју веру. У раду Велике народне скупштине учествовали су делегати из свих крајева, али смо тада по први пут имали жене као представнице грађана, њих седам, што је тада било незамисливо за Европу. На нама је да чувамо разноликост у Војводини, да се добро разумемо иако не говоримо истим језицима. Да покажемо да овде Европа живи одувек, и да ми вредности које она промовише живимо кроз векове" – нагласио је градоначелник Вучевић.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/prisajedinjenje03.jpg"/>
        <figcaption>Град Нови Сад</figcaption>
      </figure>
      <p>Потпредседник Буњевачког националног савета Мирко Бајић нагласио је да су Буњевци дали непроцењив допринос да се простори данашње Војводине присаједине Краљевини Србији.</p>
      <p>"Буњевци поштују и воле своју матичну државу Србију, а захвални смо што и држава нас прихвата као аутохтону националну мањину са свим правима као и већински народ" – рекао је Бајић.</p>
      <p>Председник Удружења потомака ратника Србије од 1912. до 1920. Горан Максимовић истакао је да је 25. новембар 1918. године најзначајнији датум у савременој српској историји и изразио наду да ће тај датум постати велики државни празник, за шта је, како је рекао, већ покренута процедура.</p>
      <p>Поводом 101. годишњице од присаједињења Војводине Краљевини Србији, данас ће улаз на изложбу "Од сна до јаве" у Музеју присаједињења бити бесплатан, а у Музеју Војводине биће изведена представа "Велика народна скупштина у Новом Саду 1918". Такође, Српско народно позориште организује Свечану академију, па ће у програму под насловом "Присаједињење - други век", који ће бити одржан на сцени "Јован Ђорђевић", учествовати Хор и Оркестар Опере СНП-а.</p>
      <figure>
        <img src="http://www.rtv.rs/sr_ci/vojvodina/novi-sad/slike/2018/11/23/1918-prisajedinjenje-velika-narodna-skupstina.jpg"/>
        <figcaption>РТВ</figcaption>
      </figure>
      <p>На Скупштини је учествовало 757 посланика и стигли су из 211 општина Бачке, Баната и Барање.</p>
      <p>Осим Срба, на Скупштини је било и нешто више представника Буњеваца, Словака и Русина, а било је и неколико жена. Кључна одлука са највећом политичком тежином је свакако она која гласи:</p>
      <p>"Прикључујемо се Краљевини Србији која својим досадањим радом и развитком ујемчава слободу, равноправност, напредак у сваком правцу не само нама, него и свим словенским, па и несловенским народима, који са нама заједно живе."</p>
      <p>Срем се присајединио Србији дан раније, 24.новембра.</p>
      <p>Прошле године, када се обележавао век од присаједињења, РТВ је специјалним емисијама, програмима и <a href="http://www.rtv.rs/sr_lat/1918/aktuelno">садржајима на сајту</a> учествовао у подсећању на овај изузетно важан историјски чин.</p>
      <figure>
        <iframe src="https://www.youtube.com/embed/W9_SUXsN2Ec" width="560" height="314" data-service="Youtube" scrolling="no"/>
      </figure>
    </article>
  </body>
</html>