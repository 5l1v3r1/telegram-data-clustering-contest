<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1767316"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T08:29:24+00:00"/>
    <meta property="og:title" content="ประธาน กมธ.ท้องถิ่นรอ มท.สรุปงบอุดหนุน อบต.ขนาดเล็ก ก่อนจัดเลือกตั้งปีหน้า"/>
    <meta property="og:description" content="เมื่อวันที่ 25 พฤศจิกายน นายซูการ์โน มะทา ประธานคณะกรรมาธิการการกระจายอำนาจ การปกครองส่วนท้องถิ่น และการบริหารราชการรูปแบบพิเศษ เปิดเผยว่า กรณีพลเอกอนุพงษ์ เผ่าจินดา รัฐมนตรีว่าการกระทรวงมหาดไทย (มท.1) ให้ความเห็นว่าการเลือกตั้งผู้บริหารและสมาชิก อปท.ทั้งรูปแบบทั่วไปและรูปแบบพิเศษ จะดำเนินการเลือกตั้งในเดือนกรกฎาคม 2563 เป็นต้นไปนั้น หลายฝ่ายมองว่าความล่าช้าในการเลือกตั้งอาจสร้างความเสียหายและผลกระทบกับองค์กรปกครองท้องถิ่น (อปท.)ทุกรูปแบบ หลังจาก อปท.ทั่วประเทศมีโอกาสใช้อำนาจหน้าที่รักษาการตามคำสั่งมาตรา 44 นานกว่า 7 ปี หรือเกือบ 2 วาระ ซึ่งถือเป็นเรื่องผิดปกติ แต่ได้รับรายงานจากกกระทรวงมหาดไทยว่าขณะนี้ยังมีองค์การบริหารส่วนตำบล ( อบต.) ขนาดเล็กบางแห่งไม่มีศักยภาพในการตั้งงบประมาณรายจ่ายในการเลือกตั้ง เพราะมีรายได้น้อย ต้องรองบอุดหนุนจากกรมส่งเสริมการปกครองท้องถิ่น หลังผ่านสภาฯผ่านร่างงบประมาณรายจ่ายปี 2563 ล่าสุดกรมส่งเสริมฯอยู่ระหว่างการสำรวจ อบต.เพื่อเร่งอุดหนุนงบประมาณเสร็จสิ้นก่อนจัดการเลือกตั้ง"/>
  </head>
  <body>
    <article>
      <h1>ประธาน กมธ.ท้องถิ่นรอ มท.สรุปงบอุดหนุน อบต.ขนาดเล็ก ก่อนจัดเลือกตั้งปีหน้า</h1>
      <address><time datetime="2019-11-25T08:29:24+00:00">25 Nov 2019, 08:29</time> by <a rel="author">matichon</a></address>
      <p>เมื่อวันที่ 25 พฤศจิกายน นายซูการ์โน มะทา ประธานคณะกรรมาธิการการกระจายอำนาจ การปกครองส่วนท้องถิ่น และการบริหารราชการรูปแบบพิเศษ เปิดเผยว่า กรณีพลเอกอนุพงษ์ เผ่าจินดา รัฐมนตรีว่าการกระทรวงมหาดไทย (มท.1) ให้ความเห็นว่าการเลือกตั้งผู้บริหารและสมาชิก อปท.ทั้งรูปแบบทั่วไปและรูปแบบพิเศษ จะดำเนินการเลือกตั้งในเดือนกรกฎาคม 2563 เป็นต้นไปนั้น หลายฝ่ายมองว่าความล่าช้าในการเลือกตั้งอาจสร้างความเสียหายและผลกระทบกับองค์กรปกครองท้องถิ่น (อปท.)ทุกรูปแบบ หลังจาก อปท.ทั่วประเทศมีโอกาสใช้อำนาจหน้าที่รักษาการตามคำสั่งมาตรา 44 นานกว่า 7 ปี หรือเกือบ 2 วาระ ซึ่งถือเป็นเรื่องผิดปกติ แต่ได้รับรายงานจากกกระทรวงมหาดไทยว่าขณะนี้ยังมีองค์การบริหารส่วนตำบล ( อบต.) ขนาดเล็กบางแห่งไม่มีศักยภาพในการตั้งงบประมาณรายจ่ายในการเลือกตั้ง เพราะมีรายได้น้อย ต้องรองบอุดหนุนจากกรมส่งเสริมการปกครองท้องถิ่น หลังผ่านสภาฯผ่านร่างงบประมาณรายจ่ายปี 2563 ล่าสุดกรมส่งเสริมฯอยู่ระหว่างการสำรวจ อบต.เพื่อเร่งอุดหนุนงบประมาณเสร็จสิ้นก่อนจัดการเลือกตั้ง</p>
      <p>นายทนงศักดิ์ ทวีทอง นายกองค์การบริหารส่วนจังหวัด ( อบจ.) สุราษฎร์ธานี อดีต สปช.ด้านการปกครองท้องถิ่น กล่าวว่า ขณะนี้ทุกภาคส่วนเห็นด้วยกับ สส.พรรคประชาธิปัตย์ จ.สุราษฎร์ธานี เสนอร่างกฎหมายยกระดับการบริหารราชการนครเกาะสมุย ให้เป็น อปท.รูปแบบพิเศษต่อสภาผู้แทนราษฎร ขณะที่เรื่องดังกล่าวในขณะที่ตนทำหน้าที่เลขาธิการสมาคมสันนิบาตเทศบาลแห่งประเทศไทย (ส.ท.ท.) ได้เสนอข้อเรียกร้องมานานหลายปี เพื่อให้เกาะสมุยควบรวมพื้นที่เกาะเต่า เกาะพะงัน ที่มีการพัฒนาแบบก้าวกระโดด มีการบริหารในรูปแบบการจัดการตนเอง พร้อมกับจังหวัดภูเก็ตที่มีความโดดเด่นในการหารายได้จากการท่องเที่ยวหรือการจัดตั้งมหานครแม่สอด ที่มีรายได้จากการค้าชายแดน สำหรับเกาะสมุยควรยกฐานะโดยเร็วเพื่อให้ความอิสระในการบริหาร เพื่อไม่ให้เสียโอกาสจากการจัดสรรงบประมาณเฉพาะพื้นที่ในการพัฒนาทุกด้าน โดยเฉพาะการจัดการด้านโครงสร้างพื้นฐาน การจัดการปัญหาสิ่งแวดล้อมได้อย่างมีคุณภาพมีประสิทธิภาพมากยิ่งขึ้น</p>
      <p>นายบรรณ แก้วฉ่ำ นักวิชาการด้านกฎหมายการกระจายอำนาจให้องค์กรปกครองท้องถิ่น ( อปท.) กล่าวว่า ขณะนี้ประธานคณะกรรมาธิการ( กมธ.) การปกครองท้องถิ่นและการกระจายอำนาจฯ สภาผู้แทนราษฎร ได้ลงนามแต่งตั้งคณะอนุ กมธ. ยกร่างกฎหมายพระราชบัญญัติ (พ.ร.บ.)จังหวัดจัดการตนเอง เพื่อเปิดช่องให้ประชาชนในจังหวัดที่มีความพร้อม ได้แสดงเจตนารมณ์ในการลงคะแนนเลือกตั้งผู้ว่าราชการจังหวัด พร้อมบูรณาการทำงานทุกส่วนราชการในจังหวัดให้มีงบประมาณสำหรับใช้พัฒนาลงทุนในจังหวัดไม่น้อยกว่า 15,000 ล้านบาทในปีงบประมาณนั้น</p>
      <p>“ ประธาน กมธ.ได้แต่งตั้งอนุ กมธ.พิจารณาศึกษาแก้ไข พ.ร.บ.ระเบียบบริหารราชการ กทม.เพื่อปฏิรูปโครงสร้างการบริหารราชการของ กทม.แบบท้องถิ่น 2 ชั้น ในลักษณะเดียวกับมหานครลอนดอน ปารีส โตเกียว ซึ่งเป็นท้องถิ่นรูปแบบพิเศษขนาดใหญ่ เพื่อให้ประชาชนมีส่วนร่วมในการกระจายอำนาจ เพื่อพัฒนา กทม.ให้เป็นเมืองหลวงน่าอยู่ รองรับศูนย์รวมของประเทศ และศูนย์กลางประเทศอาเซียน ตลอดทั้งมีมิติด้านการพัฒนาเพื่อให้เป็นมหานครนานาชาติชั้นนำของโลก” นายบรรณ กล่าว</p>
    </article>
  </body>
</html>