<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b9%cf%81%ce%ac%ce%bd-%ce%b4%ce%bf%ce%ba%ce%af%ce%bc%ce%b1%cf%83%ce%b5-%ce%bc%ce%b5-%ce%b5%cf%80%ce%b9%cf%84%cf%85%cf%87%ce%af%ce%b1-%cf%84%ce%bf-%ce%b5%ce%b3%cf%87%cf%8e%cf%81%ce%b9%ce%b1%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T08:45:13+00:00"/>
    <meta property="og:title" content="Ιράν: Δοκίμασε με επιτυχία το εγχώριας παραγωγής α/α σύστημα Khordad 15 (βίντεο)"/>
    <meta property="og:description" content="Το Ιράν είναι μια μεγάλη περιφερειακή δύναμη η οποία όμως έχει μείνει πίσω σε ότι αφορά το σύγχρονο στρατιωτικό υλικό λόγω του πολυετούς εμπάργκο."/>
  </head>
  <body>
    <article>
      <h1>Ιράν: Δοκίμασε με επιτυχία το εγχώριας παραγωγής α/α σύστημα Khordad 15 (βίντεο)</h1>
      <address>
        <time datetime="2019-11-25T08:45:13+00:00">25 Nov 2019, 08:45</time>
      </address>
      <p>
        <b>Το Ιράν είναι μια μεγάλη περιφερειακή δύναμη η οποία όμως έχει μείνει πίσω σε ότι αφορά το σύγχρονο στρατιωτικό υλικό λόγω του πολυετούς εμπάργκο.</b>
      </p>
      <p>
        <b>Παρόλα αυτά η αμυντική του βιομηχανία εξελίσσεται και στο μέλλον μπορεί να καταφέρει αξιόλογα πράγματα,</b>
      </p>
      <p>
        <b>Το Ιράν δοκίμασε με επιτυχία το εγχώρια σχεδιασμένο και κατασκευασμένο σύστημα αεράμυνας, Khordad 15, ικανό να καταστρέψει ταυτόχρονα έξι εισερχόμενους εχθρικούς στόχους.</b>
      </p>
      <p>Το σύστημα, που ονομάστηκε Khordad 15, εγκαινιάστηκε την Παρασκευή, κατά τη διάρκεια μιας μεγάλης στρατιωτικής άσκησης, με την κωδική ονομασία «Guardians of Velayat Sky-98», στην κεντρική επαρχία Semnan.</p>
      <p>Σύμφωνα με τους Times of Israel, κρατικά ΜΜΕ ανέφεραν πως μπορεί να καταστρέφει εχθρικά μαχητικά και drones από απόσταση 120 χλμ, ενώ ο υπουργός Άμυνας, Αμίρ Χαταμί, είπε σε πλαίσιο τελετής στην Τεχεράνη, ότι έχει τη δυνατότητα εντοπισμού στόχων σε απόσταση 150 χλμ. Το ιρανικό πρακτορείο Fars μετέδωσε πως ο Ιρανός υπουργός, μεταξύ άλλων, είπε ότι το σύστημα μπορεί να εντοπίζει «stealth στόχους» σε απόσταση 85 χλμ, και να τους καταστρέφει σε απόσταση 45 χλμ, καθώς και ότι είναι ικανό να πλήττει έξι στόχους ταυτόχρονα, ενώ ο χρόνος που απαιτείται για την ανάπτυξη και ενεργοποίησή του είναι μόλις πέντε λεπτά.</p>
      <p>Όπως σημειώνουν οι Times of Isral και άλλα μέσα, οι πύραυλοι του συστήματος, οι οποίοι είναι εγχώριας παραγωγής, θυμίζουν τους πυραύλους HAWK που κάποτε είχαν πουλήσει οι ΗΠΑ στο Ιράν (επί σάχη).</p>
      <figure>
        <iframe src="https://www.youtube.com/embed/bEQtXPnaxzw" width="560" height="315" data-service="Youtube" scrolling="no"/>
      </figure>
      <p>Το Ιράν εδώ και δεκαετίες καταβάλλει σημαντικές προσπάθειες να καταστεί αυτάρκες ως προς τους στρατιωτικούς του εξοπλισμούς και σε μεγάλο βαθμό έχει επιτύχει αυτόν τον στόχο- ωστόσο μεγάλο μέρος των εξοπλισμών αυτών βασίζονται σε παλαιότερων γενεών δυτικά όπλα. Οι παρουσιάσεις των ιρανικών συστημάτων κατά κανόνα συνοδεύονται από ισχυρισμούς περί των δυνατοτήτων τους που συχνά κρίνονται εσκεμμένα υπερβολικοί από τον ειδικό Τύπο. Ωστόσο το ιρανικό πυραυλικό πρόγραμμα (στο οποίο η Ισλαμική Δημοκρατία έχει δώσει ιδιαίτερα μεγάλη έμφαση) έχει προκαλέσει έντονες ανησυχίες στη Δύση.</p>
      <p>Σημειώνεται επίσης ότι το Khordad 15 παρουσιάστηκε εν μέσω αυξανόμενων εντάσεων με τις ΗΠΑ στον Περσικό Κόλπο- με την αμερικανική ηγεσία να ενισχύει τις δυνάμεις της στην περιοχή για την αντιμετώπιση αυτών που χαρακτηρίζονται ως απειλές από το Ιράν και Ιρανούς αξιωματούχους να δεσμεύονται για αντίποινα σε περίπτωση που η χώρα τους δεχτεί επίθεση. Παράλληλα, η διάσωση της συμφωνίας του 2015 για το πυρηνικό πρόγραμμα της Τεχεράνης φαντάζει όλο και πιο δύσκολη, δεδομένης της απόσυρσης των ΗΠΑ από αυτήν και της επιβολής νέων κυρώσεων σε βάρος του Ιράν.</p>
    </article>
  </body>
</html>