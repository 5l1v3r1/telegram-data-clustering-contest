<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/vojvodjanska-partija-svaka-treca-ubijena-zena-u-srbiji-trazila-ali-nije-dobila-pomoc/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T08:32:15+00:00"/>
    <meta property="og:title" content="Vojvođanska partija: Svaka treća ubijena žena u Srbiji tražila ali nije dobila pomoć"/>
    <meta property="og:description" content="Vojvođanska partija saopštila je danas, povodom Međunarodnog dana borbe protiv nasilja nad ženama, da je društvo u Srbiji podbacilo kada je zaštita žena u pitanju."/>
  </head>
  <body>
    <article>
      <h1>Vojvođanska partija: Svaka treća ubijena žena u Srbiji tražila ali nije dobila pomoć</h1>
      <address><time datetime="2019-11-25T08:32:15+00:00">25 Nov 2019, 08:32</time> by <a rel="author">Beta</a></address>
      <p>
        <b>Vojvođanska partija saopštila je danas, povodom Međunarodnog dana borbe protiv nasilja nad ženama, da je društvo u Srbiji podbacilo kada je zaštita žena u pitanju.</b>
      </p>
      <p>“Statistika nam kaže da je do novembra meseca ubijeno čak 28 žena u porodičnom nasilju. Ubica je u skoro svim slučajevima muž ili ljubavnik žrtve. Međutim, žena koje trpe svakodnevno fizičko ili psihičko nasilje od svojih partnera je mnogo više. Sve one su potencijalne žrtve. Mi moramo da radimo na prvom mestu na tome da te žene ojačaju i osnaže se dovoljno psihički da zatraže pomoć od nadležnih institucija i da napuste nasilnika”, navela je potpredednica Vojvođanske partije Dragana Santrač u saopštenju za javnost.</p>
      <p>Dodala je da nadležne institucije moraju da reaguju pravovremeno, jer je utvrđeno da je svaka treća žena koja je ubijena pre toga tražila pomoć policije ili Centra za socijalni rad i da je nije dobila.</p>
      <p>“Zatim moramo kao društvo, komšije, prijatelji da reagujemo ako primetimo nasilje u svojoj okolini i da ga prijavimo. I kao poslednja mera, nasilnik mora trajno biti uklonjen iz porodice, a kazne za nasilje se moraju pooštriti. Svaka žena mora da izgradi svest o tome da je vredna ljubavi i poštovanja i da ne dozvoli da bude ičija vreća za udaranje”, kazala je Santrač.</p>
      <h3>Povezani tekstovi:</h3>
    </article>
  </body>
</html>