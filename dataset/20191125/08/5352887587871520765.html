<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/ivairybes/i-religija-atsigrezes-k-westas-nevyniojo-zodziu-i-vata-as-esu-geriausias-atlikejas-pasaulyje-1752520/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T08:47:00+00:00"/>
    <meta property="og:title" content="Į religiją atsigręžęs K. Westas nevyniojo žodžių į vatą: aš esu geriausias atlikėjas pasaulyje"/>
    <meta property="og:description" content="Reklama"/>
  </head>
  <body>
    <article>
      <h1>Į religiją atsigręžęs K. Westas nevyniojo žodžių į vatą: aš esu geriausias atlikėjas pasaulyje</h1>
      <address><time datetime="2019-11-25T08:47:00+00:00">25 Nov 2019, 08:47</time> by <a rel="author">alfa</a></address>
      <p>Reklama</p>
      <p>
        <b>Atlikėjo Kanye Westo gyvenime vis didesnę vietą užima religija. Albumą „Jėzus yra karalius“ pristatęs reperis sekmadienį atvyko į bažnyčią Hiustone, kur papasakojo apie savo dvasinę kelionę, rašo „People“.</b>
      </p>
      <p>„Aš žinau, kad Dievas mane ilgai šaukė pas save, o velnias ilgą laiką mane blaškė. Kai buvau pačiame savo gyvenimo dugne, Dievas buvo su manimi, siuntė man vizijas bei mane įkvėpė.</p>
      <p>Prisimenu, kai kartą man prasidėjo panikos priepolis, o aš nurimau tik pradėjęs piešti bažnyčią, o vėliau net užsimaniau pats ją įkurti“, – prisiminė K. Westas, pridurdamas, kad 2016 metais jis buvo paguldytas į ligoninę dėl nervinio išsekimo.</p>
      <p>K. Westas, kuris pastaraisiais mėnesiais kalba vien apie atrastą tikėjimą, juokėsi, kad nors anksčiau atrodydavo arogantiškas, visgi jis yra kuklus žmogus.</p>
      <p>„Aš atėjau tarnauti Dievui ir niekas mano misijos nesužlugdys. Jėzus sunaikino mano aroganciją ir aš tapau pačiu geriausiu menininku, kurį tik Dievas yra sukūręs. Pats geriausias atlikėjas pasaulyje dirba Dievui“, – pridūrė jis su šypsena veide.</p>
      <p>Visgi dažnėjantys tikėjimą atradusio K. Westo pareiškimai apie norą įkurti bažnyčią kelia kalbas, jog netrukus atlikėjas savo gerbėjus sukvies į bendras mišias. Dar šių metų sausį pasklido gandai, kad reperis keletą sekmadienių iš eilės savo namuose rengė, kaip jis vadina, sekmadienio mišias. Tiesa, kaip teigiama, šie dvasiniai susibūrimai labiau priminė teminius koncertus.</p>
      <p>Reklama</p>
      <p>Šiuose Kim ir Kanye namuose vykusiuose koncertuose K. Westo kūrinius atliko gospelo choras. Prie jo kartais prisijungė kiti žinomi atlikėjai, tokie kaip Kid Cudi, 070 Shake ir Tony Williamsas.</p>
      <p>Svarbu paminėti, kad choristai vietoje įprastų apsiaustų dėvėjo K. Westo kurtus „Yeezy“ drabužių linijos apdarus, o kambarys, kuriame vyko vadinamosios mišios, buvo apšviestas raudonos, mėlynos ir kitų spalvų šviesomis. Tokia atmosfera labiau priminė naktinį klubą, o ne baptistų bažnyčią.</p>
      <p>Pasak Vulture.com, K. Westas sekmadienio mišiomis vadina trumpų koncertų serijas, įkvėptas bažnyčios. Kol kas nėra tikslių duomenų apie tai, ar reperis iš tiesų planuoja įkurti naujus religinius namus.</p>
      <figure>
        <img src="https://www.ve.lt/uploads/img/0022_logotipai_po_str/alfa50_1.png"/>
      </figure>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/ivairybes/kim-kardashian-su-kanye-west-laukia-gimstant-treciosios-atzalos-1578723/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/keino-vesto-vaizdo-klipas-sukele-garsiu-zmoniu-nepasitenkinima-1473630/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/kim-kardasian-ir-kanje-vestas-dave-varda-sunui-1418955/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/kim-kardasian-ir-kanje-vestas-medaus-menesi-leidzia-be-dukters-1196959/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/paskirta-kim-kardasian-ir-kanje-vesto-vestuviu-data-1159645/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/kim-kardasian-aukles-savo-vyra-1114025/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/hiphopo-zvaigzde-keinas-vestas-sulauke-kritikos-uz-dalyvavima-kazachstano-prezidento-anuko-vestuvese-1048183/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/kanye-west-susizavejo-realybes-sou-zvaigzde---kim-kardashian-661787/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>