<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/cricket/team-india-australia-and-new-zealand-create-unique-record-1st-instance-six-consecutive-tests-ending/"/>
    <meta property="og:site_name" content="Lokmat"/>
    <meta property="article:published_time" content="2019-11-25T08:29:21+00:00"/>
    <meta property="og:title" content="जब मिल गए तीन यार; भारत, ऑस्ट्रेलिया, न्यूझीलंड यांचा एकत्रित चमत्कार!"/>
    <meta property="og:description" content="भारताच्या या विश्वविक्रमाला ऑस्ट्रेलिया आणि न्यूझीलंड यांचीही साथ मिळाली अन् या तीनही संघांनी अनोखा विश्वविक्रम नावावर केला."/>
  </head>
  <body>
    <article>
      <h1>जब मिल गए तीन यार; भारत, ऑस्ट्रेलिया, न्यूझीलंड यांचा एकत्रित चमत्कार!</h1>
      <h2>भारताच्या या विश्वविक्रमाला ऑस्ट्रेलिया आणि न्यूझीलंड यांचीही साथ मिळाली अन् या तीनही संघांनी अनोखा विश्वविक्रम नावावर केला.</h2>
      <address><time datetime="2019-11-25T08:29:21+00:00">25 Nov 2019, 08:29</time> by <a rel="author" href="https://www.lokmat.com/author/online-lokmat/" target="_blank">ऑनलाइन लोकमत</a></address>
      <figure>
        <img src="https://d3pc1xvrcw35tl.cloudfront.net/images/686x514/aus-ind_201911329664.jpg"/>
        <figcaption>जब मिल गए तीन यार; भारत, ऑस्ट्रेलिया, न्यूझीलंड यांचा एकत्रित चमत्कार!</figcaption>
      </figure>
      <p>भारतीय संघानं पहिल्या डे नाइट कसोटीत बांगलादेशवर डावानं विजय मिळवून विक्रमांचा पाऊस पाडला. सलग चार कसोटी सामने डावानं जिंकणारा भारत हा पहिलाच संघ ठरला. पण, भारताच्या या विश्वविक्रमाला ऑस्ट्रेलिया आणि <a href="https://www.lokmat.com/topics/new-zealand/">न्यूझीलंड</a> यांचीही साथ मिळाली अन् या तीनही संघांनी अनोखा विश्वविक्रम नावावर केला.</p>
      <p>रविवारी विराट कोहलीच्या नेतृत्वाखाली भारतीय संघानं आणखी एक विजय मिळवला. भारतानं दुसऱ्या कसोटीत एक डाव व 46 धावांनी विजय मिळवला. या सामन्यात 9 विकेट्स घेणाऱ्या इशांत शर्माला मॅन ऑफ दी मॅच पुरस्कारानं गौरविण्यात आलं. बांगलादेशच्या पहिल्या डावाच्या 106 धावांच्या उत्तरात भारतानं 9 बाद 347 धावा केल्या. विराट कोहलीनं गुलाबी कसोटीत शतक झळकावण्याच्या पहिल्या भारतीयाचा मान पटकावला. दुसऱ्या डावात बांगलादेशचा संपूर्ण संघ 195 धावांत तंबूत पाठवून भारतानं मालिका 2-0 अशी खिशात घातली. या सामन्यात भारताच्या जलदगती गोलंदाजांनी 19 विकेट्स घेतल्या. </p>
      <figure>
        <embed-post data-src="https://www.instagram.com/p/B5PjU8DAwCx" data-service="Instagram"/>
      </figure>
      <p>या सामन्यापूर्वी यजमान ऑस्ट्रेलियानं पहिल्या कसोटीत <a href="https://www.lokmat.com/topics/pakistan/">पाकिस्तानविरुद्ध</a> दणदणीत विजय मिळवला. ऑस्ट्रेलियानं एका डावात कुटलेल्या 580 धावा <a href="https://www.lokmat.com/topics/pakistan/">पाकिस्तानला</a> दोन्ही डावांत मिळूनही करता आल्या नाही. बाबर आझमचे शतक आणि मोहम्मद रिझवानच्या 95 धावांच्या खेळीनंतरही पाकिस्तानला एक डाव व 5 धावांनी हार मानावी लागली. दोन कसोटी सामन्यांच्या मालिकेत ऑस्ट्रेलियानं 1-0 अशी आघाडी घेतली आहे. </p>
      <figure>
        <embed-post data-src="https://www.instagram.com/p/B5PPnJqBDFN" data-service="Instagram"/>
      </figure>
      <p>डावानं विजय मिळवणाऱ्या या दोन संघांत <a href="https://www.lokmat.com/topics/new-zealand/">न्यूझीलंडनं</a> एन्ट्री घेतली. प्रथम फलंदाजी करायला उतरलेल्या <a href="https://www.lokmat.com/topics/england/">इंग्लंडचा</a> पहिला डाव किवींनी 353 धावांत गुंडाळला. प्रत्युत्तरात न्यूझीलंडनं पहिल्या डावात 9 बाद 615 धावा चोपल्या.  बी जे वॉटलिंग आणि मिचेल सँटनर यांनी <a href="https://www.lokmat.com/topics/england/">इंग्लंडच्या</a> गोलंदाजांचे कंबरडे मोडले. वॉटलिंगनं 473 चेंडूंत 24 चौकार व  1 षटकार खेचून 205 धावा केल्या, तर सँटनरनं 269 चेंडूंत 11 चौकार व 5 षटकारांसह 126 धावा चोपल्या. डावानं पराभव टाळण्यासाठी  मैदानावर उतरलेल्या किवींकडून वॅगनरने इंग्लंडचा निम्मा संघ 44 धावांत माघारी पाठवला. सँटनरनेही 3 विकेट्स घेत विजयात मोठी भूमिका बजावली. त्यांच्या माऱ्यासमोर इंग्लंडचा दुसरा डाव 197 धावांत आटोपला आणि न्यूझीलंडनं एक डाव व 65 धावांनी विजय मिळवला.</p>
      <figure>
        <embed-post data-src="https://www.instagram.com/p/B5PPnJqBDFN" data-service="Instagram"/>
      </figure>
      <p>भारत, ऑस्ट्रेलिया आणि न्यूझीलंड यांनी मिळून सलग सहा कसोटी सामन्यांत डावानं विजय मिळवले आहेत. कसोटी क्रिकेटच्या इतिहासात असे प्रथमच घडले. यापैकी चार विजय हे भारतानं, तर ऑस्ट्रेलिया व न्यूझीलंड यांनी प्रत्येकी एक विजय मिळवले आहेत.</p>
      <p>
        <b>सहा सामन्यांचे निकाल</b>
      </p>
      <ul>
        <li>भारत वि. विरुद्ध दक्षिण आफ्रिकाः एक डाव व 137 धावा</li>
        <li>भारत वि. विरुद्ध दक्षिण आफ्रिकाः एक डाव व 202 धावा</li>
        <li>भारत वि. विरुद्ध बांगलादेशः एक डाव व 130 धावा</li>
        <li>ऑस्ट्रेलिया वि. विरुद्ध पाकिस्तानः एक डाव व 5 धावा</li>
        <li>भारत वि. विरुद्ध बांगलादेशः एक डाव व 46 धावा</li>
        <li>न्यूझीलंड वि. विरुद्ध इंग्लंडः एक डाव व 65 धावा</li>
      </ul>
    </article>
  </body>
</html>