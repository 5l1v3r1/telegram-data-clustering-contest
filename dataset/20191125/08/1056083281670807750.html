<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402207/%D9%86%D9%85%DB%8C-%D8%AA%D9%88%D8%A7%D9%86-%D8%A2%D9%85%D8%A7%D8%B1-%D8%AF%D9%82%DB%8C%D9%82%DB%8C-%D8%A7%D8%B2-%D9%85%D8%B4%D9%85%D9%88%D9%84%D8%A7%D9%86-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%A7%D8%B1%D8%A7%D8%A6%D9%87-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T08:04:53+00:00"/>
    <meta property="og:title" content="نمی‌توان آمار دقیقی از مشمولان کمک معیشتی ارائه کرد"/>
    <meta property="og:description" content="ایسنا/قزوین مدیرکل کار، تعاون و رفاه اجتماعی استان قزوین در پاسخ به این سؤال که تعداد مشمولان طرح کمک معیشتی دولت در قزوین چند نفر است، گفت: نمی‌توان آمار دقیقی از مشمولان استان‌ها ارائه کرد ولی می‌توان بر اساس برخی از جامعه هدف مانند کمیته امداد و بهزیستی برآورد نسبی از مشمولان داشت."/>
  </head>
  <body>
    <article>
      <h6 class="kicker">در استان‌ها؛</h6>
      <h1>نمی‌توان آمار دقیقی از مشمولان کمک معیشتی ارائه کرد</h1>
      <address><time datetime="2019-11-25T08:04:53+00:00">25 Nov 2019, 08:04</time> by <a rel="author">سیده زهرا حسینی فلاح</a></address>
      <p>ایسنا/قزوین مدیرکل کار، تعاون و رفاه اجتماعی استان قزوین در پاسخ به این سؤال که تعداد مشمولان طرح کمک معیشتی دولت در قزوین چند نفر است، گفت: نمی‌توان آمار دقیقی از مشمولان استان‌ها ارائه کرد ولی می‌توان بر اساس برخی از جامعه هدف مانند کمیته امداد و بهزیستی برآورد نسبی از مشمولان داشت.</p>
      <p>مسعود بابایی مدیرکل کار، تعاون و رفاه اجتماعی استان قزوین در گفت‌وگو با ایسنا، اظهار کرد: بانک‌ اطلاعاتی خانوارها برای اعطای یارانه کمک معیشتی از ۲۰ نهاد دریافت و تجمیع شده است.</p>
      <p>وی ادامه داد: افرادی که کمک معیشتی به حساب آن‌ها واریز نشده است می توانند کد #۶۳۶۹* را شماره‌گیری کنند، بعد از شماره‌گیری باید کد ملی و شماره تلفن همراه سرپرست خانوار وارد شود، تأکید می‌کنیم که سیم‌کارت باید به نام سرپرست خانوار باشد.</p>
      <p>مدیرکل کار، تعاون و رفاه اجتماعی استان قزوین تصریح کرد: بعد از واردکردن اطلاعات، پیامکی مبنی بر شمول و یا عدم شمول ارسال می‌گردد اگر خانوارها شامل طرح کمک معیشتی شده باشند ماه آینده دو ماه به‌صورت یکجا واریز می‌شود.</p>
      <p>وی عنوان کرد: درصورتی‌که خانوارها مشمول این طرح نشده باشند می‌توانند به سامانه «حمایت» واردشده و طی ۲۴ ساعت کد رهگیری دریافت کنند؛ سرپرستان خانوار می‌توانند توسط کد ملی، کد رهگیری و یا شماره‌ حساب یارانه از فردا وارد سامانه شده و شکایت خود را ثبت کنند؛ لازم به ذکر است که این سامانه تا ۱۰ روز فعال خواهد بود و افراد برای ورود عجله نداشته باشند.</p>
      <p>بابایی خاطرنشان کرد: بعد از ثبت شکایت، نتیجه بررسی تا ۲۰ روز بعدازآن اعلام خواهد شد و اگر مشخص شود که مشمول طرح هستند ماه آینده هزینه دو ماه به‌صورت یکجا واریز خواهد شد.</p>
      <p>وی اشاره کرد: سامانه‌های www.yaraneh۱۰.ir و www.refahi.ir از ابتدای دی‌ماه برای جامانده‌ها و یا افرادی که یارانه آن‌ها حذف شده بازگشایی خواهد شد؛ افرادی که یارانه آن‌ها در سال جاری حذف شده به سامانه یارانه و افرادی که یارانه آن‌ها در سال‌های گذشته حذف شده به سامانه رفاهی مراجعه کنند.</p>
      <p>مدیرکل کار، تعاون و رفاه اجتماعی استان قزوین بیان کرد: جامعه هدف طرح کمک معیشتی با جامعه هدف یارانه متفاوت بوده و ممکن است افرادی که شامل یارانه نشده باشند مشمول طرح کمک معیشتی شوند.</p>
      <p>بابایی در پاسخ به تعداد مشمولان این طرح در قزوین گفت: نمی‌توان آمار دقیقی از مشمولان استان‌ها ارائه کرد ولی می‌توان بر اساس برخی از جامعه هدف مانند کمیته امداد و بهزیستی برآورد نسبی از تعداد این افراد داشت.</p>
      <p>انتهای پیام</p>
    </article>
  </body>
</html>