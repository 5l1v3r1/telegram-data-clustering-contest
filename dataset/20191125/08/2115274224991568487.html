<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/scioperi_stop_aerei_alitalia_voli-6608278/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T08:12:00+00:00"/>
    <meta property="og:title" content="Sciopera il settore aereo, voli cancellati per 4 ore"/>
    <meta property="og:description" content="Alitalia ha già cancellato oltre 130 voli e messo in campo un piano straordinario"/>
  </head>
  <body>
    <article>
      <h1>Sciopera il settore aereo, voli cancellati per 4 ore</h1>
      <h2>Alitalia ha già cancellato oltre 130 voli e messo in campo un piano straordinario</h2>
      <address><time datetime="2019-11-25T08:12:00+00:00">25 Nov 2019, 08:12</time> by <a rel="author" href="https://www.agi.it/authors/ilaria-conti/" target="_blank">Ilaria Conti</a></address>
      <p>Giornata difficile per chi deve spostarsi in<b> aereo</b> a causa di uno <b>sciopero </b>del settore. La <b>protesta</b> è stata indetta da tutte le maggiori sigle sindacali del comparto aereo (ast-Confsal, Cub Trasporti/AirCrowCommittee, Filt-Cgil, Fit-Cisl, Uilt-Uil, Uglta e Assivolo Quadri) con disagi che si protrarranno per tutta la giornata.</p>
      <p><b>Alitalia</b> ha già cancellato oltre 130 voli e messo in campo un piano straordinario. "Per lunedì 25 novembre - si legge sul sito della compagnia - alcune sigle sindacali hanno proclamato uno sciopero dei controllori di volo dalle ore 13:00 alle ore 17:00. Negli stessi orari sono state confermate altre agitazioni nel settore del trasporto aereo. Alitalia è stata pertanto costretta a cancellare alcuni collegamenti, sia nazionali che internazionali, previsti per il 25 novembre nella fascia oraria dalle 13:00 alle 17:00". </p>
      <h3>Il piano straordinario di Alitalia</h3>
      <p>Sul sito è possibile consultare la lista dei <b>voli cancellati</b>. "Per limitare i disagi dei passeggeri, - spiega ancora la compagnia - Alitalia ha attivato un<b> piano straordinario</b> che prevede l'impiego di aerei più capienti sulle rotte domestiche e internazionali, con l'obiettivo di riprenotare i viaggiatori coinvolti nelle cancellazioni sui primi voli disponibili in giornata: si prevede che <b>il 60% dei passeggeri riesca a viaggiare nella stessa giornata</b> del 25 novembre.</p>
      <p>Alitalia invita tutti i passeggeri che hanno acquistato un biglietto per volare dalle 13:00 alle 17:00 del 25 novembre a <b>verificare lo stato del proprio volo</b>, prima di recarsi in aeroporto, sul sito alitalia.com, chiamando il numero verde 800.65.00.55 (dall'Italia) o il numero +39.06.65649 (dall'estero), oppure contattando l'agenzia di viaggio presso cui hanno acquistato il biglietto. I passeggeri che hanno acquistato un biglietto Alitalia per viaggiare il 25 novembre, in caso di cancellazione o di modifica dell'orario del proprio volo, potranno <b>cambiare la prenotazione</b> senza alcuna penale o chiedere il rimborso del biglietto (solo nel caso in cui il volo sia stato cancellato o abbia subi'to un ritardo superiore alle 5 ore) fino al 2 dicembre".</p>
      <h3>Perché si sciopera</h3>
      <p>Filt-Cgil, Fit-Cisl, Uilt-Uil, Uglta in particolare incrociano le braccia per quattro ore (dalle 13 alle 17) in Enav (con i controllori di volo) e in Air Italy. Lo sciopero è stato ridotto a 4 ore (dalle 24 ore iniziali) dal ministero dei Trasporti. Ast-Confsal, Cub Trasporti/AirCrowCommittee, protestano invece in Alitalia. Un altro sciopero dell'intero settore aereo è stato già proclamato per il 13 dicembre da Filt-Cgil, Fit Cisl e Uiltrasporti. Tra le motivazioni "il perdurare della crisi di Alitalia, la richiesta di regole per il comparto a partire dall'applicazione del contratto nazionale in tutte le compagnie, il rifinanziamento del Fondo straordinario che viene utilizzato per il finanziamento degli ammortizzatori sociali". (AGI)Ila</p>
    </article>
  </body>
</html>