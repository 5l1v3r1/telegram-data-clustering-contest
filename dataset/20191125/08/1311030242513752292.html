<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626183/%E0%A6%AB%E0%A6%B0%E0%A6%BF%E0%A6%A6%E0%A6%AA%E0%A7%81%E0%A6%B0%E0%A7%87-%E0%A6%AE%E0%A6%A8%E0%A7%8D%E0%A6%A6%E0%A6%BF%E0%A6%B0%E0%A7%87%E0%A6%B0-%E0%A6%B8%E0%A7%87%E0%A6%AC%E0%A6%BE%E0%A7%9F%E0%A7%87%E0%A6%A4%E0%A7%87%E0%A6%B0-%E0%A6%9D%E0%A7%81%E0%A6%B2%E0%A6%A8%E0%A7%8D%E0%A6%A4-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T08:23:00+00:00"/>
    <meta property="og:title" content="ফরিদপুরে মন্দিরের সেবায়েতের ঝুলন্ত লাশ উদ্ধার"/>
    <meta property="og:description" content="ফরিদপুরের একটি মন্দিরে বন্ধু সেবক (৪৫) নামের এক সেবায়েতের ঝুলন্ত লাশ উদ্ধার করা হয়েছে। আজ সোমবার ভোররাতে শহরের গোয়ালচামট মহল্লায় অবস্থিত শ্রীঅঙ্গন মন্দিরে এ ঘটনা ঘটে।"/>
  </head>
  <body>
    <article>
      <h1>ফরিদপুরে মন্দিরের সেবায়েতের ঝুলন্ত লাশ উদ্ধার</h1>
      <address><time datetime="2019-11-25T08:23:00+00:00">25 Nov 2019, 08:23</time> by <a rel="author">প্রতিনিধি, ফরিদপুর</a></address>
      <p>ফরিদপুরের একটি মন্দিরে বন্ধু সেবক (৪৫) নামের এক সেবায়েতের ঝুলন্ত লাশ উদ্ধার করা হয়েছে। আজ সোমবার ভোররাতে শহরের গোয়ালচামট মহল্লায় অবস্থিত শ্রীঅঙ্গন মন্দিরে এ ঘটনা ঘটে।<br/><br/>ওই সেবায়েতের বাড়ি পঞ্চগড়ে। তিনি গত সাত বছর ধরে ওই মন্দিরে থাকেন। আগে তিনি ওই মন্দির ব্যবস্থাপনা কমিটির সাধারণ সম্পাদক ছিলেন। বর্তমান কমিটিতে তিনি সহ-সেবায়েত হিসেবে দায়িত্ব পালন করছিলেন।<br/><br/>আজ ভোর পাঁচটার দিকে মন্দিরের পঞ্চম তলার ৫০৫ নম্বর কক্ষ থেকে ফ্যানের সঙ্গে ঝুলন্ত অবস্থায় বন্ধু সেবকের লাশ উদ্ধার করা হয়।</p>
      <p>মন্দির পরিচালনা কমিটির সদস্য সুকেশ সাহা বলেন, সম্প্রতি দুই নারী ওই সেবায়েতের বিরুদ্ধে যৌন হয়রানির লিখিত অভিযোগ করেন। গত শনিবার রাতে এ নিয়ে নির্বাহী সভা হয়। ওই সভায় বন্ধু সেবককে কিছুদিনের জন্য মন্দিরের বাইরে থাকতে হবে বলে সিদ্ধান্ত হয়। আর ওই সময় বিষয়টি তদন্ত করে দেখা হবে। এই ঘটনার পরই এই মৃত্যুর ঘটনা ঘটল।</p>
      <p>ফরিদপুরের অতিরিক্ত পুলিশ সুপার জামাল পাশা বলেন, মৃতদেহটি উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে। এ ব্যাপারে থানায় একটি অপমৃত্যুর মামলা হয়েছে। ময়নাতদন্তের প্রতিবেদন এবং অভিযোগের তদন্ত করে পরবর্তী আইনগত ব্যবস্থা নেওয়া হবে।</p>
    </article>
  </body>
</html>