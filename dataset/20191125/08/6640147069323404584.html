<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/half-life-alyx/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T08:27:00+00:00"/>
    <meta property="og:title" content="Half-Life Alyx, il risveglio di Valve | Game Division"/>
    <meta property="og:description" content="Half-Life Alyx non è un semplice prequel di Half-Life 2 ma è una grande opportunità per Valve e la Realtà Virtuale di raggiungere un grande risultato."/>
  </head>
  <body>
    <article>
      <h1>Half-Life Alyx, il risveglio di Valve | Game Division</h1>
      <address>
        <time datetime="2019-11-25T08:27:00+00:00">25 Nov 2019, 08:27</time>
      </address>
      <p>Quando ti chiami Half-Life non è semplice essere un gioco ordinario, anzi è del tutto impossibile. Tra le tue righe di codice è racchiusa l’essenza di ciò che vuol dire essere precursore, essere d’ispirazione e da lezione per chi aspira a essere te, o in parte te. Giochi destinati a cambiare le regole ne nascono pochi, forse sempre meno nel corso degli anni, ma quando questo accade non è solo la grammatica del gioco a cambiare, siamo anche noi. Pochi giorni fa Valve ha svelato un nuovo capitolo della saga fantascientifica dopo una pausa durata 12 anni. <b>Sarà un gioco VR e si chiamerà Half-Life Alyx</b>, ma poco importa se non si chiama <a href="http://www.tomshw.it/videogioco/half-life-3-terrificante-valve/">Half-Life 3</a>. Non è nei numeri progressivi che sta la forza di un fenomeno, è nella scossa e nel cambiamento che può portare a un intero settore che fino a oggi aveva fatto fatica a vendere quel sogno rivoluzionario chiamato Realtà Virtuale.</p>
      <p>Da più di 40 anni si gioca su uno schermo. Che sia un televisore o quello integrato di una console portatile, è così che siamo abituati a filtrare tutto nel nostro ruolo di “inter-attori”. <b>A lungo abbiamo immaginato sistemi di controllo alternativi o nuove realtà da esplorare</b>, e in questo film come Tron, Matrix o Nirvana avevano offerto delle rappresentazioni più lucide. Quando poi i tempi sono diventati maturi e le incursioni ludiche si sono fatte meno velleitarie, abbiamo visto con i nostri occhi e toccato con mano uno spicchio di questo futuro, con annessi tutti i problemi e le difficoltà che l’immaginazione aveva invece semplicemente rimosso.</p>
      <figure>
        <img src="https://www.tomshw.it/images/images/2019/11/half-life-alyx-64544.768x432.jpg"/>
      </figure>
      <p>È solo però attraverso la sperimentazione di idee, la riscrittura delle regole di design e il progredire dell’hardware e del software, che le esperienze da semplici tech demo si fanno <b>prodotti completi con un proprio unicum da trasmettere</b>. Se poi sei Valve – che da anni hai ridotto gli sforzi nel produrre videogiochi di rottura e ti sei concentrata più sullo sviluppo di servizi e hardware – a uscirtene con un Half-Life interamente giocabile in VR, allora forse c’è poco da fare <a href="http://www.tomshw.it/videogioco/diablo-immortal-blizzard-no-accontentare/">come i fan di Diablo per l’annuncio di Immortal</a> e c’è invece da guardare con rinnovato interesse a ciò che Gabe Newell e soci potrebbero avere in serbo per noi.</p>
      <p>In poco più di un minuto di trailer, Alyx ha mostrato delle interazioni con l’ambiente e con gli oggetti quanto più naturali possibili e sbalorditive per gli standard a cui siamo stati abituati. <b>Tra guardare e giocare in VR però c’è un abisso</b> e ogni sensazione qui percepita dovrà attendere conferme dopo un giro di giostra col visore in testa. Uno degli ostacoli maggiori nei progetti VR è la locomozione – tecnica che consente il movimento / spostamento da un luogo a un altro in un ambiente tridimensionale – con possibili disagi causati da cinetosi. È per questo motivo che molte scene particolarmente frenetiche vengono o evitate o adattate affidandosi a diverse soluzioni di locomozione.</p>
      <p>Leggi anche: <a href="https://www.tomshw.it/videogioco/portal-2-aggiornato-novita/">Portal 2 è stato aggiornato: ecco le novità introdotte</a></p>
      <p>Ce ne sono molte di tecniche applicate, ma la migliore opzione resta la Room Scale che permette di muoversi nello spazio con 6 gradi di libertà e più si ha spazio nella stanza – Vive ad esempio richiede minimo 2 per 1,5 metri di spazio libero – maggiori saranno le possibilità di immersione e divertimento. <b>Half-Life: Alyx offrirà diversi modi per orientarsi a City 17</b>, oltre alla Room Scale sono infatti confermate le possibilità di giocare in piedi o seduti e di fare affidamento su funzioni di teletrasporto più o meno dolci nel passaggio da un punto a un altro. Il tipo di controller poi sarà determinante per restituire un’esperienza come quella vista nel trailer di annuncio, dove utilizzare un sistema con tracciamento di mani e dita rispetto a un sistema basato sui grilletti può fare la differenza anche in termini di confort, durata di una sessione di gioco e feeling di gioco.</p>
      <figure>
        <iframe src="https://www.youtube.com/embed/O2W0N3uKXmo" width="500" height="281" data-service="Youtube" scrolling="no"/>
      </figure>
      <p>Half-Life: Alyx è un gioco in sviluppo da oltre 4 anni, concepito interamente per la VR e insieme a un team che conta parte dell’organico che ha lavorato ai precedenti episodi della serie oltre a forze fresche e nuove che portano diversi punti di vista su cosa può essere e diventare Half-Life. Questi aspetti sono tutt’altro che banali. <b>Sono qualcosa come 7 anni che Valve sta investendo nel settore della Realtà Virtuale</b>, prima supportando Oculus fino poi a sviluppare Valve Index, visore che arriva anche a 1000 euro di prezzo, e il cui potenziale in queste prime fasi si era espresso attraverso l’Aperture Lab Hand sviluppato da Cloudhead Games. Sono dei tasselli fondamentali per arrivare a Half-Life: Alyx, gioco nel quale ritroviamo una manipolazione dell’ambiente di altissimo livello.</p>
      <p><b>Alyx Vance afferra e muove oggetti con movimenti decisi</b>, attira a sé ciò che è più lontano e sottrae granate ai nemici con una velocità di esecuzione che non lascia trasparire claudicanti o scomposti gesti di un’articolazione innaturale. Fa tutto ciò che è nelle sue facoltà grazie ai suoi guanti, un’estensione delle mani del giocatore che con il tracking del controller di Index ha un potere ancora maggiore a sua disposizione vista anche la capacità di rilevare e misurare la forza e la pressione impressa. Idealmente hanno la stessa importanza che la Gravity Gun ha rivestito in Half-Life 2 nella misura in cui aprono a una maggiore gamma di interazioni possibili sia per la componente più action che per quella più riflessiva della risoluzione di puzzle, e sia perché è un po’ come un passaggio di consegne da Gordon Freeman alla sua spalla.</p>
      <figure>
        <img src="https://www.tomshw.it/images/images/2019/11/half-life-alyx-64750.768x432.jpg"/>
      </figure>
      <p>Alyx non è mai stata un tipo da sottovalutare: è la figlia Eli Vance, scienziato di Black Mesa e Azian Vance, morta a causa dell’incidente che ha generato la Cascata di Risonanza. La giovane è tra i principali esponenti della resistenza formata per combattere i Combine e dare speranza all’umanità, nonché per l’appunto coprotagonista di Half Life 2 insieme a Gordon Freeman. Molti anni prima delle “coppie” Elizabeth e Booker DeWitt o Ellie e Joel, Alyx <b>spiccava come personaggio di supporto</b> grazie a una programmazione che non la rendeva ostacolo e a una scrittura che non ne nascondeva i sentimenti. Poter giocare nei panni di Alyx si prospetta molto interessante se consideriamo le capacità mostrate negli episodi già vissuti di Half-Life. È sempre stato un personaggio con ben poco da spartire con i modelli femminili videoludici dominanti e oggi avrebbe avuto senza dubbio un ruolo di rilievo tra le eroine digitali di nuova generazione.</p>
      <p>Non sappiamo ancora se saremo confinati a City 17, se sarà presente una struttura a livelli chiusi nella quale ci muoveremo, grazie a Source 2 però <a href="http://www.tomshw.it/videogioco/half-life-alyx-mod-editor-livelli/">potranno essere i giocatori stessi a estendere la quantità degli ambienti giocabili</a>. Tutto ciò che sappiamo con certezza è che <b>coprirà un buco tra il primo e il secondo Half-Life e si concentrerà sul lavoro importantissimo di ricerca della resistenza</b> per scoprire i punti deboli degli invasori. La riteniamo anche una buona occasione per concentrarsi sul rapporto tra il Dr. Eli e Alyx, alla quale il padre sembra non aver raccontato proprio tutto. Questo particolare narrativo è quello che ci ha colpiti di più per due grandi motivi: il primo è la frase “Chiudi gli occhi, tesoro”, detta all’interno del trailer, che richiama lo scambio di battute del finale di Half-Life 2 episodio 2 dove Eli prima di essere ucciso dice “<i>Ti voglio bene tesoro. Chiudi gli occhi, piccola</i>“. Il secondo motivo riguarda indirettamente quello stesso finale: sviluppare maggiormente la relazione tra padre e figlia potrà rendere ancora più strazianti gli attimi conclusivi di Half-Life 2, quando prima che lo schermo sfumi verso il nero e i titoli di coda entrino in scena, Elyx piange il padre esanime tra le sue braccia. A quel toccante momento manca un seguito da 12 anni. Ci sono destini che sembrano non poter essere cambiati, o forse sì, e sono bastate poche frasi e un’apparizione inattesa per destare tantissima curiosità.</p>
      <figure>
        <img src="https://www.tomshw.it/images/images/2019/11/half-life-alyx-64472.768x432.jpg"/>
      </figure>
      <p>Quando potremo “tastare” il gameplay sarà più facile inoltre analizzarne le sue componenti, a oggi è difficile dire quanto ad esempio sarà profondo il sistema di manipolazione o quanto saranno dinamiche le sparatorie, ma conoscendo i paletti che oggi impone la VR e la storia di Half-Life, ci viene facile ipotizzare che si tratterà di un ritmo più compassato per gli scontri a fuoco, anche se sappiamo quanto sia abile Alyx nel maneggiare un’arma. Se c’è però una cosa che nel 1998 Half-Life ha insegnato al mondo, è che in un FPS sparare non è tutto e anche quando lo si fa, non esiste solo una carneficina rapida che copre tutto con sangue ed esplosioni. Esiste la costruzione della tensione, esiste un mondo che è vivo e che un uomo ordinario spinto dallo spirito di sopravvivenza può fare cose straordinarie. <b>Il futuro di Half-Life è letteralmente nelle mani di Alyx Vance</b> con un gioco che fa da ponte tra due punti importantissimi nella storia degli sparatutto in prima persona. Una volta che questo ponte avrà preso forma, potremo dire o meno se siamo di fronte al grande risveglio della serie e se anche questa volta si assisterà a un nuovo avanzamento tecnologico e ideologico.</p>
      <p>Gabe Newell garantisce che <a href="http://www.tomshw.it/videogioco/half-life-alyx-nuova-energia-valve/">lavorare con la Realtà Virtuale ha energizzato Valve</a> e noi vogliamo crederci fino in fondo, perché per quanto possa piacere Artifact, la Valve che ci piacerebbe tornare a vedere è quella degli Half Life e dei Left 4 Dead. E se poi le cose vanno bene, possiamo tornare a sperare in Half-Life 3 e <a href="http://www.tomshw.it/videogioco/portal-vr-half-life-alyx-valve/">in nuovi progetti</a>. Intanto speriamo che Half-Life: Alyx sia il piede di porco che scardini ogni convinzione errata sulla Realtà Virtuale e che possa aprire un ciclo positivo per <b>una tecnologia che negli ultimi anni è migliorata tantissimo</b> sia sotto il profilo dell’ergonomia che della qualità delle esperienze proposte. Questi sono tempi straordinari, direbbe l’uomo con la valigetta. Half-Life: Alyx è previsto per marzo 2020 e sarà compatibile con Valve Index, HTC Vive, Oculus Rift, Oculus Quest connesso a un PC tramite cavo e Windows Mixed Reality.</p>
      <blockquote>Half-Life: Alyx è già disponibile per l’acquisto anticipato <a href="https://toms.it/BBJy5">su Steam</a>.</blockquote>
    </article>
  </body>
</html>