<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/12-disember-rayuan-prosiding-ag/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T08:44:10+00:00"/>
    <meta property="og:title" content="12 Disember rayuan prosiding AG"/>
    <meta property="og:description" content="SHAH ALAM, 28 Rabiulawal 1441H, Isnin – Mahkamah Tinggi di sini, hari ini, menetapkan 12 Disember bagi mendengar permohonan rayuan Peguam Negara Tan Sri Tommy Thomas, berhubung prosiding komital yang difailkan bapa anggota bomba, Muhammad Adib Mohd Kassim terhadapnya pada 16 Julai lepas. Hakim Datuk Meor Hashimi Abd Hamid turut memerintahkan pihak terbabit mengemukakan hujahan …"/>
  </head>
  <body>
    <article>
      <h1>12 Disember rayuan prosiding AG</h1>
      <h2>Mohd Kassim dakwa AG hina mahkamah kes inkues Allahyarham Adib</h2>
      <address><time datetime="2019-11-25T08:44:10+00:00">25 Nov 2019, 08:44</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/10/hhh-780x470.jpg"/>
      </figure>
      <p><b>SHAH ALAM, 28 Rabiulawal 1441H, Isnin</b> – Mahkamah Tinggi di sini, hari ini, menetapkan 12 Disember bagi mendengar permohonan rayuan Peguam Negara Tan Sri Tommy Thomas, berhubung prosiding komital yang difailkan bapa anggota bomba, Muhammad Adib Mohd Kassim terhadapnya pada 16 Julai lepas.</p>
      <p>Hakim Datuk Meor Hashimi Abd Hamid turut memerintahkan pihak terbabit mengemukakan hujahan masing-masing sebelum 9 Disember ini.</p>
      <p>Sebelum ini, Tommy telah melantik dua peguam swasta untuk mewakili beliau dalam rayuan terbabit iaitu Zainur Zakaria dan Datuk S. Ambiga selain Peguam Kanan Persekutuan, S. Narkunavathy serta Markiranjit Kaur.</p>
      <p>Pada 27 Ogos lepas, Koroner Rofiah Mohamad membuat keputusan membenarkan prosiding komital itu didengar di Mahkamah Koroner, di sini, sebelum Peguam Negara memfailkan rayuan di Mahkamah Tinggi terhadap keputusan terbabit, dua hari kemudian.</p>
      <p>Sementara itu, Zainur ketika ditemui pemberita kemudiannya berkata, mahkamah hari ini menolak permohonan Mohd Kassim Abdul Hamid untuk membatalkan rayuan Tommy terhadap keputusan Mahkamah Koroner itu.</p>
      <p>“Mahkamah memutuskan untuk menolak permohonan itu dengan asas bahawa keputusan Mahkamah Koroner boleh dirayu dan keputusan pendengaran itu nanti akan menentukan sama ada prosiding menghina mahkamah terhadap Tommy akan diteruskan atau tidak.</p>
      <p>“Jika rayuan dibenarkan, jadi tiada pendengaran untuk permohonan komital berkenaan,” katanya.</p>
      <p>Pada 16 Julai lepas, Mohd Kassim, 65, memfailkan permohonan perintah komital terhadap Tommy kerana menghina mahkamah berkaitan prosiding inkues bagi mencari punca kematian anaknya.</p>
      <p>Permohonan sebelah pihak (ex-parte) itu dibuat melalui Tetuan Mohd Zubir Embong &amp; Associate di Pejabat Pendaftar Mahkamah Koroner. -Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>