<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780462/%D8%A7%D8%AD%D8%AA%D9%85%D8%A7%D9%84-%D8%A8%D8%A7%D8%B2%D9%86%DA%AF%D8%B1%DB%8C-%D8%AF%D8%B1-%D8%B3%D9%87%D9%85%DB%8C%D9%87-%D8%AA%D8%AE%D8%B5%DB%8C%D8%B5%DB%8C-%D8%A8%D9%86%D8%B2%DB%8C%D9%86-%D9%88%D8%A7%D9%86%D8%AA-%D8%A8%D8%A7%D8%B1%D9%87%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T08:58:06+00:00"/>
    <meta property="og:title" content="معاون وزیر صنعت اعلام کرد احتمال بازنگری در سهمیه تخصیصی بنزین وانت‌بارها"/>
    <meta property="og:description" content="معاون وزیر صمت از احتمال بازنگری در سهمیه بنزین وانت‌بارها با توجه به ضرورت کنترل قیمت‌ها و حفظ آرامش بازار خبر داد و گفت: وزارت نفت مکلف شده تا به زودی در این باره تصمیم عملیاتی بگیرد."/>
  </head>
  <body>
    <article>
      <h1>معاون وزیر صنعت اعلام کرد احتمال بازنگری در سهمیه تخصیصی بنزین وانت‌بارها</h1>
      <address><time datetime="2019-11-25T08:58:06+00:00">25 Nov 2019, 08:58</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرنگار مهر</a>، عباس قبادی، معاون بازرگانی داخلی وزارت صنعت، معدن و تجارت در پایان جلسه ستاد تنظیم بازار کشور در جمع خبرنگاران گفت: در گزارشی که سازمان حمایت از روند تغییرات قیمتی انواع اقلام کالایی در سطح بازار در جلسه امروز ارائه کرد، خوشبختانه در عموم کالاها شرایط قیمتی مناسب بوده و ضمن اینکه در برخی اقلام حتی کاهش قیمت داشتیم در موارد بسیاری نیز ثبات قیمت وجود دارد.</p>
      <p>وی افزود: بخشی از کالاهایی که تاثیر بیشتری از طرح اصلاح قیمت بنزین داشتند با نوسانات قیمتی مواجه شدند؛ به ویژه در حوزه حمل و نقل بار با وسایل نقلیه ای که سوخت بنزین مصرف می کنند این موضوع مشهود تر است، لذا مقرر شد در سهمیه تخصیصی به این بخش تجدید نظر شود و مراتب در اسرع زمان به اطلاع مردم برسد.</p>
      <p>وی ادامه داد: پیرو مصوبه ستاد تنظیم بازار، وزارت کشور و همچنین وزارت نفت مکلف شدند در این خصوص بررسی کارشناسی و دقیق تری داشته باشند که با توجه به قول مساعد وزارت نفت امیدواریم به زودی این تصمیم عملیاتی شود.</p>
      <p>
        <b>ضرورت بازنگری در سهمیه تخصیصی بنزین وانت بارها</b>
      </p>
      <p>معاون وزیر صمت تصریح کرد: سهمیه تخصیصی حال حاضر وانت بارها، برای ۱۵ روز کارکرد آنها کفایت می کند و ضروری است که برای مابقی ایام ماه بازنگری لازم انجام شود.</p>
      <p>قبادی در خصوص باقی مانده سهمیه آبان ماه وانت بار ها و انتقال آن به ماه جاری گفت: در این خصوص موارد به وزارت نفت منعکس شده است و با توجه به ظرفیت های فنی این وزارتخانه در این خصوص تصمیم گیری و اقدام خواهد نمود.</p>
      <p>وی افزود: موضوع حمل و نقل بار به ویژه در برخی اقلام کالایی و ثبات قیمت آنها تاثیر بسزایی دارد و انتظار داریم که در مواردی که ضرورت موضوع وجود دارد هر چه سریعتر تجدیدنظر شود و اقدام لازم نیز از سوی دستگاه های مرتبط از جمله وزارت نفت انجام گیرد.</p>
      <p>
        <b>اجرای مصوبات ستاد تنظیم بازار کشور لازم الاجراست</b>
      </p>
      <p>معاون بازرگانی داخلی وزارت صمت خاطر نشان کرد: بر اساس اسناد بالادستی و همچنین با تاکیدی که از سوی معاون اول رئیس‌جمهور در جلسه اخیر ستاد تنظیم بازار کشور انجام شد، تمامی مصوبات این ستاد باید از سوی دستگاه‌های مسئول عملیاتی و اجرایی شود.</p>
      <p>قبادی تصریح کرد: برای تداوم شرایط مناسب حال حاضر در سطح بازار باید در خصوص برخی سهمیه تخصیصی بازنگری لازم انجام شود.</p>
      <p>وی گفت: در خصوص سهمیه بنزین پیک های موتوری، همچنین تاکسی های اینترنتی و وانت بارها موارد مرتبط به اطلاع وزارت نفت رسیده و حتی مصوباتی در خصوص بازنگری سهمیه وانت بارها داشتیم که وزارت نفت مکلف شد در ۴۸ ساعت آینده مقدمات فنی این موضوع را بررسی و نتایج لازم را به این ستاد اعلام نماید.</p>
      <p>
        <b>برنامه ریزی برای تامین گوشت قرمز و مرغ ایام نوروز و ماه مبارک رمضان</b>
      </p>
      <p>معاون وزیر صمت در مورد سایر مصوبات امروز جلسه ستاد تنظیم بازار کشور اضافه کرد: بر اساس گزارش وزارت جهاد کشاورزی، روند تولید گوشت مرغ در کشور افزایشی بوده و حتی با تدابیر اتخاذ شده برای اسفند ماه و ایام نوروز و همچنین ماه مبارک رمضان در این حوزه، با توجه به جوجه‌ریزی بیش از 135 میلیون قطعه، انشاءالله هیچ مشکلی نخواهیم داشت.</p>
      <p>قبادی اعلام کرد: با توجه به گزارش ارائه شده در خصوص تامین گوشت قرمز خوشبختانه، پیش بینی های لازم برای توزیع بیش از ۲۵ هزار کیلوگرم گوشت قرمز در ایام پایانی سال در سطح بازار فراهم شده است.</p>
      <p>وی تصریح کرد: در حال حاضر در تامین گوشت قرمز و گوشت مرغ در کشور مشکلی نداریم و حتی در مواردی گزارشاتی مبنی بر کاهش قیمت نیز در سطح بازار دریافت می شود.</p>
      <p>معاون بازرگانی داخلی وزارت صمت در خصوص تغییر قیمت برخی اقلام مانند گوجه فرنگی در سطح بازار خاطر نشان کرد: تغییرات موجود در مورد برخی اقلام کالایی مرتبط با اصلاح قیمت بنزین نیست و به نوعی تغییر قیمت فصلی این اقلام است که حتما تا یکی دو هفته آینده این مشکل نیز مرتفع می شود.</p>
    </article>
  </body>
</html>