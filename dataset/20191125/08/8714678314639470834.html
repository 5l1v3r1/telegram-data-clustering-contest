<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/--det-er-moro-a-lage-tv-men-tallenes-tale-er-egentlig-mest-til-a-grine-av/"/>
    <meta property="og:site_name" content="Kampanje"/>
    <meta property="article:published_time" content="2019-11-25T08:09:12+00:00"/>
    <meta property="og:title" content="- Det er moro å lage TV, men tallenes tale er egentlig mest til å grine av"/>
    <meta property="og:description" content="- Norske produksjonsselskaper har de siste årene omsatt for i overkant av 1,5 milliarder kroner, men vi taper penger, skriver Petter Testmann-Koch."/>
  </head>
  <body>
    <article>
      <h1>- Det er moro å lage TV, men tallenes tale er egentlig mest til å grine av</h1>
      <address><time datetime="2019-11-25T08:09:12+00:00">25 Nov 2019, 08:09</time> by <a rel="author">Petter Testmann-Koch</a></address>
      <p>
        <b>- Norske produksjonsselskaper har de siste årene omsatt for i overkant av 1,5 milliarder kroner, men vi taper penger, skriver Petter Testmann-Koch.</b>
      </p>
      <p>Norske produksjonselskaper har de siste årene omsatt for i overkant av 1,5 milliarder kroner. Det positive er at NRK, TV 2, Discovery og Nent-gruppen med dette befester sin selvpålagte forpliktelse til å investere i norsk innhold. Norsk innhold funker i konkurranse med det beste fra utlandet, og det fungerer både som tidsvitne og kulturbærer.</p>
      <p>Så er det klart at om, eller kanskje riktigere, når regjering og Stortinget gjør alvor ut av trusselen om forbud mot reklame av pengespill, vil dette få ringvirkninger i både investeringsevne og investeringsvilje hos Discovery og Nent som jo er de aktørene som henter penger fra disse annonsørene. Det betyr etter all sannsynlighet en nedgang i omsetningen hos norske produksjonsselskaper.</p>
      <p>Det er ingen menneskerett å lage tv. Men det er veldig moro! Så moro at Kevin Vågenes får én million nordmenn til å le. Og vi lo!</p>
      <p>Men når man ser på fortjenesten til disse selskapene jeg har sett i tallene, stivner tv-gliset. Av i overkant av 1.5 milliarder i omsetning for 2018, så er den totale fortjenesten. Null! Eller enda verre. Det er faktisk røde tall. Minus 457.000 kroner er fasit for 2018. I 2017 var fortjenesten for de samme selskapene ca. 20 millioner.</p>
      <p>Den pilen peker bratt ned mot fortapelsen.</p>
      <p>Vi taper altså penger på en omsetning av 1,5 milliarder kroner. Det får en jo til å lure. Er vi en gjeng inkompetente, komplett ubrukelige idioter? Eller er det norske markedet svært konkurranseutsatt? Mine kollegaer ved Fremantles hovedkontor i London hevder at det norske tv-markedet er i en klasse for seg. Mange aktører og lav fortjenestegrad. Det er med andre ord en kamp om hver krone. Hver dag.</p>
      <p>Det er ingen menneskerett å drive produksjonsselskap. Jeg mener å huske at NRK på et tidspunkt sa at de i sin dialog med produksjonsbransjen har rundt 50 aktører å forholde seg til. Alle disse lager ikke tv hvert år, og mange av disse er små selskaper med liten omsetning. Min spådom er at en god del kommer til å forsvinne.</p>
      <p>Men jeg håper det er mine kollegaer i London som har rett. Jeg velger å tro at den norske produksjonsbransjen består av utrolig mange talentfulle, kreative tv-skapere.</p>
      <p>Men kanskje vi er for mange? Mest sannsynlig vil vi få en selvregulering i form av nedleggelser og konkurser de neste årene.</p>
      <p>Når det nå ikke lenger er et norgesmesterskap vi deltar i, men et verdensmesterskap der konkurrentene heter Netflix, HBO og Disney+ med flere, står hele den norske tv-verdikjeden ovenfor en utfordring vi aldri tidligere har sett.</p>
      <p>Nå handler det om å stå sammen, være transparente og forutsigbare.  Nå handler det om å overleve!</p>
      <p>PS: Trine, om du bryr deg? Ring meg på mandag!</p>
    </article>
  </body>
</html>