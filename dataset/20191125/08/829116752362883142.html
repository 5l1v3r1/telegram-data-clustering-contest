<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-hat-ev-utan-megtalalhatjak-eross-zsolt-holttestet.html"/>
    <meta property="og:site_name" content="Origo"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="Hat év után megtalálhatják Erőss Zsolt holttestét"/>
    <meta property="og:description" content="A hegyen a folyamatos mozgások hozhatják elő a holttesteket."/>
  </head>
  <body>
    <article>
      <h1>Hat év után megtalálhatják Erőss Zsolt holttestét</h1>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author">Origo</a></address>
      <p>
        <b>Erőss Zsolt, aki a legismertebb magyar hegymászó volt, hat évvel ezelőtt halt meg a Himaláján negyvenöt évesen. Egy kínai expedíció most azért is indult a hegyre, hogy az ott meghalt sportemberek holttestteit lehozzák. </b>
      </p>
      <p>A kínai csapat eddig tizenhat ember földi maradványait találta meg, lehozatalukkal kapcsolatban már felvették a kapcsolatot a hozzátartozókkal. A <a href="https://www.blikk.hu/aktualis/belfold/megtalalhatjak-eross-zsolt-az-egyik-legismertebb-magyar-hegymaszo-holttestet/j9chz59">Blikk </a>információi szerint magyar egyelőre nincs a megtalált áldozatok között.</p>
      <blockquote>A hegy több honfitársunk sírja</blockquote>
      <p>- mondta a lapnak Szlankó Zoltán hegymászóoktató, hozzátéve, hogy </p>
      <blockquote>ott halt meg a tragikus sorsú dr. Gárdos Sándor (†27), akit szélvihar sodort el, illetve Várkonyi László Konyi (†54), aki jégomlás áldozata lett. A hegy „él", a mozgások előhozhatják az eltűnt holttesteket.</blockquote>
      <p>A kínai expedíció sincs biztonságban, hiszen ha ásni kezdenek a hóban, hogy megtalálják a testeket, akár önmagukat is veszélybe sodorhatják. Így elsősorban azokat a testeket hozzák majd le, amikre a felszínen bukkannak rá.</p>
      <p>Erőss Zsolt első magyarként 2002-ben mászta meg a 8850 méter magas Mount Everestet. Hat éve, május 20-án társával,  a huszonhét éves Kiss Péterrel elérte a Kancsendzönga csúcsát, de ereszkedés közben eltűntek.</p>
      <aside>Kiss Péter holttestét másnap reggel látták, Erőss Zsoltét pedig egy évvel később, 8100 méter magasságban egy rámpán fedezték fel</aside>
      <p>- emlékeztet a lap.</p>
      <figure>
        <img src="https://cdn.nwmgroups.hu/s/img/i/1801/20180118eross-zsolt-felesege-hilda-aki.jpg?w=644&amp;h=430"/>
        <figcaption>Erőss Zsolt feleségével, Hildával a Makalu expedíción Katmanduban, 2008 tavaszán<cite>Forrás: Sterczer Hilda</cite></figcaption>
      </figure>
      <p>Tavaly meghalt édesanyja korábban azt nyilatkozta,</p>
      <aside>ő azt szeretné, ha fia örökre a hegyen nyugodhatna,</aside>
      <p>ám ha Zsolt holtteste továbbra is a rámpán hever, a kínaiak nagy valószínűséggel megtalálhatják.</p>
      <p>Várkonyi László felesége, Beáta is mászó volt, de már nem megy magas hegyre. Elmesélte, hogy  2010. április 26-án a férje épp az alaptáborba ereszkedett, amikor fölötte levált egy ház méretű, 30 méteres jégtömb.</p>
      <blockquote>Konyi felfelé menekült, de sajnos a jégomlás pont telibe kapta. Ezt onnan tudom, hogy egy másik mászó éppen filmezett. Annyiból jó, hogy megnéztem azt a felvételt, hogy tudom, nem az ő hibája volt a baleset, és nem szenvedett. A holtteste azóta sem került elő.</blockquote>
      <p>Beáta hozzátette, hogy ha azzal keresnék meg, hogy megkerült és hazahoznák, nem egyezne bele. Úgy gondolja, hogy férje ott van jó helyen.</p>
    </article>
  </body>
</html>