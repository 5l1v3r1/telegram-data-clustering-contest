<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/zdorove/20191125-hvoroby-vejperiv-mif-chy-realnist/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T08:34:18+00:00"/>
    <meta property="og:title" content="Хвороби вейперів: міф чи реальність?"/>
    <meta property="og:description" content="Світ продовжує стежити за новиною про вейперів у США, які потрапили до лікарень із захворюваннями легень."/>
  </head>
  <body>
    <article>
      <h1>Хвороби вейперів: міф чи реальність?</h1>
      <address>
        <time datetime="2019-11-25T08:34:18+00:00">25 Nov 2019, 08:34</time>
      </address>
      <p>Світ продовжує стежити за новиною про вейперів у США, які потрапили до лікарень із захворюваннями легень.</p>
      <p>Видання The Wall Street Journal опублікувало <a href="https://www.wsj.com/articles/pot-legalization-makes-vaping-deadly-11570746157">статтю</a>, в якій міститься відповідь на запитання <b>Що ж було причиною розвитку цих проблем?</b></p>
      <p>Спалахи захворювань були зафіксовані у всіх 50 штатах. При цьому 87% постраждалих використовували рідини для вейпа, що містять <b>тетрагідроканнабінол</b> (ТГК) – основну діючу речовину марихуани. Водночас медичне вживання марихуани <b>дозволено у 33 штатах</b>, у 11 з них – вживання у рекреаційних цілях.</p>
      <p>Аналогічний висновок описаний в статті <a href="https://edition.cnn.com/2019/10/28/health/cdc-vaping-death-data-mmwr/index.html">CNN</a>. У ній йдеться про те, що <b>80% хворих</b> – віком до 35 років – <b>купували неофіційні рідини</b> <b>для пристроїв</b>. Такі картриджі вони використовували мінімум три місяці перед тим, як у них з’явилися симптоми хвороби легенів.</p>
      <p>Обґрунтовану науково відповідь на початку листопада надав <b>Центр контролю та запобігання захворюванням</b> (США). У <a href="https://www.cdc.gov/media/releases/2019/t1108-telebriefing-vaping.html">заяві</a> йдеться про прорив у дослідженні цієї проблеми. Як виявилося, <b>вітамін Е ацетат</b> – один з <b>найнебезпечніших елементів</b>, що додаються до деяких рідин з ТГК.</p>
      <p>Це маслянистий хімікат, що є синтетичною формою вітаміну Е. Його <b>безпечно використовувати у харчових добавках</b> та кремах для шкіри, але <b>не вдихати</b>.</p>
      <p>Ацетат вітаміну Е використовується в США нелегальними виробниками рідин з ТГК задля<b> здешевлення виготовлення продукту</b>. Липка та подібна до меду речовина згущується й<b> може залишатися у легенях</b>, заважаючи їм функціонувати.</p>
      <p>За результатами досліджень проб, взятих у 29 пацієнтів у 10 штатах, ця хімічна речовина була виявлена ​​у всіх зразках. А інші потенційні токсини – рослинні та мінеральні масла– виявлені не були.</p>
      <p>
        <b>Читайте: </b>
        <a href="https://fakty.com.ua/ua/lifestyle/zdorove/20190827-v-ukrayini-mozhut-pryrivnyaty-elektronni-sygarety-do-tradytsijnogo-kurinnya/">В Україні можуть прирівняти електронні сигарети до традиційного куріння</a>
      </p>
      <p>Попри прорив у дослідженнях, кількість постраждалих у США <b>продовжує зростати</b>. Тому держава почала боротьбу з продуктами для вейпінгу. Адміністрація президента почала розробку плану з<b> впровадження заборони на продаж рідин</b>.</p>
      <p>Це викликало хвилю обурення серед деяких експертів у галузі суспільної охорони здоров’я та курців, які намагаються відмовитися від звички за допомогою електронних систем. На їхню думку, такі дії <b>можуть спровокувати процвітання чорного ринку</b>.</p>
      <p>Вони також вважають нелогічним прирівнювання вейпів до звичайних сигарет, оскільки доведено, що ці продукти містять <b>на 90-95% менше шкідливих речовин</b>.</p>
      <blockquote>– Абсолютно божевільно залишати ментолові сигарети на ринку і забирати ментолові або м’ятні електронні сигарети. Це не має жодного сенсу для охорони громадського здоров’я, якщо ви прагнете врятувати життя, – стверджує експерт з контролю над тютюном та професор New York University’s College of Global Public Health Дейв Абрамс.</blockquote>
      <p>Варто відзначити, що загострення захворювань під час використання електронних систем не отримало такого поширення за межами США. У Великій Британії електронні сигарети на державному рівні <b>використовуються як альтернативний продукт</b> для відмови від куріння.</p>
      <p>Принцип, <b>чому такі пристрої допомагають багатьом кинути палити</b>, криється у природі залежності. Звикання відбувається через нікотин, але <b>шкоди організму завдають продукти горіння тютюну</b> – 7 тис. шкідливих речовин, канцерогени та смоли.</p>
      <p>Електронні системи, що <b>унеможливлюють утворення диму</b>, дозволяють зберегти ритуал споживання та дозу нікотину, що надходить у кров,<b> знижуючи при цьому шкоду для здоров’я.</b></p>
      <p>І хоча дослідження електронних сигарет все ще тривають та назвати їх повністю безпечними не можна, щорічно тільки у Великій Британії 20 тис. осіб <b>відмовляються від куріння за допомогою таких продуктів</b>.</p>
      <blockquote> – Якщо ви не курите – не використовуйте вейпи. Але якщо ви курите, то немає такої ситуації, коли було б краще продовжувати курити, ніж повністю перейти на вейпінг, – вважає директор Public Health England, професор Джон Ньютон.</blockquote>
      <p>Результати Великої Британії пояснюються <b>грамотним регулюванням та контролем за розповсюдженням альтернативних продуктів</b>. Директива ЄС щодо використання тютюнових продуктів 2016 року накладає <b>обмеження на виробництво</b>, маркування і рекламу цієї категорії.</p>
      <p>Доступ до них забезпечений через канали інформації, призначені переважно <b>для повнолітніх споживачів</b>. Контролюється також і вміст нікотину в електронних сигаретах – не більше<b> 20 мг/мл</b>. У США деякі продукти містять до <b>59 мг/мл</b>.</p>
      <p>Експерти сходяться на думці, що використовуватися повинні тільки ті рідини, що <b>регулюються державою</b>. Але й на особистому рівні можна дотримуватися декількох важливих рекомендацій.</p>
      <p><b>Не купуйте рідини “з рук”</b>, уточнюйте наявність масла TГК і додавання ацетату вітаміну Е, <b>самостійно не модифікуйте рідину</b> за допомогою ТГК препаратів. У разі виникнення симптомів (кашель, задишка, біль у грудях) варто<b> звернутися до фахівця</b>.</p>
      <p>Нагадаємо, що найбільш ефективним способом уникнути ризиків є <b>відмова від куріння</b>. Але якщо ви не можете кинути, варто розглянути використання альтернативних продуктів, які зменшують шкоду для організму та допомагають поступово відмовитись від звички.</p>
      <p>До речі, раніше ми писали про <a href="https://fakty.com.ua/ua/lifestyle/fakty-yspihu/20190716-najefektyvnishi-sposoby-kynuty-palyty/">найефективніші способи кинути палити</a>.</p>
    </article>
  </body>
</html>