<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4933116/christenunie-navigatiesystemen-moeten-scholen-mijden"/>
    <meta property="og:site_name" content="Bright.nl"/>
    <meta property="article:published_time" content="2019-11-25T08:21:44+00:00"/>
    <meta property="og:title" content="ChristenUnie: navigatiesystemen moeten scholen mijden"/>
    <meta property="og:description" content="Navigatiesystemen moeten scholen uit hun routes bannen. Dat wil de ChristenUnie, die hiervoor een voorstel indient in de Tweede Kamer."/>
  </head>
  <body>
    <article>
      <h6 class="kicker">Nieuws</h6>
      <h1>ChristenUnie: navigatiesystemen moeten scholen mijden</h1>
      <address>
        <time datetime="2019-11-25T08:21:44+00:00">25 Nov 2019, 08:21</time>
      </address>
      <p>
        <b>Navigatiesystemen moeten scholen uit hun routes bannen. Dat wil de ChristenUnie, die hiervoor een voorstel indient in de Tweede Kamer.</b>
      </p>
      <p>Navigatiesystemen kiezen de snelste of kortste routes voor de automobilist op weg naar zijn bestemming. Maar volgens ChristenUnie-Kamerlid Stieneke van der Graaf wordt daarmee geen rekening gehouden met de scholen. "Hierdoor is de verkeersveiligheid bij de scholen in het geding", zegt ze tegen Radio 1.</p>
      <related>
        <a href="https://www.rtlnieuws.nl/geld-en-werk/artikel/1018266/navigatie-schakelt-over-naar-kinderstem-bij-scholen"/>
      </related>
      <p>Van der Graaf zegt dat het technisch mogelijk is. "Het zou een stuk veiliger zijn als er bij drukte geen alternatieve routes meer langs scholen worden aangegeven. In België gaan ze hier afspraken over maken. Ik ga een voorstel indienen zodat het hier ook niet meer gebeurt."</p>
      <p>Van der Graaf heeft aan de makers van de systemen laten weten dat ze met dit voorstel gaat komen. "Ze hebben laten weten dat een gesprek altijd mogelijk is. Maar ik wil er ook afspraken over maken."</p>
      <related>
        <a href="https://www.rtlnieuws.nl/nieuws/artikel/4407996/zoveel-ongelukken-telde-de-politie-de-buurt-van-jouw-school"/>
      </related>
      <p>Vorig jaar bleek uit onderzoek van RTL Nieuws en de Rijksuniversiteit Groningen dat er in drie jaar tijd <a href="https://www.rtlnieuws.nl/nieuws/nederland/artikel/4406656/verkeer-bij-scholen-onveilig-10000-ongelukken-3-jaar">meer dan 10.000 ongelukken</a> in de buurt van basis- en middelbare scholen zijn gebeurd. </p>
      <h3>Prioriteit</h3>
      <p>Minister Cora van Nieuwenhuizen zei destijds in een reactie geschrokken te zijn van het hoge aantal ongelukken. "Wij hebben verkeersveiligheid als prioriteit, dus ik wil er echt naar streven dit aantal naar beneden te krijgen."</p>
      <p>De minister deed een oproep aan gemeenten en ouders. "Het lijkt me alle hens aan dek voor gemeenteraden en wethouders die hiervoor verantwoordelijk zijn. Ik denk ook dat ouders het goede voorbeeld moeten geven. Ga toch alsjeblieft niet met de auto je kind naar school brengen. Pak zelf ook die fiets, doe het op een veilige manier."</p>
      <h3>'Ik had dood moeten zijn'</h3>
      <figure>
        <iframe src="https://www.youtube.com/embed/eCIyg6qGkgw" width="854" height="480" data-service="Youtube" scrolling="no"/>
      </figure>
      <p>De 14-jarige Damian kan zijn ongeluk maar net navertellen: op een kruispunt werd hij vol geraakt en vloog hij zo’n 15 meter over de weg.</p>
    </article>
  </body>
</html>