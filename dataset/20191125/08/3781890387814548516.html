<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743491"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T08:24:00+00:00"/>
    <meta property="og:title" content="&quot;อนุทิน&quot;ยันสธ.แบน3สารพิษยึดตามมติกก.วัตถุอันตราย"/>
    <meta property="og:description" content="“อนุทิน” แทคทีมผู้บริหารสธ. ยัน แบนสารเคมีภาคเกษตร ตามมติ กก.วัตถุอันตราย ชี้กระทบสุขภาพสูญงบฯ 22 ล้านบาทต่อปี ไม่นับโรคแฝงระยะยาว พร้อมเดินหน้า โครงการอาหารปลอดภัย 5 ร. 'รพ.-ร.ร.-รร.-โรงอาหาร-เรือนจำ'"/>
  </head>
  <body>
    <article>
      <h1>"อนุทิน"ยันสธ.แบน3สารพิษยึดตามมติกก.วัตถุอันตราย</h1>
      <address>
        <time datetime="2019-11-25T08:24:00+00:00">25 Nov 2019, 08:24</time>
      </address>
      <p>
        <b>“อนุทิน” แทคทีมผู้บริหารสธ. ยัน แบนสารเคมีภาคเกษตร ตามมติ กก.วัตถุอันตราย ชี้กระทบสุขภาพสูญงบฯ 22 ล้านบาทต่อปี ไม่นับโรคแฝงระยะยาว พร้อมเดินหน้า โครงการอาหารปลอดภัย 5 ร. 'รพ.-ร.ร.-รร.-โรงอาหาร-เรือนจำ'</b>
      </p>
      <p>เมื่อวันที่ 25 พ.ย.ที่ กระทรวงสาธารณสุข นายอนุทิน ชาญวีรกูล รองนายกรัฐมนตรีและรมว.สาธารณสุข พร้อมด้วยนพ.สุขุม กาญจนพิมาย ปลัดกระทรวงสาธารณสุข และผู้บริหารกระทรวง ได้ประชุมทางไกลผ่านระบบวิดีโอนายแพทย์สาธารณสุขจังหวัด (สสจ.) และผอ.รพ.ทั่วประเทศ และร่วมกันแถลงข่าว “ความห่วงใยของกระทรวงสาธารณสุขกรณี 3 สารเคมีอันตรายทางการเกษตร” ได้แก่ พาราควอต ไกลโฟเสต และคลอไพริฟอส หลังจากกรมวิชาการเกษตร เสนอเลื่อนการแบนออกไปอีก 6 เดือน โดยนายอนุทิน กล่าวยืนยันให้มีการแบน 3 สารเคมีในภาคเกษตร ตามมติคณะกรรมการวัตถุอันตรายเมื่อวันที่ 22 ต.ค.ที่ผ่านมา เพราะเมื่อมติออกมาแล้วจะกลับคำได้อย่างไร อีกทั้ง สภาผู้แทนราษฎรก็เห็นชอบแล้วกับเรื่องการแบน 3 สารเคมี ที่เป็นอันตรายต่อสุขภาพประชาชน ถึง 423 เสียง  </p>
      <figure>
        <img src="https://www.dailynews.co.th/admin/upload/20191125/news_HHOFBzBaOR150351_533.jpg?v=20191125167?v=3915"/>
      </figure>
      <p>ด้าน นพ.สุขุม กล่าวว่า ขอย้ำว่าเรื่องการแบนสารเคมีอันตรายในภาคเกษตรนั้นควรเลิกใช้ทันทีไม่ควรขยายเวลาออกไป เพราะสุขภาพประชาชนเป็นสิ่งสำคัญที่สุด จากชุดข้อมูลที่กระทรวงสาธารณสุขพบปัจจุบันเฉพาะผู้ป่วยที่ยืนยันว่าป่วยจากการได้รับสารพิษที่เห็นชัดเจนมีมากถึง 6,075 คน คิดเป็น 10.04 ต่อแสนประชากร ประมาณการณ์ว่าสารเคมีเป็นเหตุให้ประชาชนเสียชีวิตมากถึง 600 คนต่อปี เจ็บป่วยราว 5,000 คนต่อปี ไม่นับรวมการเจ็บป่วยทางอ้อมและเจ็บป่วยเรื้อรัง สอดคล้องกับข้อมูล สปสช.พบว้างบดูแลสุขภาพผู้ป่วยบัตรทองที่เกิดจากสารเคมีราว 22 ล้านบาท ยังไม่รวมค่าใช้จ่ายสำหรับดูแลโรคทางอ้อมจากสารเคมีในระยะยาวอีก เช่น มะเร็งต่างๆ อีกมากหากไม่ยุติการใช้สารเคมีทันที ทั้งนี้ในปี 2563 ยกระดับการเฝ้าระวังผลกระทบต่อสุขภาพเกษตรกรและประชาชน โดยประกาศให้เป็นปีแห่งเกษตรอินทรีย์ เกษตรกรปลอดโรค ประชาชนปลอดภัย โดยส่งเสริมการบริโภคอาหารปลอดภัย เป้าหมาย 5 ร. คือ รพ. โรงเรียน โรงแรม โรงอาหาร และเรือนจำ และพัฒนาห้องปฏิบัติการของกรมวิทยาศาสตร์การแพทย์เพิ่มประสิทธิภาพการเฝ้าระวังสารเคมีตกค้าง รวมถึงพัฒนาเครือข่าย อสม.ในการใช้ชุดทดสอบการปนเปื้อนสารเคมี      </p>
      <figure>
        <img src="https://www.dailynews.co.th/admin/upload/20191125/news_jIoHsIseZK150333_533.jpg?v=20191125167?v=7846"/>
      </figure>
      <p>ด้านนพ.พิศิษฐ์ ศรีประเสริฐ รองปลัดกระทรวงฯ กล่าวว่า ข้อมูลกระทรวงสาธารณสุข ปี 2561 พบผู้ป่วยโรคจากพิษสารเคมีกำจัดศัตรูพืชมีแนวโน้มเพิ่มขึ้น ข้อมูลวิชาการพบว่า พาราควอต เป็นสารที่มีพิษเฉียบพลันสูง ปัจจุบันไม่มียาถอนพิษ ก่อให้เกิดการระคายเคืองทางตา ผิวหนัง หากมีบาดแผลจะซึมเข้าสู่ร่างกายรวดเร็ว สัมพันธ์กับการเกิดโรคหนังเน่า ส่วนคณะสาธารณสุขศาสตร์ มหาวิทยาลัยมหิดล ตรวจพบการตกค้างในทารกแรกเกิดและมารดา และงานวิจัยในต่างประเทศยืนยันมีความเสี่ยงต่อการเกิดโรคพาร์กินสัน และระบบประสาท รวมทั้งพบการปนเปื้อนในน้ำผิวดิน ใต้ดิน น้ำประปา ในปลาที่เลี้ยงและจับจากแม่น้ำ ขณะนี้มีการห้ามใช้ถึง 58 ประเทศ  <br/><br/>นพ.สุวรรณชัย วัฒนายิ่งเจริญชัย อธิบดีกรมควบคุมโรค กล่าวว่า ผลการวิเคราะห์ข้อมูลการเจ็บป่วยจากการใช้สารเคมีทางการเกษตร พบว่าสอดคล้องกับพื้นที่เพาะปลูกพืชเศรษฐกิจ 4 ชนิดของประเทศ ได้แก่ ข้าว ข้าวโพด อ้อย และยางพารา และผลการคัดกรองประชาชนที่ยังไม่มีอาการป่วยพบว่า พื้นที่ที่เพาะปลูกพืช 4 ชนิดนี้มีร้อยละของประชากรที่มีผลการคัดกรองไม่ปลอดภัยสูงกว่าพื้นที่อื่นๆ ที่สำคัญจากข้อมูลพื้นที่ 11 จังหวัดที่มีการเพาะปลูกพืช 4 ชนิดนี้ พบว่ามีหญิงวัยเจริญพันธุ์มากกว่า 1.7 ล้านคน ซึ่งอาจทำให้ทารกในครรภ์ของมารดากลุ่มนี้เสี่ยงต่อการสัมผัสสารเคมี 3 ชนิดมากขึ้นด้วย.</p>
    </article>
  </body>
</html>