<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/firstclass/2019/11/25/igy-unnepli-szazadik-szuletesnapjat-a-bentley/"/>
    <meta property="og:site_name" content="Vezess"/>
    <meta property="article:published_time" content="2019-11-25T08:37:01+00:00"/>
    <meta property="og:title" content="Így ünnepli századik születésnapját a Bentley"/>
    <meta property="og:description" content="A legendás luxusautógyár az évfordulóra egy különlegességgel rukkolt elő."/>
  </head>
  <body>
    <article>
      <h1>Így ünnepli századik születésnapját a Bentley</h1>
      <address><time datetime="2019-11-25T08:37:01+00:00">25 Nov 2019, 08:37</time> by <a rel="author" href="https://www.vezess.hu/author/feher-patrik/" target="_blank">Fehér Patrik</a></address>
      <p>
        <b>A legendás luxusautógyár az évfordulóra egy különlegességgel rukkolt elő.</b>
      </p>
      <p>2019-ben száz éves lett a Bentley. A különleges évfordulót az autógyár az esztendő során méltó módon megünnepelte, a programsorozat részeként mi is ellátogathattunk abba az angol manufaktúrába, ahol a luxusjárgányok készülnek.</p>
      <table>
        <tr>
          <td valign="top">
            <a href="https://www.vezess.hu/magazin/2019/10/16/bentley-bentayga-speed-teszt/">
              <pic src="https://vezess2.p3k.hu/app/uploads/2019/10/fuji2551-196x131.jpg"/>
            </a>
          </td>
          <td valign="top">
            <a href="https://www.vezess.hu/magazin/2019/10/16/bentley-bentayga-speed-teszt/">
              <b>Vezettük a világ leggyorsabb szabadidő-autóját – Bentley Bentayga Speed<br/></b>
            </a>
            <a href="https://www.vezess.hu/magazin/2019/10/16/bentley-bentayga-speed-teszt/">Autógyárat már láttunk tucatnyit, de olyat, ahol saját…</a>
          </td>
        </tr>
      </table>
      <p>Az év végéhez közeledve a Bentley még magasabbra helyezte a lécet, és egy, a márkához illő ékszert készíttetett. A feladatra a Heinz Mayer vállalatot kérték meg: a családi kezekben lévő üzlet 1599 óta foglalkozik a gyémántok tökéletesre csiszolásával. Többek között a Rolls-Royce-t és számos királyi családot is vásárlói közt tudhat a német cég.</p>
      <figure>
        <img src="https://vezess2.p3k.hu/app/uploads/2019/11/bentley-700x366.png"/>
      </figure>
      <p> </p>
      <p>A centenáriumra elkészült a képeken látható nyakék. Az afrikai sárga gyémántból készült ékszert a bahreini Jewelry Arabia Show keretein belül mutatták be a nagyközönségnek. Magát a medált a Bentley egyik tervezője, Chris Cooke álmodta meg, a szintén az évfordulóra megálmodott koncepciómodell, az <a href="https://www.vezess.hu/hirek/2019/07/10/bentley-exp-100-gt/">EXP 100 GT-ből</a> merítve ihletet</p>
      <figure>
        <img src="https://vezess2.p3k.hu/app/uploads/2019/11/bentley-e1574668432275-700x467.jpg"/>
      </figure>
      <p>A 20,08 karátos, körte alakú drágakövet aranyból és platinából készült ívek ölelik körül. A 18 karátos aranyba a biztonság kedvéért 56 aprócska gyémántot is elhelyeztek a készítők, tovább növelve ezzel az ékszer összértékét, melyről hivatalos információk nincsenek.</p>
      <footer>Forrás: Bentley</footer>
    </article>
  </body>
</html>