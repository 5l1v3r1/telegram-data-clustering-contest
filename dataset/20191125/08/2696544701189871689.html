<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/brandcontent/20191125_Kave_minden_idoben"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:30:00+00:00"/>
    <meta property="og:title" content="Kávé minden időben"/>
    <meta property="og:description" content="Ha van ötórai tea, miért ne lenne a kávénak is saját, jól megérdemelt ideje? Egészségtudósok szerint a kávézás legoptimálisabb időpontjai az ébredés, valamint az ebéd utáni órák lennének, de ha kicsit körbenézünk, ezzel szinte senki nem foglalkozik, ugyanis mindenkinek megvan a maga jól bevált „kávéideje”."/>
  </head>
  <body>
    <article>
      <h1>Kávé minden időben</h1>
      <address><time datetime="2019-11-25T08:30:00+00:00">25 Nov 2019, 08:30</time> by <a rel="author">DeLonghi</a></address>
      <p>
        <b>Ha van ötórai tea, miért ne lenne a kávénak is saját, jól megérdemelt ideje? Egészségtudósok szerint a kávézás legoptimálisabb időpontjai az ébredés, valamint az ebéd utáni órák lennének, de ha kicsit körbenézünk, ezzel szinte senki nem foglalkozik, ugyanis mindenkinek megvan a maga jól bevált „kávéideje”.</b>
      </p>
      <p><b>6:00</b> – Bár legtöbben totálisan figyelmen kívül hagyják, de egészségkutatók szerint a (napi első) kávét a felkelés után egy-két órával kéne elfogyasztanunk. Ugyanis ébredéskor a stresszhormon-szintünk (kortizol) még egész magas, ezért ráküldeni egy élénkítő bombát felesleges, hiszen így galád módon becsapjuk szervezetünk természetes önébresztő mechanizmusát. Sokan mégis épp ezt teszik, mégpedig a jól bevált magyar kotyogóssal, a méregerős <b>feketével</b>. Éhgyomorra viszont soha nem szabadna önmagában fogyasztani, legalább egy pirítóssal meg kell ágyazni neki, különben hosszú távon a magas csersavtartalma kimarhatja a gyomor nyálkahártyáját.</p>
      <p><b>7:00</b> – Már Magyarországon is egyre népszerűbb a <b>bulletproof coffe</b>, vagyis a <b>„golyóálló kávé”</b>, amikor a frissen főzött kávét sózatlan vajjal és egy kis kókuszolajjal ízesítik. Ezt a változatot különösen azok szeretik, akik reggel képtelenek reggelizni, ez a kávé viszont mégis energiát ad nekik is. Ugyanakkor mások épp ebben az időben dobják be az első <b>tejeskávé</b>jukat a reggelijük mellé (vagy helyette). Franciaországban azonban, a <b>café au lait </b>hazájában, ahol széles szájú bögrében szervírozzák a munkába sietőknek, kötelező a még meleg croissant vagy a ropogós bagett, amit bele lehet mártogatni!</p>
      <p><b>8:00</b> – Az olasz reggeleken hasonló a helyzet, sokan nem otthon, hanem az útszéli kis kávézókban fogyasztják el a kávéjukat, akár csak úgy állva, hiszen kedvencük, a <b>ristretto</b> tényleg csak egy hörpintés. Itt tejet egyébként csak a <b>capuccinó</b>ba vagy a <b>latté</b>ba tesznek, melyet a taljánok szinte csak délelőtt isznak, sok helyen nem is lehet kérni már délután. Persze bőven lehet mást, az olasz kávéknak se szeri se száma, hosszú a lista a ristrettótól a <b>macchiató</b>n át a <b>cafe crema</b>-ig bezárólag. Hiszen az olaszok a leghíresebb kávénemzet: évente 5,7 kg folyékony koffeint gurítanak le fejenként a torkukon, ennek megfelelően érthető a számtalan kávévariáció. És hitvallásuk szerint mindezt cukor nélkül, hiszen egy igazi kávé-gourmet nem alázza meg a fekete aranyat édesítéssel!</p>
      <p><b>9:00</b> – Talán hihetetlen, de a finn munkahelyeken 9-11 óra között a félórás kávészünet szent és sérthetetlen: ez alatt egy főnök sem zavarja meg beosztottjait, mert az elég nagy udvariatlanságnak számítana. Ugyan ki gondolná, hogy nem az olaszok, hanem a finnek a világ legnagyobb kávéfogyasztói az évi 12 kg/fős teljesítményükkel! Nagy dolgokra persze nem kell gondolni, ha ennek okait keressük. A kávé nagyfogyasztó mögött a többi skandináv ország is ott sorakozik az élvonalban, mégpedig azért, mert a hideg, sötét, kilátástalannak tűnő napszakokban természetes, hogy jól esik minél több forrón illatozó ital, ami átmelegíti az embert. Finnországban egyébként soha nem kutyafuttában isszák meg az emberek a napi három kávéjukat, hanem ráérősen leülve, megadva a módját, legtöbbször süteményekkel megspékelve. A borongós északi napok fénypontjaként már-már szertartásszerűen kortyolgatják a finom fekete nedűt, ami felélénkíti és jobb kedvre hangolja őket. Még a pihenőidőn lévő buszvezető is feliratozza járművét, amikor félreállva kávészünetet tart. Finnország arról a <b>speciális kávé</b>járól is híres, aminek az aljára <b>juustoleipä</b> <b>sajtot</b> tesznek, majd a tetejét is megszórják vele.</p>
      <figure>
        <img src="https://img2.hvg.hu/image.aspx?id=db079bbf-5e17-450b-acf6-dace6815163c&amp;view=b2dea50f-cee1-4f6e-b810-034566fbfb2e"/>
      </figure>
      <p><b>11:</b><b>00</b> – A magyar felnőttek 85 százaléka iszik napi rendszerességgel kávét, s ez a szám az utóbbi években kúszott ilyen magasra. A századfordulón a „kávéházak országaként” tekintettek ránk, aztán a történelem szétverte a pezsgő kávéházi életet, ami a 90-es évek rendszerváltásával kezdett újra magához térni. Bár az a virágzó, művészi kávéházi élet soha nem lesz már ugyanolyan, mint egykor, de a gombamódra szaporodó számtalan kisebb-nagyobb kávézó minduntalan elcsábítja az embert függetlenül attól, hogy mikor van a kávézás ideje. Például közeledve a délidőhöz, sokan hatalmas pohár <b>tejeskávét vagy amerikai hosszú kávét</b> kérnek szendvicsükhöz, ezzel próbálva felspannolni magukat az előttük álló egyetemi órákra, délutáni meetingre vagy a hivatali ügyintézésre, kinek mit dob aznap a gép.</p>
      <p><b>13:00</b> – Egyesek az ebédszünetről visszatérve látnak neki lefőzni délutáni <b>eszpresszó</b>jukat. Ugyanebben az időben a Föld más részén, mondjuk Görögországban a meleg nyári napokon jól esik egy <b>frappé</b>, melynek lényege a rázás, vagyis a habosítás. Bár az eredeti frappé instant kávéval készült, az igazán ínyencek főzött, lehűtött kávéval szeretik, s mindössze jéggel készítik. Megint mások szirupokkal, fagylalttal, reszelt csokoládéval ízesítik. Persze az olaszok <b>café</b> <b>freddo</b>-ja is kellemesen hűsítő sokkhatás, ha épp nem sziesztázni készülünk.</p>
      <p><b>14:00</b> – Jó tudni, hogy kutatók szerint ez lenne a délutáni kávézás legoptimálisabb ideje, mert ilyenkor vagyunk a legfáradtabbak a nap során. Ahogy ébredés után hozzávetőleg két órával, úgy az ebéd után két órával szintén leesik szervezetünk kortizoltermelése, s mint már fentebb megtanultuk, a kávé jótékony hatása ilyenkor érvényesül igazán. Ha valós felfrissülést érzünk utána, akkor aznap tényleg eltaláltuk a második kávéidőt!</p>
      <p><b>17:30</b> – A munkával töltött órák után stressz hormonszintünk ismét leesik, koncentrációnk lanyhul, jól esne valami évszakfüggő forró vagy jéghideg „támogatás”. A kávézókban ilyenkor vesszük észre az olyan kávéspecialitásokat, mint például az <b>ír</b>, vagy a <b>diplomata kávé</b>, és még sorolhatnánk a különböző alkoholos kávécsodákat. Ha például Portugáliában járunk, keressük a <b>kávélimonádét</b> (Mazagran), melynek a receptje a következő: egy üvegben két csésze eszpresszót némi friss citromlével, tört jéggel, cukorral és rummal összekeverünk, majd magas falú üvegpohárban, esetleg citromkarikával díszítve tálaljuk. Persze <b>a café corretto</b> (némi grappával vagy brandyvel) sem kevésbé rossz, ha épp az olaszoknál sétálgatunk alkonyattájt.</p>
      <p><b>21:00</b> – Visszakanyarodva kicsit a finnekhez, nem véletlenül jön össze az éves fogyasztásuk, hiszen ők még vacsora után is isznak kávét, ahogy mondják: igyuk meg a desszert előtti kávét! Az olaszok pedig hazafelé, talán ugyanabban a kis kávézóban, ahol a reggeli ristrettójukat felhajtották, minden józan szabálynak ellenszegülve még megisznak egy utolsót. Hiszen a szakemberek szerint az arra érzékenyeknek lefekvés előtt már 6 órával nem szabad koffeint bevinniük, különben oda a pihentető alvás. Sokan ennek ellenére sem tudnak ellenállni a kávé illatának és hosszan tartó aromájának.</p>
      <figure>
        <img src="https://gdehu.hit.gemius.pl/_[TIMESTAMP]/redot.gif?id=ApWacae0t4tBe1MnabdtGZR73wfuVa_lgks3nTbjJXf.M7/fastid=hswywogggonealfaaeayeiwumqkw/stparam=tpjrpulgbf/nc=0/gdpr=0/gdpr_consent="/>
      </figure>
      <p>
        <i>A tartalom a De’Longhi megbízásából, a HVG BrandLab közreműködésével jött létre, előállításában a hvg.hu és a HVG hetilap szerkesztősége nem vett részt.</i>
      </p>
      <related>
        <a href="https://hvg.hu/brandcontent/20181212_Funkciok_amiket_lelkiismeretfurdalas_nelkul_elvarhatunk_kavefozonktol"/>
      </related>
    </article>
  </body>
</html>