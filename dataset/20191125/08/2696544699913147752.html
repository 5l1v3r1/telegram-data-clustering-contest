<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_Vitezy_A_kertvarosi_autok_szennyezik_fokent_Budapest_levegojet"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:31:00+00:00"/>
    <meta property="og:title" content="Vitézy: A kertvárosi autók szennyezik Budapest levegőjét"/>
    <meta property="og:description" content="A közlekedési múzeum vezetője szerint mihamarabb lépni kell a közlekedés megreformálása érdekében a fővárosban."/>
  </head>
  <body>
    <article>
      <h1>Vitézy: A kertvárosi autók szennyezik Budapest levegőjét</h1>
      <address><time datetime="2019-11-25T08:31:00+00:00">25 Nov 2019, 08:31</time> by <a rel="author">hvg.hu</a></address>
      <p>
        <b>A közlekedési múzeum vezetője szerint mihamarabb lépni kell a közlekedés megreformálása érdekében a fővárosban.</b>
      </p>
      <p>A budapesti közlekedés fejlesztéséről beszélt a <a href="https://www.napi.hu/magyar_gazdasag/vitezy-david-budapest-tomegkozlekedes-kolcsonzes-eroller-kozlekedesi-muzeum.695481.html"><i>Napi.hu</i></a>-nak Vitézy Dávid, a VEKE egyik alapítója, a BKK volt vezérigazgatója, a Magyar Műszaki és Közlekedési Múzeum megbízott igazgatója.</p>
      <p>Vitézy szerint a folyamatos közlekedési dugók azt mutatják, hogy az autóközpontú várostervezéssel nincs megoldás, az utak úgy is megtelnek Budapesten, hogy az emberek közel 60 százaléka tömegközlekedik. „Ha kétszer annyi utat építenénk, mint ma, akkor is dugó lenne, ha mindenki autózna” – mondta.</p>
      <p>A szakember szerint ha kevesebb parkoló lenne, akkor kevesebben is autóznának a fővárosban. Amszterdamot és Koppenhágát hozta fel példaként, ahol a 60-as, 70-es években még óriási dugók voltak, aztán visszavették az autózástól és visszaépítették emberközpontúra a köztereiket. Vitézy több várost hozott fel, ahol a parkolóhelyek csökkentésével, illetve a dugódíjjal ösztönzik arra a városlakókat, hogy autózás helyett a tömegközlekedést válasszák.</p>
      <p>A tervezett budapesti dugódíjjal kapcsolatban elmondta, a bérletjellegű konstrukciónak semmi értelme nem lenne, az inkább ösztönözné az embereket, hogy ha már előre fizettek, autózzanak is többet. Más, már működő példák vannak a dugódíjra: Stockholmban vagy Londonban arra a logikára építenek, hogy aki valamely napra kifizeti a dugódíjat, az haladni tud az úton.</p>
      <p>Azt is hozzátette, hogy a budapesti és az agglomerációs autómennyiség ebben az évtizedben eddig egyharmadával nőtt.</p>
      <blockquote>Csak tavaly 5 százalékos volt a növekmény! Ez 2010 óta több mint 200 ezerrel több autót jelent Budapesten és környékén az utakon.</blockquote>
      <p>A jelenlegi parkolási helyekről Vitézy elmondta, hogy a parkoló autók egy Városliget méretű helyet foglalnak ma el csak Budapest belvárosában, nagy részük ingyenesen használja a közterületeket és a lakossági parkolási szabályok miatt több engedélyt adnak ki a kerületek, mint ahány hely van. Ennek az eredménye pedig az, hogy végül az ingyenes engedéllyel se talál helyet az, aki este hazaérve szeretne megállni.</p>
      <figure>
        <img src="https://img3.hvg.hu/image.aspx?id=6e759546-86a1-48d4-8938-337bf703fd70&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Reviczky Zsolt</cite>
        </figcaption>
      </figure>
      <p>Vitézy szerint mihamarabb lépni kell Budapest közlekedésének a megreformálása érdekében. Mint mondta, az már gazdasági kárt, versenyképességi hátrányt és a légszennyezés miatt az életünkből, a családtagjaink életéből elvett éveket okoz, hogy ülünk a dugóban. Ráadásul a buszon utazók is ott ülnek a Thököly úton, a Soroksári úton, a Hegyalja úton vagy a Budakeszi úton, és nem haladnak a dugó miatt. Tehát nemcsak azokat érinti hátrányosan a dugó, akik úgy döntenek: egyedül közlekednek egy fémdobozban, hanem a tömegközlekedőket is.</p>
      <blockquote>Azt is hozzátette, a belvárosban és a városmagban lakók nem, vagy alig használnak autót, az ő tüdejükbe kerülő szennyezés nagy része a kertvárosi zónából érkezik.</blockquote>
      <p>A megoldás az elővárosi közlekedés fejlesztése lenne a szakember szerint, amiben Európa nagyvárosai bőven előttünk járnak.</p>
      <related>
        <a href="https://hvg.hu/cegauto/20191120_dugodij_dizel_jarmuvek_korlatozas_budapest_dorosz_david"/>
        <a href="https://hvg.hu/gazdasag/20191120_dugodij_karacsony_gergely_orszaggyules_miniszterelnokseg"/>
      </related>
    </article>
  </body>
</html>