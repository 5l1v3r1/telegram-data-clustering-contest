<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/tokio-tamogatja-hongkong-egy-orszag-ket-rendszer-elvet-1889436/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T08:18:00+00:00"/>
    <meta property="og:title" content="Tokió támogatja Hongkong „egy ország, két rendszer” elvét"/>
    <meta property="og:description" content="Hongkong 1997-ben tért vissza Kínához a brit gyarmati uralom alól, és az &quot;egy ország, két rendszer&quot; elve alatt különleges jogokkal bír."/>
  </head>
  <body>
    <article>
      <h1>Tokió támogatja Hongkong „egy ország, két rendszer” elvét</h1>
      <address><time datetime="2019-11-25T08:18:00+00:00">25 Nov 2019, 08:18</time> by <a rel="author">MTI</a></address>
      <p>Hongkong csak az „egy ország, két rendszer” elve mentén maradhat sikeres – szögezte le Abe Sindzó japán miniszterelnök Vang Ji kínai külügyminiszterrel Tokióban tartott megbeszélése során hétfőn.</p>
      <aside>Szuga Josihide japán kormányszóvivő a találkozót követő sajtótájékoztatón hangsúlyozta, hogy Tokió különlegesen fontos partnerként tekint Hongkongra, és szintén felhívta a figyelmet Hongkong különleges státuszának a fontosságára.</aside>
      <p>A vasárnap tartott hongkongi helyhatósági választásokkal kapcsolatban, amely a demokráciapárti jelöltek elsöprő sikerét hozta, hétfőn Tajvan is leszögezte: az eredmények azt mutatják, hogy Hongkong elkötelezte magát a szabadság mellett.</p>
      <figure>
        <img src="https://www.vg.hu/wp-content/uploads/2019/11/0001MK08L.jpg"/>
        <figcaption>Fotó: AFP</figcaption>
      </figure>
      <p>Ting Jun-Kung tajvani elnöki szóvivő felszólította Pekinget és a hongkongi kormányzatot, tartsák tiszteletben a nép akaratát.<br/>Hongkongban immár hat hónapja tart az a tüntetéshullám, amelyet eredetileg egy azóta visszavont, a kiadatási törvény módosítását célzó tervezet váltott ki, és mára a várost irányító, Peking párti kormányzattal szembeni, általános tiltakozássá szélesedett.</p>
      <aside>A demonstrációkon a rendőrség rendszeresen összecsap a tüntetőkkel, akiknek megfékezésére könnygázt, gumilövedékeket és vízágyúkat vet be, de már többször éles lőszerrel is lőttek tüntetőkre.</aside>
      <p>Hongkong 1997-ben tért vissza Kínához a brit gyarmati uralom alól, és az „egy ország, két rendszer” elve alatt különleges jogokkal bír. A Nagy-Britanniával 1997-ben között megállapodás szerint Kína 50 évre széles körű autonómiát garantált Hongkongnak, ám az ott lakók közül sokan úgy érzik, Peking egyre növeli befolyását a városban.</p>
    </article>
  </body>
</html>