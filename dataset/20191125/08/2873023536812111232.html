<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/ypografoyn/220344_o-k-mitsotakis-kai-ta-asynodeyta"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T08:33:54+00:00"/>
    <meta property="og:title" content="Ο Κ. Μητσοτάκης και τα ασυνόδευτα"/>
    <meta property="og:description" content="Πολλοί βιάστηκαν να αναρωτηθούν να αναρωτηθούν γιατί έσπευσε ο πρωθυπουργός να ανακοινώσει περίτρανα ότι πλέον τα ασυνόδευτα προσφυγόπουλα θα υπάγονται στο δικό του προσωπικό επιτελείο."/>
  </head>
  <body>
    <article>
      <h1>Ο Κ. Μητσοτάκης και τα ασυνόδευτα</h1>
      <address><time datetime="2019-11-25T08:33:54+00:00">25 Nov 2019, 08:33</time> by <a rel="author">Α.Ψ.</a></address>
      <p>Πολλοί βιάστηκαν να αναρωτηθούν γιατί έσπευσε ο πρωθυπουργός να ανακοινώσει περίτρανα ότι πλέον τα ασυνόδευτα προσφυγόπουλα θα υπάγονται στο δικό του προσωπικό επιτελείο. Κακώς βιαστήκαμε όλοι να υποθέσουμε ότι η ανακοίνωση αυτή ήρθε να καλύψει τις τοπικές αντιδράσεις για νησιά-φυλακές ή το κυβερνητικό φιάσκο του «λάθους» με τα ακατοίκητα ξερονήσια και τις βραχονησίδες, που ως σύγχρονες Σπιναλόγκες και Μακρονήσια θα μετατραπούν (προς το παρόν...) σε τόπους μαρτυρίου για ανθρώπους που το μόνο τους σφάλμα είναι ότι θέλησαν να ξεφύγουν από τον πόλεμο.</p>
      <p>Το επιτελικό σχέδιο του πρωθυπουργού προκύπτει αβίαστα αν αναλογιστεί κανείς ποιους άλλους κρίσιμους κρατικούς-δημόσιους φορείς ανέλαβε ο ίδιος ο Κυριάκος Μητσοτάκης. Ανέλαβε την ΕΥΠ, φτάνοντας στο σημείο να αλλάξει το νόμο για τα τυπικά προσόντα που όφειλε να διαθέτει ο αρχηγός της ΕΥΠ, προκειμένου να διορίσει το δικό του άνθρωπο. που μπορεί μεν να μην διαθέτει τα προσόντα όμως αποκλειστικά η εταιρεία του προμηθεύει στο δημόσιο την ηλεκτρονική επιτήρηση κρατουμένων (τα γνωστά βραχιολάκια).</p>
      <p>Όπως είναι ήδη γνωστό το αίτημα για βραχιολάκι είναι ένα ακριβό σπορ που οφείλει να πληρώνει ο κρατούμενος και μόνο σε κάποιες περιπτώσεις διαπιστωμένης ανέχειας κρίνεται αν θα επιδοτείται το βραχιολάκι από το δημόσιο.</p>
      <p>Επομένως, αν κάποιος κάνει τους κατάλληλους συνειρμούς για τις χιλιάδες ασυνόδευτων παιδιών που δεν μπορούν φυσικά να μπουν στο μπουντρούμι (όπως πρόκειται να γίνει με τους συνοδευμένους και τους γονείς τους), οδηγείται στο συμπέρασμα ότι είναι πιθανό να δούμε τα ασυνόδευτα παιδιά με βραχιολάκια στα πόδια. Δεν αποκλείεται μάλιστα να επιδοτηθεί αυτό και από κανένα Ευρωπαϊκό Πρόγραμμα για τους πρόσφυγες. Με ένα σμπάρο δηλαδή δύο τρυγόνια! Έλεγχος για τα παιδιά, κέρδη για την εταιρεία.</p>
      <p>Βέβαια ο πρωθυπουργός πήρε στο επιτελείο του και τη δημόσια τηλεόραση αλλά μάλλον δεν μπορεί κανείς να φανταστεί ότι αυτό θα έχει κάποια σχέση -πλην ίσως της «φιλανθρωπικής» περιόδου του Χριστουγέννων- και με τα ασυνόδευτα παιδιά. Εκτός κι αν φιλοξενηθούν κάποια από αυτά για παράδειγμα στην ακριβή παραγωγή των Τρέμη-Κανέλλη-Δελατόλλα και μιλήσουν για το προσωπικό τους δράμα!</p>
      <p>Κι αν όλες αυτές οι σκέψεις προς το παρόν αφορούν μόνο τη σφαίρα του μαύρου χιούμορ, η ανάθεση των ασυνόδευτων στον ίδιο τον πρωθυπουργό που χάρη στην αρωγή Χρυσοχοΐδη «καθαρίζει» τώρα τα Εξάρχεια προκαλεί εύλογα και χωρίς καθόλου χιούμορ μεγάλη ανατριχίλα.</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/ypografoyn/213824_amka-mono-gia-ellines"/>
        <a href="https://www.efsyn.gr/stiles/ypografoyn/148237_misos-bia-kai-propaganda"/>
        <a href="https://www.efsyn.gr/stiles/ypografoyn/219053_posa-ofeilei-o-mitsotakis-ston-simiti"/>
        <a href="https://www.efsyn.gr/stiles/ypografoyn/218748_dexiotera-kyriakopatkin"/>
        <a href="https://www.efsyn.gr/stiles/ypografoyn/218077_apo-tin-ethnegersia-stoys-tagmatasfalites"/>
        <a href="https://www.efsyn.gr/stiles/ypografoyn/217621_anadromiki-diaygeia"/>
      </related>
    </article>
  </body>
</html>