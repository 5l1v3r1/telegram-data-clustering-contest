<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807309/%D9%85%D9%88%D8%B3%D9%88%DB%8C-%D8%AF%D8%B1%D8%AE%D9%88%D8%A7%D8%B3%D8%AA-%D8%BA%D8%B1%D8%A7%D9%85%D8%AA-%D8%AA%D9%88%D8%B3%D8%B7-%D8%AC%DB%8C%D8%B3%D9%88%D9%86-%D8%B1%D8%B6%D8%A7%D8%A6%DB%8C%D8%A7%D9%86-%D8%A7%D8%B2-%D8%B9%D8%AC%D8%A7%DB%8C%D8%A8-%D8%A7%D8%B3%D8%AA-%D8%A7%DA%AF%D8%B1-%D8%A8%D8%AD%D8%AB-%D8%AF%D8%B3%D8%AA-%D9%88-%D8%AF%D9%84%D8%A8%D8%A7%D8%B2%DB%8C-%D8%AF%D8%B1-%D8%B5%D8%AF%D9%88%D8%B1-%D8%AD%DA%A9%D9%85-%D8%A8%D8%A7%D8%B4%D8%AF-%D8%AF%D8%A7%D8%AF%DA%AF%D8%A7%D9%87%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D9%85%D9%82%D8%A7%D8%A8%D9%84%D9%87-%D8%A8%D9%87-%D9%85%D8%AB%D9%84-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T08:14:00+00:00"/>
    <meta property="og:title" content="در پاسخ به «دانشجو» بیان شد؛ موسوی: درخواست غرامت توسط جیسون رضائیان از عجایب است/ اگر بحث دست و دلبازی در صدور حکم باشد دادگاه‌های ایران مقابله به مثل می‌کنند"/>
    <meta property="og:description" content="سخنگوی وزارت خارجه در واکنش به حکم دادگاهی آمریکایی در خصوص پرداخت ۱۸۰ میلیون دلار به جیسون رضائیان گفت: درخواست این مبلغ از عجایب روزگار است و اگر بحث صدور حکم و دست و دلبازی باشد جمهوری اسلامی نیز می‌تواند اقداماتی مقابله به مثل انجام دهد."/>
  </head>
  <body>
    <article>
      <h1>در پاسخ به «دانشجو» بیان شد؛ موسوی: درخواست غرامت توسط جیسون رضائیان از عجایب است/ اگر بحث دست و دلبازی در صدور حکم باشد دادگاه‌های ایران مقابله به مثل می‌کنند</h1>
      <h2>سخنگوی وزارت خارجه در واکنش به حکم دادگاهی آمریکایی در خصوص پرداخت ۱۸۰ میلیون دلار به جیسون رضائیان گفت: درخواست این مبلغ از عجایب روزگار است و اگر بحث صدور حکم و دست و دلبازی باشد جمهوری اسلامی نیز می‌تواند اقداماتی مقابله به مثل انجام دهد.</h2>
      <address>
        <time datetime="2019-11-25T08:14:00+00:00">25 Nov 2019, 08:14</time>
      </address>
      <p>به گزارش خبرنگار سیاسی خبرگزاری دانشجو، سیدعباس موسوی، سخنگو و رئیس مرکز دیپلماسی رسانه‌ای وزارت خارجه در پاسخ به سوال خبرگزاری دانشجو در مورد واکنش وزارت امور خارجه به صدور حکم قاضی فدرال آمریکا مبنی بر محکومیت دولت ایران به پرداخت ۱۸۰ میلیون دلار به جیسون رضائیان خبرنگار دو تابعیتی روزنامه واشنگتن پست گفت: رضائیان براساس شواهد، مدارک، اسناد و اعترافات خود او جرم امنیتی داشته و جمهوری اسلامی هم همان زمان که جرم وی اثبات شد نام برده را به اشد مجازات محکوم کرد. <br/><br/>وی ادامه داد: براساس تصمیمات صورت گرفته حکم وی تخفیف پیدا کرد و به حبس تغییر یافت و در ادامه براساس تصمیمات شورای عالی امنیت ملی رضائیان مورد عفو قرار گرفت و براساس تبادلاتی بین دو کشور آزاد شد. <br/><br/>موسوی با بیان اینکه در شرایط فعلی رضائیان علیه ایران در دادگاه‌های آمریکایی شکایت می‌کند و دادگاه‌های آمریکا نیز با دست باز چنین ارقامی را تعیین می‌کنند، یادآور شد: از دید جمهوری اسلامی این اقدام محکوم است و این در حالی است که کشور ما در خصوص این فرد عفو به خرج داده در حالی که می‌توانسته مجازات‌های سنگینی برای او وضع کند. <br/><br/>سخنگو و رئیس مرکز دیپلماسی رسانه‌ای وزارت خارجه این اقدام رضائیان که از شرایط پیش آمده در آمریکا در حال سوء استفاده است و درخواست غرامت هنگفت می‌کند را از عجایب روزگار دانست و خاطرنشان کرد: اگر بحث صدور حکم و دست و دلبازی در این قضیه باشد دادگاه‌های ما نیز می‌توانند اقدامات مقابله به مثل در برابر جنایات آمریکا انجام دهند.</p>
    </article>
  </body>
</html>