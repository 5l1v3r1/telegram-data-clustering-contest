<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:832189-Donosenje-deklaracije-na-Sretenje-pravi-potez-Srbiji-niko-ne-moze-da-namece-volju"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T08:04:00+00:00"/>
    <meta property="og:title" content="Donošenje deklaracije na Sretenje, pravi potez: Srbiji niko ne može da nameće volju"/>
    <meta property="og:description" content="Predstavnici vlade smatraju da je najavljedni dokument potvrda političkog kursa države. Dačić: Poruka u situaciji kada jačaju pritisci. Popović: Istorijski čin"/>
  </head>
  <body>
    <article>
      <h1>Donošenje deklaracije na Sretenje, pravi potez: Srbiji niko ne može da nameće volju</h1>
      <address><time datetime="2019-11-25T08:04:00+00:00">25 Nov 2019, 08:04</time> by <a rel="author">D. R. Đ.</a></address>
      <p>
        <b>Predstavnici vlade smatraju da je najavljedni dokument potvrda političkog kursa države. Dačić: Poruka u situaciji kada jačaju pritisci. Popović: Istorijski čin</b>
      </p>
      <p>DRŽAVNA pozicija vojne neutralnosti, koja će se učvrstiti kroz skupštinski akt na Sretenje sledeće godine, i koja će reafirmisati odnos Srbije prema postojećim vojnim savezima, definisaće međunarodni položaj naše zemlje u uslovima konstantnih pritisaka kojima je izložena.</p>
      <p>Da je usvajanje ovakve deklaracije, koju je inicirao predsednik Aleksandar Vučić usred špijunske afere prethodne nedelje dobar potez, smatraju i ministri u Vladi Srbije.</p>
      <p>Šef diplomatije Ivica Dačić kaže, za "Novosti", da Srbija već godinama vodi nezavisnu politiku, pritom negujući dobre odnose sa mnogim državama:</p>
      <p>- Ali, u situaciji kada jačaju pritisci na našu zemlju da se svrstamo u određene tabore, ili da prekinemo prijateljske veze sa nekim državama, dobra je odluka da se kurs vojne i političke neutralnosti potvrdi i kroz posebnu deklaraciju. Uveren sam da u Narodnoj skupštini postoji ogromna većina koja će podržati da se učvrsti pozicija koja nam garantuje da mogu da se donose odluke, a koje su prevashodno u interesu naše države i naroda.</p>
      <related>
        <a href="http://www.novosti.rs/vesti/naslovna/politika/aktuelno.289.html:831825-Srbija-cementira-vojnu-neutralnost-Na-Sretenje-se-usvaja-deklaracija-o-politickoj-nezavisnosti"/>
      </related>
      <aside><b>JEDINSTVO IMPERATIV <br/></b><br/>SADA, kada se vrše ogromni pritisci na Srbiju da se odrekne Kosova, Ustava i Rezolucije 1244, koji potvrđuju naš teritorijalni integritet na KiM, kao i da postanemo član NATO-a , kako bismo bezbednosno služili tuđim interesima a ne srpskim, jedinstvo u narodu po pitanju naše nezavisnosti i neutralnosti postaje imperativ. To mora dobiti svoju političku i pravnu formu - navodi ministar Popović.</aside>
      <p>Da nećemo ni u NATO, ni u ODKB, ni u druge vojne saveze, prethodnih dana je ponovio šef države, a ministar odbrane Aleksandar Vulin kaže da će naša zemlja ostati vojno neutralna i da će se to potvrditi Rezolucijom:</p>
      <p>- Vojna neutralnost neće više zavisiti od volje bilo kog pojedinca ili političke partije, a ukoliko neko bude želeo da Srbija postane deo NATO, moraće da upravo u Skupštini promeni odluku o vojnoj neutralnosti.</p>
      <p>Ministar najavljuje da će se pred poslanicima uskoro naći i nacrt Strategije odbrane u kojoj će, između ostalog, stajati i odredba da je ugrožavanjem bezbednosti srpskog naroda gde god on živeo, automatski ugrožena i bezbednost Srbije. Kako kaže, država je sada dovoljno jaka da zaštiti svoj narod, a moćna i jaka Srbija je ujedno i garant mira na Balkanu.</p>
      <p>Usvajanje Deklaracije o političkoj nezavisnosti i vojnoj neutralnosti, prema oceni ministra bez portfelja zaduženog za inovacije i tehnološki razvoj Nenada Popovića i predsednika Srpske narodne partije, predstavlja "istorijski čin za Srbiju".</p>
      <p>- Da bi svi u svetu razumeli kako sa Srbima i Srbijom treba razgovarati kada su u pitanju naši vitalni interesi, važno je da se kroz deklaraciju Narodne skupštine saopšti da Srbija neće dozvoliti da joj bilo ko nameće svoju volju - poručio je ministar Popović.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:751678-Dacic-Principi-nesvrstanih-danas-jos-potrebniji-u-postizanju-mira"/>
        <a href="http://www.novosti.rs/vesti/naslovna/politika/aktuelno.289.html:625075-I-nesvrstani-u-odbrani-Kosova"/>
        <a href="http://www.novosti.rs/vesti/naslovna/politika/aktuelno.289.html:494267-Jace-veze-sa-nesvrstanima"/>
        <a href="http://www.novosti.rs/vesti/naslovna/politika/aktuelno.289.html:456153-Nesvrstani-sve-cesce-staju-uz-Pristinu"/>
        <a href="http://www.novosti.rs/vesti/naslovna/drustvo/aktuelno.290.html:430078-Nikolic-otvorio-Dane-srpsko-arapsko-africkog-prijateljstva"/>
      </related>
    </article>
  </body>
</html>