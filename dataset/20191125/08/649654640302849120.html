<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/lsv-kineska-fabrika-guma-i-dalje-bez-studije-o-proceni-uticaja-na-zivotnu-sredinu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T08:03:03+00:00"/>
    <meta property="og:title" content="LSV: Kineska fabrika guma i dalje bez studije o proceni uticaja na životnu sredinu"/>
    <meta property="og:description" content="Liga socijaldemokrata Vojvodine (LSV) postavila je danas pitanje šta se dešava sa studijom o proceni uticaja buduće fabrike guma “Šangdong linglong” u Zrenjaninu na životnu sredinu."/>
  </head>
  <body>
    <article>
      <h1>LSV: Kineska fabrika guma i dalje bez studije o proceni uticaja na životnu sredinu</h1>
      <address><time datetime="2019-11-25T08:03:03+00:00">25 Nov 2019, 08:03</time> by <a rel="author">Beta</a></address>
      <p>
        <b>Liga socijaldemokrata Vojvodine (LSV) postavila je danas pitanje šta se dešava sa studijom o proceni uticaja buduće fabrike guma “Šangdong linglong” u Zrenjaninu na životnu sredinu.</b>
      </p>
      <p>Krajem marta ove godine, prilikom postavljanja kamena-temeljca za izgradnju fabrike guma, najavljena je proizvodnja 13 miliona automobilskih guma godišnje.</p>
      <p>„Na internetu se uveliko pojavljuju oglasi za posao u ovoj kompaniji, ali studije o proceni uticaja na životnu sredinu nema niotkuda“, navela je funkcionerka LSV-a Nataša Lalić u saopštenju.</p>
      <p>Ona je ukazala da je Pokrajinski sekretarijat za urbanizam i zaštitu životne sredine institucija koja je nadležna za davanje saglasnosti na tu studiju i postavila pitanje resornom sekretaru Vladimiru Galiću gde je Studija o proceni uticaja na životnu sredinu za tu kinesku kompaniju.</p>
      <p>„U javnosti se priča o mogućem štetnom uticaju procesa koji se koriste u proizvodnji guma na zdravlje stanovništva, kao i na direktno uništavanje životne sredine. Kako da znamo šta da očekujemo od ovog investitora i njegove fabrike, kad je jedino o čemu se govori veliki broj radnih mesta koji će tom prilikom biti otvoren? Ne sporimo da je to dobra vest, ali ako je na štetu zdravlja ljudi, onda da se ipak zapitamo da li nam trebaju ovakve investicije?“, navela je Lalić.</p>
      <h3>Povezani tekstovi:</h3>
    </article>
  </body>
</html>