<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260504/kakokairia-giryonis-ptoseis-dentron-sti-thessaloniki-kleista-ta-sxoleia-se-pieria-kai-aristoteli-xalkidikis"/>
    <meta property="og:site_name" content="LiFO"/>
    <meta property="article:published_time" content="2019-11-25T08:47:00+00:00"/>
    <meta property="og:title" content="Κακοκαιρία Γηρυόνης: Πτώσεις δέντρων στη Θεσσαλονίκη - Κλειστά τα σχολεία σε Πιερία και Αριστοτέλη Χαλκιδικής"/>
    <meta property="og:description" content="Πτώσεις δένδρων σημειώθηκαν εξαιτίας των δυνατών ανέμων στη Θεσσαλονίκη ενώ κλειστά είναι τα σχολεία σε Πιερία και Αριστοτέλη Χαλκιδικής"/>
  </head>
  <body>
    <article>
      <h1>Κακοκαιρία Γηρυόνης: Πτώσεις δέντρων στη Θεσσαλονίκη - Κλειστά τα σχολεία σε Πιερία και Αριστοτέλη Χαλκιδικής</h1>
      <h2>Πτώσεις δένδρων σημειώθηκαν εξαιτίας των δυνατών ανέμων στη Θεσσαλονίκη ενώ κλειστά είναι τα σχολεία σε Πιερία και Αριστοτέλη Χαλκιδικής</h2>
      <address><time datetime="2019-11-25T08:47:00+00:00">25 Nov 2019, 08:47</time> by <a rel="author">NEWSROOM</a></address>
      <p>
        <b>Πτώσεις δένδρων προκάλεσαν οι <a href="https://www.lifo.gr/tags/%CE%B9%CF%83%CF%87%CF%85%CF%81%CE%BF%CE%AF+%CE%AC%CE%BD%CE%B5%CE%BC%CE%BF%CE%B9">ισχυροί άνεμοι</a> που έπνεαν τη νύχτα στο πολεοδομικό συγκρότημα της <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκης</a> ενώ κλειστά θα παραμείνουν τα σχολεία σε <a href="https://www.lifo.gr/tags/%CE%A0%CE%B9%CE%B5%CF%81%CE%AF%CE%B1">Πιερία</a> και Αριστοτέλη <a href="https://www.lifo.gr/tags/%CE%A7%CE%B1%CE%BB%CE%BA%CE%B9%CE%B4%CE%B9%CE%BA%CE%AE">Χαλκιδικής</a>.</b>
      </p>
      <p>Η Πυροσβεστική Υπηρεσία κλήθηκε σε επτά περιπτώσεις για κοπές και απομακρύνσεις κλαδιών και κορμών δένδρων από το οδόστρωμα, οι περισσότερες απ' αυτές στο κέντρο της Θεσσαλονίκης, αλλά και κάποιες σε Καλαμαριά και Κορδελιό. Δεν αναφέρθηκε κάποιος τραυματισμός, αλλά σε δύο από τις περιπτώσεις κατά τις οποίες επενέβησαν οι πυροσβέστες καταγράφηκαν υλικές ζημιές σε σταθμευμένα αυτοκίνητα. Οι δυνατές ριπές ανέμου -που συνεχίζουν μέχρι και τις πρωινές ώρες- μετακίνησαν κάδους απορριμμάτων, σκουπίδια κι άλλα αντικείμενα στους δρόμους και γι' αυτό το λόγο η Τροχαία συνιστά την προσοχή στους οδηγούς οχημάτων.</p>
      <p>Στο μεταξύ, κλειστά θα παραμείνουν σήμερα τα σχολεία στην Πιερία, όπου τις τελευταίες ώρες το κύμα κακοκαιρίας που πλήττει τη χώρα, προκάλεσε πλημμυρικά φαινόμενα. Κλειστά θα μείνουν σήμερα σχολεία, παιδικοί σταθμοί και ΚΔΑΠ στον δήμο Αριστοτέλη Χαλκιδικής, μετά τα προβλήματα κακοκαιρίας των προηγούμενων 24ωρων. Πάντως, στον νόμο Χαλκιδικής δεν αναφέρθηκαν μέχρι στιγμής προβλήματα από το νέο κύμα κακοκαιρίας.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
    </article>
  </body>
</html>