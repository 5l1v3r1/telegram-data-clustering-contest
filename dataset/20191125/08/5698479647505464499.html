<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/lebanese-protesters-clash-with-supporters-of-hezbollah-amal-in"/>
    <meta property="og:site_name" content="euronews"/>
    <meta property="article:published_time" content="2019-11-25T08:09:14+00:00"/>
    <meta property="og:title" content="بحران سیاسی لبنان؛ طرفداران حزب‌الله با معترضان درگیر شدند"/>
    <meta property="og:description" content="نیروهای ارتش لبنان و پلیس ضدشورش تلاش کردند تا با حضور بین تظاهرکنندگان و هواداران گروه حزب الله و جنبش امل از دیگری ها جلوگیری کنند. با این حال هر دو طرف به سوی یکدیگر سنگ پرتاب کردند."/>
  </head>
  <body>
    <article>
      <h1>بحران سیاسی لبنان؛ طرفداران حزب‌الله با معترضان درگیر شدند</h1>
      <address><time datetime="2019-11-25T08:09:14+00:00">25 Nov 2019, 08:09</time> by <a rel="author">یورونیوز فارسی </a></address>
      <p>هواداران گروه حزب الله و جنبش امل یکشنبه شب در بیروت، پایتخت لبنان با تظاهرکنندگان ضددولتی درگیر شدند. این درگیری پس از آن روی داد که معترضان یکی از پل های اصلی بیروت را مسدود کردند.</p>
      <p>تصاویر منتشرشده از حوادث یکشنبه شب نشان می دهد که نیروهای ارتش لبنان و پلیس ضدشورش تلاش کردند تا با حضور بین تظاهرکنندگان و هواداران گروه حزب الله و جنبش امل از درگیری‌ها جلوگیری کنند. با این حال هر دو طرف به سوی یکدیگر سنگ پرتاب کردند.</p>
      <p>برخی رسانه های لبنان گزارش داده اند که نیروهای امنیتی برای متفرق کردن تظاهرکنندگان شلیک گاز اشک شلیک کردند.</p>
      <p>طرفداران گروه حزب الله و جنبش امل در حالی که پرچم این دو گروه را در دست داشتند شعار «شیعه، شیعه» سر می دادند. در مقابل شعار تظاهرکنندگان ضددولتی «انقلاب، انقلاب» بود.</p>
      <p>شبکه تلویزیونی «الجدید» لبنان گزارش داده است که درگیری بین دو طرف پس از آن آغاز شد که طرفداران گروه حزب الله تظاهرکنندگان را به «توهین» به حسن نصرالله، رهبر این گروه متهم کردند.</p>
      <p>به گفته امدادرسانان پنج نفر در جریان درگیری های یکشنبه شب مجروح شدند. این تنش ها از زمان حمله ماه گذشته طرفداران گروه حزب الله و جنبش امل به محل تحصن تظاهرکنندگان در بیروت بی سابق بوده است.</p>
      <p>تظاهرات معترضان در لبنان از پنج هفته پیش در اعتراض به فساد مالی و اوضاع نابسامان اقتصادی آغاز شد. شرکت کنندگان در تظاهرات ضددولتی خواستار کناره گیری همه نخبگان سیاسی لبنان از قدرت شده اند.</p>
      <p>گروه حزب الله و جنبش امل از جمله احزابی بودند که در دولت ائتلافی سعد حریری، نخست وزیر مستعفی لبنان حضور داشتند. سعد حریری روز ۲۹ اکتبر (هفتم آبان) از سمت خود استعفاء داد. دولت وی بنا به درخواست میشل عون، رئیس جمهوری لبنان قرار است تا زمان تشکیل دولت جدید به کار خود ادامه دهد.</p>
    </article>
  </body>
</html>