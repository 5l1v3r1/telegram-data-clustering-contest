<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915012"/>
    <meta property="og:site_name" content="Dnevnik"/>
    <meta property="article:published_time" content="2019-11-25T08:42:00+00:00"/>
    <meta property="og:title" content="Več tisoč Benečanov zahtevalo odstop župana zaradi poplav"/>
    <meta property="og:description" content="Več tisoč prebivalcev Benetk je v nedeljo protestiralo zaradi nedavnih poplav in zaradi velikih ladij, ki da uničujejo to mesto na vodi. Zahtevali so odstop župana Luigija Brugnara, ker da se je slabo odzval na krizo. Prav tako so kritizirali sistem MOSE, ki naj bi ubranil beneško laguno, a se kaže kot neučinkovit."/>
  </head>
  <body>
    <article>
      <h1>Več tisoč Benečanov zahtevalo odstop župana zaradi poplav</h1>
      <address><time datetime="2019-11-25T08:42:00+00:00">25 Nov 2019, 08:42</time> by <a rel="author">STA</a></address>
      <p>
        <b>Več tisoč prebivalcev Benetk je v nedeljo protestiralo zaradi nedavnih poplav in zaradi velikih ladij, ki da uničujejo to mesto na vodi. Zahtevali so odstop župana Luigija Brugnara, ker da se je slabo odzval na krizo. Prav tako so kritizirali sistem MOSE, ki naj bi ubranil beneško laguno, a se kaže kot neučinkovit.</b>
      </p>
      <p>K protestom so pod geslom Brez velikih ladij pozvale okoljevarstvene organizacije, ki nasprotujejo velikim turističnim križarkam v laguni. Valovi, ki jih povzročajo te velike ladje, po mnenju kritikov še dodatno spodjedajo obale tega mesta, ki ga vsako leto obišče na milijone turistov.</p>
      <p>Na ulicah Benetk se je po poročanju francoske tiskovne agencije AFP zbralo med 2000 in 3000 ljudi. Vzklikali so predvsem »Benetke, uprite se«.</p>
      <p>Kaplja čez rob so bile predvsem rekordne poplave pred dnevi, ki so poplavile praktično celotno mesto in ga pahnile na kolena. Poplavljene so bile številne hiše in stanovanja, trgovine in lokali, predvsem pa neprecenljive turistične in kulturne znamenitosti.</p>
      <p>Benetke so sicer visoko vodo - acqua alta - doživele tudi v nedeljo; morje se je dvignilo tudi do 130 centimetrov nad običajno gladino, še navaja AFP.</p>
      <p>Protestniki so pozivali k odstopu župana, ki da se slabo odziva na krizno situacijo, v kateri je mesto. Opozarjali so na podnebne spremembe in tudi na to, da predvideni sistem zapornic MOSE, ki naj bi ubranil laguno, ne bo učinkovit. Prepričani so, da mesto potrebuje drugačno, bolj celovito rešitev.</p>
      <p>Benetke, ki so na Unescovem seznamu svetovne kulturne dediščine, imajo okoli 50.000 stalnih prebivalcev. Vsako leto pa jih obišče okoli 36 milijonov turistov, od tega 90 odstotkov tujcev.</p>
    </article>
  </body>
</html>