<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561174/agrotes-kriti-o-dekemvris-tous-fernei-zesto-hrima-apo-pou-erhetai/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T08:23:00+00:00"/>
    <meta property="og:title" content="Αγρότες Κρήτη: Ο Δεκέμβρης τους φέρνει «ζεστό» χρήμα –Από πού «έρχεται»"/>
    <meta property="og:description" content="Εθνικό απόθεμα, υπόλοιπο επιδοτήσεων και εξισωτική αναμένονται σαν “μάννα εξ ουρανού” από τους παραγωγούς της Κρήτης"/>
  </head>
  <body>
    <article>
      <h1>Αγρότες Κρήτη: Ο Δεκέμβρης τους φέρνει «ζεστό» χρήμα –Από πού «έρχεται»</h1>
      <address><time datetime="2019-11-25T08:23:00+00:00">25 Nov 2019, 08:23</time> by <a rel="author">Παπαδάκης Χριστόφορος</a></address>
      <p>
        <b>Εθνικό απόθεμα, υπόλοιπο επιδοτήσεων και εξισωτική αναμένονται σαν “μάννα εξ ουρανού” από τους παραγωγούς της Κρήτης</b>
      </p>
      <p>Έρχεται η καταβολή του Εθνικού Αποθέματος από τον ΟΠΕΚΕΠΕ στα μέσα Δεκεμβρίου, ακολουθεί η εξόφληση της Ενιαίας Ενίσχυσης μέχρι τις 20 Δεκεμβρίου μαζί με την καταβολή της Εξισωτικής Αποζημίωσης για τους κτηνοτρόφους και ταυτόχρονα έχουμε και το “πράσινο φως” για να προχωρήσει η συμφωνία για φθηνότερο χρήμα<a href="https://www.neakriti.gr/article/oikonomia/1560193/shedio-anasa-gia-tous-agrotes/"> στους αγρότες</a>, από το Ταμείο Εγγυήσεων Αγροτικής Ανάπτυξης.</p>
      <p>Αν όλα πάνε καλά, λοιπόν, “ζεστό” χρήμα θα φτάσει στην ελληνική ύπαιθρο στο αμέσως επόμενο διάστημα, με την Κρήτη να το περιμένει λόγω της τεράστιας καταστροφής της ελαιοπαραγωγής της σαν “το μάννα εξ ουρανού”!</p>
      <p>Αλλά ας ξεκινήσουμε με το Εθνικό Απόθεμα... Αναμένεται αυξημένο από πέρυσι (θα φτάσει τα 20 εκατομμύρια ευρώ), μέσα από το οποίο θα μοιραστούν δικαιώματα νέοι και νεοεισερχόμενοι στον αγροτικό τομέα, που θα λάβουν δικαιώματα ίσα µε την αξία του περιφερειακού μέσου όρου. Σύμφωνα µε τις εκτιμήσεις του ΟΠΕΚΕΠΕ για το 2019 υπολογίζονται στα (ποσά ανά στρέμμα):</p>
      <p>* Βοσκοτόπια: 21,8 ευρώ.</p>
      <p>* Αροτραίες: 27,5 ευρώ.</p>
      <p>* Δενδρώδεις: 33,4 ευρώ.</p>
      <p>Για τους νέους αγρότες θα προσαυξηθούν τα δικαιώματά τους κατά 25-50% στον περιφερειακό µέσο όρο ανάλογα την απόφαση του προέδρου του ΟΠΕΚΕΠΕ και το ύψος των κονδυλίων στο Εθνικό Απόθεμα.</p>
      <p>Αναλυτικά, <a href="https://www.neakriti.gr/article/kriti/1559866/xekliristikan-oi-agrotes-tis-horas-pos-ftasame-na-min-paragoume-tipota/">δικαιούχοι Εθνικού Αποθέματος έτους 2019</a> είναι ενεργοί γεωργοί:</p>
      <p>- Νεαρής ηλικίας, που είναι έως 40 ετών κατά το έτος υποβολής της αίτησης 2019 για το καθεστώς βασικής ενίσχυσης και δημιουργούν για πρώτη φορά γεωργική εκμετάλλευση ως επικεφαλής της εκμετάλλευσης ή έχουν ήδη εγκατασταθεί κατά τη διάρκεια των πέντε ετών που προηγούνται της Ενιαίας Αίτησης Ενίσχυσης έτους 2019 για το καθεστώς βασικής ενίσχυσης, δηλαδή μεταξύ των ετών 2014 και 2018.</p>
      <p>- Νεοεισερχόμενοι, που αρχίζουν γεωργική δραστηριότητα από το έτος 2017 και μετά και κατά τα πέντε έτη που προηγούνται της έναρξης γεωργικής δραστηριότητας δεν άσκησαν γεωργική δραστηριότητα στο όνομά τους και υπ’ ευθύνη τους ούτε έλεγχαν νομικό πρόσωπο που ασκούσε γεωργική δραστηριότητα.</p>
      <p>Επιπλέον, οι επιλέξιμες εκτάσεις τους θα πρέπει να είναι από 0,4 εκτάρια και άνω.</p>
      <p>Σημειώνεται εδώ πως οι γεωργοί που παραχώρησαν οικειοθελώς μέρος ή το σύνολο των δικαιωμάτων τους στο Εθνικό Απόθεμα τα έτη 2017-2019, δε δικαιούνται νέα δικαιώματα από το Εθνικό Απόθεμα.</p>
      <p>Να υπενθυμίσουμε ότι ο προϋπολογισμός της Εξισωτικής Αποζημίωσης για το 2019 ανέρχεται στα 253 εκατ. ευρώ, έναντι 240 εκατ. ευρώ που ήταν μέχρι πρόσφατα, σύμφωνα με τροποποιητική απόφαση που υπέγραψε ο γενικός γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας.</p>
      <p>Η μεγαλύτερη αύξηση προϋπολογισμού παρατηρείται στο υπομέτρο που αφορά την αντισταθμιστική ενίσχυση σε ορεινές περιοχές (υπομέτρο 13.1), ο οποίος πλέον ανέρχεται στα 170,3 εκατ. ευρώ, έναντι 150 εκατ. ευρώ που ήταν μέχρι πρότινος.</p>
      <p>Για το μέτρο που αφορά την αντισταθμιστική ενίσχυση σε άλλες περιοχές που αντιμετωπίζουν σημαντικά φυσικά μειονεκτήματα (υπομέτρο 13.2) ο προϋπολογισμός από τα 80 εκατ. ευρώ ορίζεται πλέον σε 72,4 εκατ. ευρώ.</p>
      <p>Τέλος, στα 10,3 εκατ. ευρώ ανέρχεται πλέον ο προϋπολογισμός για το υπομέτρο που αφορά τη χορήγηση αντισταθμιστικής ενίσχυσης σε περιοχές με ειδικά μειονεκτήματα, έναντι 10 εκατ. ευρώ που ήταν προηγουμένως.</p>
      <p>Να υπενθυμίσουμε, εξάλλου, ότι το συνολικό ποσό της βασικής ενίσχυσης για το 2019 είναι 1.091.170.000 ευρώ. Προς τα τέλη Οκτωβρίου πιστώθηκαν περίπου 763,819 εκατ. σε 538.037 δικαιούχους, δηλαδή το 70% της βασικής ενίσχυσης και προς τα Χριστούγεννα αναμένεται να πιστωθεί το υπόλοιπο 30%, μαζί με την “πράσινη” ενίσχυση, η οποία αντιστοιχεί σε 550,385 εκατ. ευρώ, και θα ακολουθήσουν αργότερα και τμηματικά οι συνδεδεμένες ενισχύσεις συνολικού ύψους 344,153 εκατ. ευρώ.</p>
      <p>Με την εξόφληση των επιδοτήσεων πρόκειται να καταβληθούν στους παραγωγούς τα ποσά που λανθασμένα δεν τους αποδόθηκαν λόγω της επιβολής ποινών για αμφισβητούμενες δασικές εκτάσεις, σύμφωνα με τις σχετικές άνωθεν δεσμεύσεις.</p>
      <p>
        <b>“Πράσινο φως” για φθηνότερο χρήμα</b>
      </p>
      <p>Στο μεταξύ, ο υπουργός Αγροτικής Ανάπτυξης και Τροφίμων, Μάκης Βορίδης, υπέγραψε την Υπουργική Απόφαση με την οποία συγκροτείται η Επενδυτική Επιτροπή του Ταμείου Εγγυήσεων Αγροτικής Ανάπτυξης σε εφαρμογή της συμφωνίας που είχε υπογραφεί από τον ίδιο και εκπροσώπους του Ευρωπαϊκού Ταμείου Επενδύσεων (ΕΤΕ), για τη δημιουργία του πρώτου στην Ελλάδα και ενός από τα μεγαλύτερα στην Ευρώπη χρηματοδοτικού εργαλείου αυτού του είδους στον αγροτικό τομέα, ώστε να καλυφθεί μέρος του χρηματοδοτικού κενού στον πρωτογενή τομέα και ιδίως για τα σημαντικότερα επενδυτικά Μέτρα του ΠΑΑ 2014-2020 των Σχεδίων Βελτίωσης και Μεταποίησης.</p>
      <p>Σύμφωνα με όσα ανακοινώθηκαν: Με την εξέλιξη αυτή γίνεται το αναγκαίο βήμα για να εκδοθεί η πρόσκληση εκδήλωσης ενδιαφέροντος από το ΕΤΕ προς τα χρηματοπιστωτικά ιδρύματα, προκειμένου να συμμετάσχουν στο συγκεκριμένο χρηματοδοτικό εργαλείο που παρέχει, με πόρους του ΠΑΑ, κάλυψη σημαντικού μέρους του κινδύνου ενός χαρτοφυλακίου δανείων, ώστε οι τελικοί αποδέκτες, δηλαδή οι παραγωγοί, να έχουν πρόσβαση σε χρηματοδότηση με ευνοϊκούς όρους όπως μειωμένες απαιτήσεις για εξασφαλίσεις (εγγυήσεις), χαμηλότερο ύψος επιτοκίων και μεγαλύτερες περιόδους αποπληρωμής.</p>
      <p>Το Πρόγραμμα Αγροτικής Ανάπτυξης θα συνεισφέρει στο εργαλείο αυτό 80 εκατομμύρια ευρώ ως παροχή εγγυήσεων για κάλυψη νέων δανείων από 10.000 έως και 5.000.000 ευρώ. Αναμένεται ότι το συνολικό ύψος των κεφαλαίων τα οποία θα διατεθούν (μόχλευση) θα ανέλθουν στα 400 εκατομμύρια ευρώ.</p>
      <p>Σημειώνεται ότι με την υπογραφή της Υπουργικής Απόφασης από τον κ. Βορίδη υλοποιείται το πρώτο στάδιο του χρονοδιαγράμματος στα όρια που είχε θέσει ο υπουργός, ενώ μέχρι τον Ιανουάριο του 2020 θα έχει ολοκληρωθεί και αυτό της σύναψης των συμβάσεων με τα τραπεζικά ιδρύματα που θα επιλεγούν.</p>
      <p>
        <b>Πρίαμος Ιερωνυμάκης «έως τις 20 Δεκεμβρίου η δεύτερη δόση των επιδοτήσεων»</b>
      </p>
      <p>Στο μεταξύ, όπως αναφέρει στη “Νέα Κρήτη” ο πρόεδρος της Ομάδας Αμπελουργών και Ελαιοκαλλιεργητών Κρήτης Πρίαμος Ιερωνυμάκης, η δεύτερη δόση της επιδότησης αναμένεται να καταβληθεί ως τις 20 Δεκεμβρίου. «Πρόκειται για το 55% της Ενιαίας Ενίσχυσης, δηλαδή το 30% της βασικής ενίσχυσης μαζί με το “πρασίνισμα”», λέει χαρακτηριστικά ο συνδικαλιστής, που προσθέτει ότι ταυτόχρονα αναμένεται να καταβληθούν και τα χρήματα της Εξισωτικής.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560971/o-voridis-katevainei-kriti-kai-oi-agrotes-tou-nisiou-anevainoun-athina/"/>
        <a href="https://www.neakriti.gr/article/oikonomia/1560193/shedio-anasa-gia-tous-agrotes/"/>
        <a href="https://www.neakriti.gr/article/kriti/irakleio/1560149/ohi-epidotiseis-stous-agrotes-tou-kanape-kindunos-apokleismou-hiliadon-paragogon/"/>
        <a href="https://www.neakriti.gr/article/kriti/1559872/exisotiki-apozimiosi-oi-agrotes-tha-kanoun-giortes-me-gemata-portofolia/"/>
      </related>
    </article>
  </body>
</html>