<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/25/chanel-miller-la-storia-della-ragazza-che-scrisse-una-lettera-al-8-956855.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T08:50:03+00:00"/>
    <meta property="og:title" content="Chanel Miller, la storia della ragazza che scrisse una lettera al suo stupratore"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Un libro da scoprire</h6>
      <h1>Chanel Miller, la storia della ragazza che scrisse una lettera al suo stupratore</h1>
      <h2>Stuprata nel 2015, la donna ha deciso di raccontarsi con il suo vero nome</h2>
      <address>
        <time datetime="2019-11-25T08:50:03+00:00">25 Nov 2019, 08:50</time>
      </address>
      <p>S'intitola "Io ho un nome - Una storia vera" il memoir realizzato da Chanel Miller, stuprata nel 2015 a soli 22 anni, e che oggi ha deciso di raccontarsi in questo libro che esce, anche con l'occasione della Giornata internazionale contro la violenza sulle donne, per La Tartaruga nella traduzione di Francesco Vitellini.</p>
      <p>"Il mio nome è Chanel - si legge nel testo -. Sono una vittima, non ho nessun problema con questa parola, solo con l'idea che questo sia tutto ciò che sono. In ogni caso, non sono la vittima di Brock Turner. Non sono affatto sua. Non gli appartengo. Sono anche per metà cinese".</p>
      <p>In quella notte di gennaio del 2015, la Miller era andata ad una festa nel campus della Stanford. Aveva bevuto un po' troppo e si era ritrovata per terra, molestata sessualmente. Salvata da due passanti, il giorno dopo, al risveglio, non ricordava nulla.</p>
      <p>Turner, "un atleta di spicco, un ragazzo molto intelligente e bello!" come è stato descritto in molti articoli di giornale, è stato fermato e ha confessato. È cominciato così l'iter giudiziario, avvocati, aule di tribunali, appelli, ma il processo non ha reso giustizia alla Miller : Turner è stato condannato a sei mesi, poi ridotti a tre, mentre lei ha vissuto l'isolamento e la vergogna.</p>
      <p>E lei ha più volte ripetuto come un mantra queste parole: "Vali più di tre mesi. La tua sofferenza vale qualcosa. Vali più di tre mesi".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/26/la_copertina_del_libro_foto_da_googl-514-318-871204.jpg"/>
        <figcaption>La copertina del libro (foto da Google)</figcaption>
      </figure>
      <p>"Non sapevo che se una donna è ubriaca quando ha luogo la violenza, non viene presa sul serio. Non sapevo che la mia perdita di memoria sarebbe diventata la sua opportunità. Non sapevo che essere una vittima fosse sinonimo di non essere creduti" spiega nelle oltre 400 pagine del libro.</p>
      <p>In cui sottolinea come, in questi casi , "oltre al crimine in sè, la vittima inizi a pensare di se stessa cose degradanti".</p>
      <p>"Le venature in oro sulla copertina del libro - spiega l'autrice - rappresentano l'arte giapponese del kintsugi, letteralmente 'riparazione in oro', che si usa per valorizzare le crepe degli oggetti di porcellana con una mistura di polvere d'oro e smalto, invece di trattarle come imperfezioni da nascondere. Questa tecnica ci insegna come, benché niente possa tornare al suo stato originario, i frammenti possono dare vita a qualcosa di nuovo e di intero".</p>
      <p>Chanel Miller, scrittrice e artista, vive a San Francisco e ha studiato letteratura al College of Creative Studies alla University of California di Santa Barbara.</p>
      <p>"Non smettete mai di lottare - l'appello della Miller alle vittime di violenza in chiusura del libro - io vi credo".</p>
      <p>(Unioneonline/v.l.)</p>
    </article>
  </body>
</html>