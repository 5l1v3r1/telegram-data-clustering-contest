<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058237_a-beke-igerete-ukrajnaban"/>
    <meta property="og:site_name" content="Népszava"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="A béke ígérete Ukrajnában"/>
    <meta property="og:description" content="Párizsban kerül sor a donyec-medencei konfliktus rendezését célzó normandiai négyes csúcstalálkozóra. Emmanuel Macron francia elnök igen aktívan lép fel a kérdésben."/>
  </head>
  <body>
    <article>
      <h1>A béke ígérete Ukrajnában</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="https://nepszava.hu/szerzo/gal-maria/" target="_blank">Gál Mária</a></address>
      <p>
        <b>Párizsban kerül sor a donyec-medencei konfliktus rendezését célzó normandiai négyes csúcstalálkozóra. Emmanuel Macron francia elnök igen aktívan lép fel a kérdésben.</b>
      </p>
      <p>Három éves szünet után, Párizsban, december 9-én ülnek össze újra a kelet-ukrajnai válság politikai rendezéséről szóló minszki megállapodást tető alá hozó és annak végrehajtását felügyelni hivatott, úgynevezett normandiai négyek, azaz a német kancellár és a francia, orosz, ukrán elnök. A csúcstalálkozót még nyáron, Volodimir Zelenszkij ukrán elnök választási győzelme után meglebegtette mind a német, mind a francia vezetés, a bejelentés pedig azt sugallta, hogy a rendezési folyamat zsákutcába jutása nem csak Moszkva, hanem a választásokon alulmaradt korábbi ukrán államfő, Petro Porosenko „sara” is volt.</p>
      <p>A Párizsi csúcsig vezető út azonban ez esetben sem volt akadálymentes. Az előkészületek alacsonyabb szinten még kora ősszel elkezdődtek. Október elején az ukrán, orosz valamint az EBESZ és a szakadárok képviselőiből álló minszki kontaktcsoport tagjai megállapodtak a rendezési folyamat elindításában oroszlánrészt vállaló egykori német külügyminiszter, mai államfő, Frank-Walter Steinmeier nevét viselő úgynevezett Steinmeier-formula alkalmazásáról. Ez gyakorlatilag a luhanszki és donyecki szakadár „köztársaságok” különleges státusának Ukrajna általi biztosítását, valamint a szemben álló felek csapatainak szétválasztását jelenti a frontvonalban.</p>
      <p>Ez viszont az ukrán nacionalista erők azonnali tiltakozását eredményezte, akik ezt elfogadhatatlan engedménynek tartják és Zelenszkij elnök Moszkvával szembeni kapitulációjaként értelmezik. Többek között azért is, mert Moszkva a volt német külügyminiszter javaslatának elfogadásához kötötte a minszki rendezési folyamatban való további részvételt. Eszerint a Donyec-medence különleges státust kap, amely ideiglenes jelleggel a szakadár területeken megtartandó választások napján, állandó jelleggel pedig azt követően lép hatályba, miután az EBESZ törvényesnek minősíti és kihirdeti a választások hitelesített eredményét. 2016-ban európai nyomásra el is fogadta azt az ukrán parlament, de a törvény mindmáig nem lépett hatályba. A Porosenko-adminisztráció azt kifogásolta, hogy a Steinmeier-formula nem rendelkezik az ukrán államhatár ellenőrzésének és az orosz csapatok térségből való kivonásának kérdéséről.</p>
      <p>Zelenszkijnek azonban sikerült megnyugtatnia a kedélyeket, videoüzenetben biztosította az ukrán lakosságot, hogy „sohasem árulja el hazája érdekeit”, semmiféle különmegállapodást nem írt alá Moszkvával, a szakadár területeken pedig csak akkor rendeznek választásokat, ha sikerül teljes mértékben harcmentessé tenni és biztosítani az ukrán államhatár védelmét.</p>
      <p>Az előkészületek hónapok óta folynak, egyelőre mindkét oldal tett látványos gesztusokat. Szeptemberben megtörtént az első nagy fogolycsere, az elmúlt hetekben a csapatszétválasztások a demarkációs vonal három főbb pontján megtörténtek, Oroszország november 18-án pedig visszaszolgáltatta Ukrajnának azt a vontató- és a két kis páncélozott hadihajót, amelyet a tavalyi Kercsi-szorosban történt incidens során foglalt le.</p>
      <p>Az orosz gáz ukrajnai tranzitjának kérdésben is történt előrelépés, ennek tisztázását már augusztusban egy telefonos egyeztetés során fogalmazta meg a normandiai csúcs feltételeként Angela Merkel német kancellár Vlagyimir Putyin orosz elnöknek. Merkel akkor sürgette a tranzitszerződést célzó tárgyalások felgyorsítását. A napokban az orosz Gazprom az év végén lejáró gáztranzitszerződés egyéves meghosszabbítására tett hivatalos javaslatot az ukrán Naftogaznak. Az orosz gázóriás viszont feltételekhez köti a megállapodást, abban az esetben hajlandó a szerződés nyélbe ütésére, ha a felek kölcsönösen lemondanak a nemzetközi bíróságokon és döntőbíróságokon egymás ellen benyújtott követelésekről, és ha a Naftogaz visszavonja az EU Bizottságához benyújtott kérelmét, amelyben a Gazprom elleni vizsgálatot javasol.</p>
      <p>A párizsi csúcstól mindenki „konkrét” eredményt, a végrehajtás lépéseinek pontos határidőhöz kötését reméli. És nem először. Amennyiben sikerül előrelépni a befagyni látszó kelet-ukrán rendezés terén, az egyértelműen a folyamat újraindítását elsőként felvető és amellett látványosan kardoskodó Emmanuel Macron külpolitikai sikere lesz. A kérdésben korábban mérvadónak számító Angela Merkel álláspontja egyelőre nem látszik, a német kancellár nem igyekszik nyilatkozni, a résztvevőkkel való egyeztetést a házigazda Macron végzi nem kis sajtónyilvánosság mellett.</p>
      <p>Az ukrán elemzők véleménye igencsak megoszlik a csúcs várható eredményei és az azt megelőző lépések kapcsán, abban viszont aránylag egyetértés van, hogy Zelenszkijnek választási ígéretétől eltekintve sincs igazán választása. A Macron-Putyin viszony javulása, Angela Merkel pozícióinak meggyengülése, valamint a Biden-botrány, az impeachmentet, azaz az amerikai elnök elleni alkotmányos vádemelési eljárást kirobbantó Trump-Zelenszkij telefonbeszélgetés mind olyan tényezők, amelyek kényszerhelyzetbe sodorták a béke ígéretével választást nyert egykori humorista ukrán elnököt.</p>
      <table bordered="">
        <tr>
          <th>Lesz hitel, de nem feltétel nélkül</th>
        </tr>
        <tr>
          <td>Egy hete tárgyal Kijevben a Nemzetközi Valutaalap (IMF), a vasárnapi közlemény szerint sikeresen. Ukrajna egy új, hároméves, 5-6 milliárd dollár értékű támogatási programot szeretne ahelyett a tavaly decemberben kialkudott 14 hónapos, 3,9 milliárd dolláros készenléti hitel helyett, amely 2020 januárjában jár le. A Zelenszkij kormányzat abban reménykedik, hogy ez sikeresebb lesz, mint a 2015-ben indított 17,5 milliárd dolláros négyéves IMF-program, annak keretében ugyanis Ukrajna csak 8,7 milliárd dollárt tudott több részletben lehívni. Az elmaradás oka az volt, hogy az előző, Porosenko elnökhöz köthető kormányok reformintézkedései igencsak hiányosak voltak.</td>
        </tr>
      </table>
      <table bordered="">
        <tr>
          <th>A befagyott konfliktus</th>
        </tr>
        <tr>
          <td>A kelet-ukrajnai harcok 2014 márciusában kezdődtek, és 2015 februárjáig, a II. minszki megállapodásig folytak intenzíven. Bár tűzszünet van hatályban, szórványos harcok azóta is történtek. <br/>Az ENSZ Emberi Jogi Bizottsága frissen kiadott összesítése szerint 2014 márciusa óta a harcokban több mint 13 000 katona és polgári személy vesztette életét. <br/>Az ukrán oldal 4100 katonát veszített, a sebesültek száma 9500–10 500 között van.<br/>Az oroszbarát katonai egységek vesztesége 5650 halott és 12 500–13500 sebesült.<br/>A polgári áldozatok száma 3345, a sebesülteké 29 000–31 000.</td>
        </tr>
      </table>
    </article>
  </body>
</html>