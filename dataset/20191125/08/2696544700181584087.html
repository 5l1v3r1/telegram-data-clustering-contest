<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Barki_vegignezheti_hogy_restauraljak_Michelangelo_firenzei_Pietajat"/>
    <meta property="og:site_name" content="HVG.hu"/>
    <meta property="article:published_time" content="2019-11-25T08:26:00+00:00"/>
    <meta property="og:title" content="Bárki végignézheti, hogy restaurálják Michelangelo firenzei Pietáját"/>
    <meta property="og:description" content="A látogatók szeme láttára restaurálják Michelangelo Buonarroti Pieta-szobrát a firenzei Dóm múzeumában."/>
  </head>
  <body>
    <article>
      <h1>Bárki végignézheti, hogy restaurálják Michelangelo firenzei Pietáját</h1>
      <address><time datetime="2019-11-25T08:26:00+00:00">25 Nov 2019, 08:26</time> by <a rel="author">MTI</a></address>
      <p>
        <b>A látogatók szeme láttára restaurálják Michelangelo Buonarroti Pieta-szobrát a firenzei Dóm múzeumában.</b>
      </p>
      <p>A márványszobor helyreállítási munkái a hétvégén kezdődtek a Museo dell'Opera del Duomóban, a firenzei Dóm téren. A restaurálás előreláthatóan 2020 nyaráig tart, a múzeumlátogatók a munka minden fázisának tanúi lehetnek.</p>
      <figure>
        <img src="https://img1.hvg.hu/image.aspx?id=a96aebdb-0b4c-423b-9823-090364a53cbb&amp;view=2bc522d1-c844-4343-b563-d62642c68411"/>
        <figcaption>
          <cite>© wikipedia</cite>
        </figcaption>
      </figure>
      <p>A szobrot a firenzei műemlékvédelem felügyelete alatt, a Friends of Florence alapítvány finanszírozásával állítják helyre. A munkát szakértő csapatával Paola Rosa firenzei restaurátor végzi, aki más Michelangelo-műveken is dolgozott már.</p>
      <p>A firenzei Pietát először restaurálják, eddig állagmegóvást sem végeztek rajta. A szobrot alaposan meg kell tisztítani, hogy a márvány eredeti színe újra láthatóvá váljon.</p>
      <p>A Pietát, vagyis a keresztről levett Krisztust ölében tartó, fiát sirató Mária többalakos szoborcsoportját a reneszánsz géniusz röviddel halála előtt, már a nyolcvanas éveiben készítette. A márvány silánysága miatt nem tetszett neki, ezért kalapáccsal törte darabokra. A darabokat később összeillesztették.</p>
      <p>A firenzei Pieta a bibliai Máriát, Mária Magdalénát és a halott Krisztust ábrázolja, mögöttük áll Nikodémus, akinek a művész a saját arcát adta, ez az egyetlen önarcképe.</p>
      <p>Michelangelo római Pietája 1498 és 1499 között keletkezett. Készítésekor a művész húszas évei közepén járt, a remekmű hozta meg számára a hírnevet. A szobor a római Szent Péter-bazilikában áll.</p>
      <figure>
        <iframe src="https://www.youtube.com/embed/KDNLTEc6HOw" width="640" height="360" data-service="Youtube" scrolling="no"/>
      </figure>
    </article>
  </body>
</html>