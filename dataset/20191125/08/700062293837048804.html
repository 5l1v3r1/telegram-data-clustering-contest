<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/715086-e-plhromes-h-telikh-rythmish-pos-tha-apofygete-to-prostimo.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T08:28:00+00:00"/>
    <meta property="og:title" content="e-Πληρωμές: Η τελική ρύθμιση- Πώς θα αποφύγετε το πρόστιμο"/>
    <meta property="og:description" content="Με δύο σημαντικές «διορθώσεις» που θα προφυλάξουν χιλιάδες φορολογούμενους από την πιθανότητα επιβολής προστίμου κατατίθεται μέσα στην εβδομάδα στη Βουλή το φορολογικό νομοσχέδιο και η"/>
  </head>
  <body>
    <article>
      <h1>e-Πληρωμές: Η τελική ρύθμιση- Πώς θα αποφύγετε το πρόστιμο</h1>
      <address>
        <time datetime="2019-11-25T08:28:00+00:00">25 Nov 2019, 08:28</time>
      </address>
      <p>Με δύο σημαντικές «διορθώσεις» που θα προφυλάξουν χιλιάδες φορολογούμενους από την πιθανότητα επιβολής προστίμου κατατίθεται μέσα στην εβδομάδα στη Βουλή το φορολογικό νομοσχέδιο και η διάταξη για τις υποχρεωτικές ηλεκτρονικές πληρωμές (γνωστές πλέον και ως «e-30%»). Όσοι διαζευγμένοι πληρώνουν διατροφή για τα παιδιά τους, δεν θα πρέπει να κάνουν ηλεκτρονικές πληρωμές και για το ποσό της διατροφής ενώ το ίδιο θα συμβαίνει και για όσους κάνουν δωρεές.</p>
      <p>Έτσι, με την τελική μορφή της διάταξης, το “e-30%” θα υπολογίζεται στο ποσό του εισοδήματος που θα απομένει μετά την αφαίρεση της εισφοράς αλληλεγγύης, της διατροφής για τα παιδιά (αν υπάρχει) και τις αναγνωριζόμενες δωρεές (σ.σ προς δημόσιο, ιδρύματα κλπ). Μετά και τις συγκεκριμένες διορθώσεις, η νέα υποχρέωση που αφορά σχεδόν το σύνολο του πληθυσμού της χώρας (πλην ατόμων ηλικίας άνω των 70 ετών και 10 ακόμη κατηγορίες που εξαιρούνται) παίρνει την ακόλουθη μορφή:</p>
      <p>1. Το απαιτούμενο ποσό δαπανών με ηλεκτρονικά μέσα πληρωμής ορίζεται σε ποσοστό 30% του πραγματικού εισοδήματος που προέρχεται από μισθωτή εργασία – συντάξεις και επιχειρηματική δραστηριότητα και μέχρι είκοσι χιλιάδες ευρώ (20.000 €) δαπανών (σ.σ. εισόδημα έως 66.667 €. Το όποιο εισόδημα από εκεί και πάνω δεν χρειάζεται να καλυφθεί με αποδείξεις).</p>
      <p>2.Η υποχρέωση αφορά στο σύνολο των φορολογουμένων. Δηλαδή, εκτός από τους μισθωτούς και τους συνταξιούχους, ηλεκτρονικές πληρωμές πρέπει να πραγματοποιήσουν και οι ελεύθεροι επαγγελματίες, και οι έχοντες εισοδήματα από ενοίκια και οι ιδιοκτήτες ατομικών επιχειρήσεων (αυτοαπασχολούμενοι).</p>
      <p>3. Στον υπολογισμό του πραγματικού εισοδήματος δεν περιλαμβάνεται το ποσό της εισφοράς αλληλεγγύης του άρθρου 43 Α. εν περιλαμβάνονται επίσης, δωρεές και το ποσό της διατροφής που καταβάλλεται για την ανατροφή των τέκνων.</p>
      <p>4.Ο φόρος που προκύπτει κατά την εφαρμογή της κλίμακας φορολογίας εισοδήματος, προσαυξάνεται κατά το ποσό που προκύπτει από τη θετική διαφορά μεταξύ του απαιτούμενου και του δηλωθέντος ποσού δαπανών με ηλεκτρονικά μέσα πληρωμής, πολλαπλασιαζόμενης με συντελεστή είκοσι δύο τοις εκατό (22%). Δηλαδή αν σε κάποιον ζητούνται ηλεκτρονικές πληρωμές 3000 ευρώ και κάνει 2000 ευρώ, θα πληρώσει επιπλέον φόρο 220 ευρώ.</p>
      <p>5. Στο φορολογούμενο του οποίου έχει κατασχεθεί ο τραπεζικός λογαριασμός, το ανώτατο όριο δαπανών του πρώτου εδαφίου της παρούσας περιορίζεται στις πέντε χιλιάδες ευρώ (5.000 € ) δαπανών (αντιστοιχεί σε ετήσιο εισόδημα 16.666 ευρώ)</p>
      <p>6. Σε περίπτωση που οι δαπάνες που έχουν πραγματοποιηθεί και οι οποίες αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια υπερβαίνουν το 60% του πραγματικού εισοδήματος, το απαιτούμενο ποσοστό δαπανών περιορίζεται στο 20%. Οι δαπάνες που προαναφέρθηκαν πρέπει να έχουν καταβληθεί με ηλεκτρονικά μέσα πληρωμής</p>
      <p>7.   Από την υποχρέωση πραγματοποίησης ηλεκτρονικών πληρωμών, εξαιρούνται:</p>
      <p>·   Φορολογούμενοι που έχουν συμπληρώσει το εβδομηκοστό (70ο) έτος της ηλικίας τους.</p>
      <p>·  Άτομα με ποσοστό αναπηρίας ογδόντα τοις εκατό (80%) και άνω.</p>
      <p>·  Όσοι βρίσκονται σε δικαστική συμπαράσταση.</p>
      <p>· Οι φορολογικοί κάτοικοι της Ε.Ε. ή του Ε.Ο.Χ., υπό τις προϋποθέσεις του άρθρου 20 του ν. 4172/2013, που υποχρεούνται σε υποβολή δήλωσης στην Ελλάδα.</p>
      <p>· Δημόσιοι λειτουργοί και δημόσιοι υπάλληλοι που υπηρετούν στην αλλοδαπή, καθώς και φορολογικοί κάτοικοι Ελλάδας που διαβιούν ή εργάζονται στην αλλοδαπή.</p>
      <p>·  Ανήλικοι που υποχρεούνται σε υποβολή δήλωσης φορολογίας εισοδήματος.</p>
      <p>· Oι υπηρετούντες την υποχρεωτική στρατιωτική τους θητεία.</p>
      <p>· Φορολογούμενοι που κατοικούν μόνιμα σε χωριά με πληθυσμό έως 500 κατοίκους και σε νησιά με πληθυσμό κάτω των 3.100 κατοίκων, σύμφωνα με την τελευταία απογραφή, εκτός αν πρόκειται για τουριστικούς τόπους.</p>
      <p>· Οι φορολογούμενοι που είναι δικαιούχοι Κοινωνικού Εισοδήματος Αλληλεγγύης (ΚΕΑ).</p>
      <p>· Oι φορολογούμενοι που βρίσκονται σε κατάσταση μακροχρόνιας νοσηλείας (πέραν των 6 μηνών).</p>
      <p>· Όσοι διαμένουν σε οίκο ευγηρίας και σε ψυχιατρικό κατάστημα.</p>
      <p>·Οι φυλακισμένοι.»</p>
      <p>8.  Θα διατηρηθεί η εξαίρεση από την υποχρέωση των ηλεκτρονικών πληρωμών, των φορολογούμενων με πραγματικό εισόδημα που δεν ξεπερνά τα 6000 ευρώ υπό την προϋπόθεση ότι τα τεκμήριά τους δεν ξεπερνούν το ποσό των 9500 ευρώ.</p>
      <p>9. Το ποσό των δαπανών με ηλεκτρονικά μέσα πληρωμής δηλώνεται ατομικά από κάθε σύζυγο ή από κάθε μέρος συμφώνου συμβίωσης. Σε περίπτωση κοινής δήλωσης φορολογίας εισοδήματος, όπου καλύπτεται το απαιτούμενο ποσό δαπανών από οποιονδήποτε εκ των δυο συζύγων ή μερών συμφώνου συμβίωσης, το τυχόν πλεονάζον ποσό δύναται κατά την εκκαθάριση να μεταφερθεί στον άλλο σύζυγο ή στο άλλο μέρος συμφώνου συμβίωσης για τυχόν κάλυψη του απαιτούμενου ποσού δαπανών. </p>
      <p>10.  Στις περιπτώσεις κοινών τραπεζικών λογαριασμών σε χρηματοπιστωτικά ιδρύματα (κάθε μορφής στην Ελλάδα ή στο εξωτερικό) οι πραγματικοί δικαιούχοι, οι οποίοι καθορίζονται με βάση τις πραγματικές περιστάσεις, μπορούν να χρησιμοποιούν τους εν λόγω λογαριασμούς ανάλογα με τις πραγματοποιούμενες δαπάνες τους. Τα ίδια ισχύουν και για πιστωτικές κάρτες με δικαιούχους κύρια και πρόσθετα μέλη.</p>
      <p>
        <a href="https://www.thetoc.gr/oikonomia/article/e-plirwmes-i-teliki-ruthmisi--pws-tha-apofugete-to-prostimo">thetoc</a>
      </p>
    </article>
  </body>
</html>