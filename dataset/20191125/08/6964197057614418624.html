<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://smartmania.cz/starliner-v-prosinci-poleti-k-iss-boeing-ale-celi-ostre-kritice/"/>
    <meta property="og:site_name" content="SMARTmania.cz"/>
    <meta property="article:published_time" content="2019-11-25T08:00:32+00:00"/>
    <meta property="og:title" content="Starliner v prosinci poletí k ISS. Boeing ale čelí ostré kritice"/>
    <meta property="og:description" content="Boeing přepravil hotovou vesmírnou loď CST-100 Starliner do floridského startovacího střediska, odkud má příští měsíc odletět na misi k ISS. Stane se tak"/>
  </head>
  <body>
    <article>
      <h1>Starliner v prosinci poletí k ISS. Boeing ale čelí ostré kritice</h1>
      <address><time datetime="2019-11-25T08:00:32+00:00">25 Nov 2019, 08:00</time> by <a rel="author" href="https://smartmania.cz/author/tomas-krompolc/" target="_blank">Tomáš Krompolc</a></address>
      <p>Boeing přepravil hotovou vesmírnou loď CST-100 Starliner do floridského startovacího střediska, odkud má příští měsíc odletět na misi k ISS. Stane se tak pomocí rakety Atlas V, s níž je nyní loď spojována.</p>
      <figure>
        <img src="https://smartmania.cz/wp-content/uploads/2019/11/boeing_nasa_starliner_1.jpg.pagespeed.ce.22IiNWQM97.jpg"/>
        <figcaption>Transport Starlineru (Zdroj: NASA / Cory Huston)</figcaption>
      </figure>
      <p>Pro Boeing se jedná o velmi důležitý milník v programu soukromých letů k ISS, jimiž chce NASA nahradit současnou praxi využívání ruských Sojuzů. Konkurence v podobě SpaceX už totiž úspěšně svou loď <a href="https://smartmania.cz/crew-dragon-provedl-spojeni-s-iss-muskova-vesmirna-lod-ukoncila-nadvladu-sojuzu/">Crew Dragon k ISS poslala minulý rok</a>.</p>
      <h3>Kdo poletí dřív? Závod se vyrovnává</h3>
      <p>Prosincový let Starlineru bude samozřejmě ještě bez posádky, na palubě bude jen ženská figurína, na níž chtějí otestovat nově vyvinutý skafandr. Podobně postupovali i ve SpaceX. Na palubě Crew Dragonu loni odstartovala figurína Ripley z filmu <i>Vetřelec</i>. V případě Boeingu figurína ponese jméno Rosie. Jde prý o odkaz na tzv. <i><a href="https://en.wikipedia.org/wiki/Rosie_the_Riveter">Rosie the Riveter</a></i>, ikonickou ženskou postavu z amerických druhoválečných plakátů propagujících přínos žen vojenskému průmyslu.</p>
      <figure>
        <img src="https://smartmania.cz/wp-content/uploads/2019/11/rosie_the_riveter_we_can_do_it.jpg.pagespeed.ce.2CUEWgb6tY.jpg"/>
        <figcaption>Propagandistický plakát z dob druhé světové války inspiroval jméno figuríny Boeingu</figcaption>
      </figure>
      <p>Boeingu se v případě úspěšného spojení s ISS poštěstí dohnat náskok SpaceX, za níž dosud americký výrobce letadel značně zaostával. Crew Dragon vesmírné firmy Elona Muska sice totiž let absolvoval bez problémů, ale během následných testů motorů na Zemi explodoval. To pochopitelně zpozdilo vývoj a v současnosti není jasné, kdy bude moci letět s posádkou. Šéf NASA Jim Bridenstine nedávno prohlásil, že pokud testy dopadnou dobře, první let Crew Dragonu s posádkou by mohl proběhnout již v prvním čtvrtletí příštího roku. Žádný „deadline“ ale stanoven nebyl.</p>
      <p>Nedávno provedený audit Úřadu generálního inspektora NASA (NASA OIG) každopádně nepředpokládá, že by jedna ze společností dokázala získat certifikaci k pravidelným letům s posádkou před začátkem léta 2020. Úřad generálního inspektora NASA má za úkol dohlížet na efektivitu hospodaření agentury a odhalovat případné zneužití prostředků.</p>
      <h3>Předražený Boeing a neférové podmínky pro SpaceX?</h3>
      <p>Boeing však nemá moc důvodů se radovat. I kdyby se mu povedlo předehnat v závodu o první získání certifikace SpaceX, musí se potýkat s kritikou nákladnosti projektu Starliner. Výše zmiňovaný audit totiž ostře kritizoval obrovskou cenu za let jednoho astronauta. Ten by podle zprávy měl vyjít na 90 milionů dolarů (asi 2 mld. Kč). To je více, než aktuálně NASA platí Roskosmosu za lety na jejich Sojuzech. A bohužel pro Boeing, je to také skoro dvojnásobek, než je očekávaná cena „letenky“ od SpaceX – ta má vyjít na 55 milionů USD (1,26 mld. Kč).</p>
      <figure>
        <img src="https://smartmania.cz/wp-content/uploads/2019/11/boeing_nasa_starliner_2.jpg.pagespeed.ce.-w-AOmo0wi.jpg"/>
        <figcaption>Starliner v továrně Boeingu (Zdroj: Boeing)</figcaption>
      </figure>
      <p>Audit navíc odhalil, že Boeing získal dodatečnou finanční injekci 287 milionů dolarů (6,6 mld. Kč) určenou na odvrácení zpoždění programu Commercial Crew. Úřad generálního inspektora NASA považuje tuto částku nadhodnocenou asi o 100 milionů USD (2,3 mld. Kč) a Boeing jí prý navíc získal výhrůžkami, že jinak program opustí. Konkurenční SpaceX přitom žádné další peníze neobdržela a ani neměla příležitost o ně žádat.</p>
      <figure>
        <img src="https://smartmania.cz/wp-content/uploads/2020/03/spacex_falcon9_crew_dragon_dm1_3.jpg.pagespeed.ce.JOR1sCGd4-.jpg"/>
        <figcaption>Březnový let Crew Dragonu k ISS</figcaption>
      </figure>
      <p>Proti tomuto tvrzení se Boeing pochopitelně ohradil, a podpořilo ho i vedení NASA. Boeing poukazuje zejména na to, že Crew Dragon vychází z nákladní lodi Dragon, kterou již společnost SpaceX měla vyvinutou. Nelze prý tak srovnávat celkové náklady na vývoj.</p>
      <blockquote>
        <a href="https://smartmania.cz/proc-je-tak-tezke-vratit-se-na-mesic/"><b>TIP:</b> Proč je tak těžké vrátit se zpět na Měsíc? Důvodů je celá řada</a>
      </blockquote>
      <p>Pro fanoušky vesmíru je však každopádně každý další posun dobrou zprávou, a první let Starlineru k ISS jím jistě bude. Souboj o první let s posádkou však bude zřejmě napínavý až do konce.</p>
    </article>
  </body>
</html>