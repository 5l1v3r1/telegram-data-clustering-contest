<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/rosanna-uccisa-dal-maltempo-e-dal-fiume-in-piena-per-andare-ad-assistere-gli-anziani/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T08:35:10+00:00"/>
    <meta property="og:title" content="Rosanna, uccisa dal maltempo e dal fiume in piena per andare ad assistere gli anziani"/>
    <meta property="og:description" content="'La sua abnegazione per il lavoro era massima, veniva sempre al lavoro anche con la neve' così il direttore della casa di riposo di Sezzadio, nell'Alessandrino, ha voluto ricordare Rosanna Parodi, la donna di 52 anni vittima del maltempo che domenica si è scatenato sul Piemonte. La donna è stata strascinata via dal fiume in piena: voleva proseguire a piedi e raggiunge la struttura dove ad attenderla c'erano gli anziani."/>
  </head>
  <body>
    <article>
      <h1>Rosanna, uccisa dal maltempo e dal fiume in piena per andare ad assistere gli anziani</h1>
      <h2>“La sua abnegazione per il lavoro era massima, veniva sempre al lavoro anche con la neve” così il direttore della casa di riposo di Sezzadio, nell’Alessandrino, ha voluto ricordare Rosanna Parodi, la donna di 52 anni vittima del maltempo che domenica si è scatenato sul Piemonte. La donna è stata strascinata via dal fiume in piena: voleva proseguire a piedi e raggiunge la struttura dove ad attenderla c’erano gli anziani.</h2>
      <address><time datetime="2019-11-25T08:35:10+00:00">25 Nov 2019, 08:35</time> by <a rel="author" href="https://www.fanpage.it/author/antonio-palma/" target="_blank">Antonio Palma</a></address>
      <p>"Era una nostra dipendente da 11 anni, una persona preziosa, perbene, solare. La sua <b>abnegazione per il lavoro </b>era massima, veniva sempre al lavoro anche con la neve" così il direttore della casa di riposo di Sezzadio, nell'Alessandrino, ha voluto ricordare <b>Rosanna Parodi,</b> la donna di 52 anni <b>vittima del maltempo</b> che domenica si è scatenato sul Piemonte. Una dedizione al lavoro che Rosanna ha dimostrato fino all'ultimo domenica mattina quando, nonostante il fortissimo maltempo, è uscita di casa per recarsi al lavoro e, di fronte a una strada chiusa al traffico per la piena del fiume, ha deciso di parcheggiare la sua auto per <b>proseguire a piedi</b> e raggiunge la struttura dove ad attenderla c'erano gli anziani che lei accudiva con amore e passione. La forza dell'acqua però l'ha sorpresa nel mezzo del guado e <a href="https://www.fanpage.it/live/emergenza-maltempo-frane-e-allagamenti-in-piemonte-po-e-affluenti-sopra-livelli-di-guardia/23/">l'ha travolta e trascinata via per sempre</a>. Ad assistere alla scena altre due persone che avevano attraversato il passaggio in auto poco prima ed erano poi rimaste bloccate nell'acqua alta. I due automobilisti sono riusciti ad aggrapparsi ai rami di un albero dove hanno assistito impotenti alla scena prima di essere salvati dai vigili del fuoco.</p>
      <p>Rossana in pochi attimi invece è sparita, risucchiata dall'acqua del fiume Bormida in piena. Per ore è stata considerata dispersa. Fino all'ultimo tutti auspicavano di poterla ritrovare in vita ma purtroppo le speranze erano molto poche. Poi nel pomeriggio la notizia che nessun voleva ricevere. Il corpo senza vita di Rosanna Parodi è stato rinvenuto dai vigili del fuoco. Una notizia che ha sconvolto la comunità locale e la famiglia della <b>donna che lascia marito e figlio.</b> "L'Amministrazione Comunale di Sezzadio e i suoi cittadini si stringono intorno alla famiglia di Rosanna Parodi, al marito ed al figlio, in questo momento di profondo dolore per la tragedia che li ha colpiti" scrivono dal comune.</p>
      <p>"In questi giorni ho ricevuto molte telefonate di dipendenti che non potevano venire in struttura per le pessime condizioni meteo ma lei era partita comunque. Ci mancherà molto, è una grossa perdita per tutti noi, ospiti compresi. Tutti siamo molto vicini al marito e al figlio" ha dichiarato il direttore del casa di riposo.  Commosso il ricordo anche dei tanti colleghi che negli anni hanno lavorato con lei. "Una collega, una Oss con quale io ho imparato tanto,<b> una bellissima persona</b> che come tutte noi anche se è brutto tempo ci prepariamo per andare al nostro lavoro, con la paura però dedite al lavoro. Rosanna stava andando in una Struttura a Sezzadio dove abbiamo lavorato insieme ma questa volta non ha fatto più ritorno dai suoi cari.. Condoglianze alla Famiglia" ha scritto una collega.</p>
    </article>
  </body>
</html>