<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/primo-piano/genoa-ritrova-criscito-favilli-e-sturaro/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-25T08:00:51+00:00"/>
    <meta property="og:title" content="Il Genoa ritrova Criscito, Favilli e Sturaro"/>
    <meta property="og:description" content="É il giorno di Spal-Genoa. La sfida del Mazza di Ferrara vede il recupero di tre giocatori importanti per Thiago Motta: Criscito, Favilli e Sturaro"/>
  </head>
  <body>
    <article>
      <h1>Il Genoa ritrova Criscito, Favilli e Sturaro</h1>
      <h2>Più cattiveria in area e maggiore concentrazione sui contropiede: il Grifone può battere la Spal</h2>
      <address><time datetime="2019-11-25T08:00:51+00:00">25 Nov 2019, 08:00</time> by <a rel="author" href="https://www.pianetagenoa1893.net/" target="_blank">Alessandro Legnazzi</a></address>
      <p>Thiago Motta perde El Yamiq, Barreca, Saponara e Sanabria per la trasferta di Ferrara ma, in compenso, recupera Criscito, Favilli e Sturaro. Un tris di giocatori che rinforza ogni reparto rossoblù. Il rientro del capitano è fondamentale non solo dal punto di vista tattico: Criscito è un eccellente tiratore di rigori, <a href="https://www.pianetagenoa1893.net/news-rossoblu/criscito-100-con-lode-nei-calci-di-rigore/">praticamente un cecchino</a>. Sturaro, invece, riassapora il gusto di una convocazione dopo sei mesi: l’ultima sua citazione in distinta risale alla partita salvezza di Firenze. Favilli, infine, è in netta ripresa fisica dopo i cronici problemi muscolari che non gli danno pace da quando è al Genoa (ha saltato ventisette partite in tredici mesi).</p>
      <p>Quattro a casa e tre di nuovo a piena disposizione, quindi. Oltre a Kouamé che ha terminato anzitempo la stagione e seguirà la partita da Roma dove è in riabilitazione presso Villa Stuart. Il ventaglio di opzioni di Motta resta comunque ampio perché a sinistra Criscito può rientrare dal primo minuto oppure può essere confermato Ankersen, in mezzo al campo gli interditori Lerager e Cassata sono affidabili mentre in attacco vanno trovate le giuste ali di Pinamonti. Goran Pandev è una garanzia tecnica, Kevin Agudelo è una pinza tra i reparti, Sinan Gumus più esterno che converge sul piede preferito. La lucidità di scelta del tecnico paulista farà la differenza prima e durante Spal-Genoa.</p>
      <p>I rossoblù non dovranno perdere contatto in classifica visto che le squadre che li precedono viaggiano a un andamento relativamente basso e speculano oltre modo sugli episodi e le palle inattive. Ha perso l’Udinese, ha perso il Sassuolo contro la Lazio mentre il Bologna ha arraffato un punto allo scadere del derby emiliano. L’impressione è che stasera il Genoa possa uscire indenne dal Mazza concretizzando le palle gol create attraverso l’ampio volume del proprio gioco e prestando attenzione ai contropiede della Spal.</p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/correva-lanno-1957-una-rete-di-barison-a-ferrara-ridiede-ossigeno-al-genoa/"/>
        <a href="https://www.pianetagenoa1893.net/notizie/spal-genoa-pianetagenoa1893-net-su-antenna-blu/"/>
        <a href="https://www.pianetagenoa1893.net/primo-piano/tuttosport-thiago-motta-vuole-i-gol-per-la-svolta/"/>
        <a href="https://www.pianetagenoa1893.net/primo-piano/gazzetta-dello-sport-spal-genoa-dentro-o-fuori-e-motta-ritrova-criscito/"/>
        <a href="https://www.pianetagenoa1893.net/letture-genoane/museo-del-genoa-giovedi-presentazione-del-libro-noi-che-vincemmo-a-wembley/"/>
        <a href="https://www.pianetagenoa1893.net/notizie/pianetagenoa1893-net-e-su-telegram-accedi-al-canale-dinformazione-rossoblu/"/>
      </related>
    </article>
  </body>
</html>