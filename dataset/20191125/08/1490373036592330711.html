<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/rumunsko-prezident-volby-klaus-iohannis-vitezstvi_1911250801_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T08:01:00+00:00"/>
    <meta property="og:title" content="Klaus Iohannis obhájil post rumunského prezidenta. Získal 63 procent hlasů"/>
    <meta property="og:description" content="Prezidentské vítězství slaví Iohannis. Oproti tomu neúspěšná kandidátka na prezidentku Dancilaová dosáhla nejhoršího volebního výsledku kandidáta PSD od pádu komunismu."/>
  </head>
  <body>
    <article>
      <h1>Klaus Iohannis obhájil post rumunského prezidenta. Získal 63 procent hlasů</h1>
      <address><time datetime="2019-11-25T08:01:00+00:00">25 Nov 2019, 08:01</time> by <a rel="author">ČTK</a></address>
      <p>
        <b>Rumunským prezidentem bude dalších pět let stávající hlava státu Klaus Iohannis. Centristický politik v nedělním druhém kole voleb jasně porazil sociální demokratku Vioricu Dancilaovou, když získal 63, 2 procenta hlasů. Vyplývá to z předběžných konečných výsledků, které v pondělí zveřejnila ústřední volební komise.</b>
      </p>
      <p>Bývalá premiérka Dancilaová dostala 36, 8 procenta hlasů, což je nejhorší výsledek, jakého od pádu komunismu v prezidentských volbách dosáhl kandidát Sociálnědemokratické strany Rumunska (PSD). Šéfka PSD nicméně vyjádřila spokojenost, neboť procentní údaj je vyšší než kolik její strana získala v jarních volbách do Evropského parlamentu.</p>
      <p>Iohannis, kandidát Národní liberální strany (PNL), se vítězem prohlásil už po nedělním zveřejnění prvních odhadů. V projevu ke svým příznivcům pak řekl, že uspělo „moderní, evropské a normální“ Rumunsko.</p>
      <p>Do výsledků ještě nebyly započítány hlasy Rumunů žijících v zahraničí. Volební komise ale uvedla, že 94 procent těchto hlasů připadne Iohannisovi, pro Dancilaovou v zahraničí hlasovalo jen šest procent rumunských občanů.</p>
      <related>
        <h4>Související články</h4>
        <a href="https://www.irozhlas.cz/zpravy-svet/rumunsko-volby-prezident-rumunske-prezidentske-volby-2019-exit-poll-klaus_1911242025_ako"/>
        <a href="https://www.irozhlas.cz/zpravy-svet/alina-mungiu-pippidi-rumunsko-volby_1911240705_zit"/>
        <a href="https://www.irozhlas.cz/zpravy-svet/rumunsko-volby-prezident-iohannis_1911102033_pak"/>
        <a href="https://www.irozhlas.cz/zpravy-svet/rumunsko-bukurest-prezidentske-volby-viorica-dancilaova-klaus-johannis_1911071359_gak"/>
        <a href="https://www.irozhlas.cz/zpravy-svet/rumunsko-vlada-viorica-dancilaova-hlasovani-o-neduvere-vlade_1910012355_ako"/>
      </related>
    </article>
  </body>
</html>