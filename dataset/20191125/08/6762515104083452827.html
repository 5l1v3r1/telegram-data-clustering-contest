<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/polacy-za-granica/grzegorz-krychowiak-snajper-nieprzypadkowy/zsc9vkr"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T08:00:00+00:00"/>
    <meta property="og:title" content="Snajper nieprzypadkowy"/>
    <meta property="og:description" content="Skuteczność Grzegorza Krychowiaka nie wzięła się z nikąd. Jak Polak stał się carem Priemjer-Ligi?"/>
  </head>
  <body>
    <article>
      <h1>Snajper nieprzypadkowy</h1>
      <address><time datetime="2019-11-25T08:00:00+00:00">25 Nov 2019, 08:00</time> by <a rel="author" href="https://www.przegladsportowy.pl/autorzy/tomasz-wlodarczyk" target="_blank">Tomasz Włodarczyk</a></address>
      <p>
        <b>
          <b>Skuteczność Grzegorza Krychowiaka nie wzięła się z nikąd. Jak Polak stał się carem Priemjer-Ligi?</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Grzegorz Krychowiak być może rozgrywa najlepszy sezon w karierze. Zmienił się z zawodnika odpowiedzialnego za destrukcję w konia pociągowego Lokomotiwu Moskwa. 29-latek nie zawstydza w klasyfikacji strzeleckiej tylko jednego polskiego snajpera – Roberta Lewandowskiego.</p>
      <p>
        <b>Musi dostać w kość</b>
      </p>
      <p>W piątek pomocnik zdobył dwie kolejne bramki i ma ich już więcej niż Arkadiusz Milik i Krzysztof Piątek razem wzięci. Długo tęskniliśmy za Krychowiakiem, który przed EURO 2016 zdobywał z Sevillą Ligę Europy, a już podczas samych mistrzostw Europy emanował swoimi najlepszymi cechami – odbiorem, siłą, wytrzymałością czy nieustępliwością. Po trzech latach różnych zawirowań wywołanych przeprowadzką do PSG wreszcie znalazł swoje miejsce na ziemi. W Moskwie pomocnik dorobił się statusu piłkarskiego cara. Jest na dobrej drodze, żeby zdobyć tytuł najlepszego piłkarza Priemjer-Ligi. Udowodnił, że życie po nieudanym, wielomilionowym transferze-glamour do stolicy Francji, wcale się nie kończy. Odbudował się w imponującym stylu. Trafił pod skrzydła trenera, którego styl pracy mu odpowiada. Jurij Siomin w Lokomotiwie ma status legendy. To szkoleniowiec starej daty, lubiący mocne treningi. Ich wpływ na swoją postawę najlepiej tłumaczy Krychowiak.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>– Zawsze opieram grę na bardzo dobrym przygotowaniu fizycznym. Dzięki temu osiągnąłem wysoką formę w Andaluzji. Pod okiem Jurija Siomina znów mogłem w ciszy mocno popracować, co od razu pozytywnie odbiło się na mojej dyspozycji. Dzisiejszy futbol coraz bardziej polega na nieskończonym bieganiu. Dotyczy to nie tylko zawodników, którzy grają w środku pomocy, ale właściwie każdej formacji. Przez cały mecz masz jakieś zadania do wypełnienia. Piłka jest bardzo szybka. Jeśli chcesz stwarzać sytuacje, zaskakiwać przeciwnika, tworzyć przewagę, trzeba bardzo szybko transportować się całym zespołem pod bramkę rywala, przebiec 30–40 metrów, oddać strzał, po czym natychmiast odbudować formację – opowiadał „Krycha”. – Dlatego pewne typy piłkarzy, klasyczni dostojni rozgrywający, właściwie wymarły. Zabrakło dla nich miejsca na murawie, bo skurczył się czas na „spacerowanie”. Dziś musisz być nie tylko świetnie wyszkolony technicznie, ale w równym stopniu gotowy na tytaniczną wręcz walkę do ostatniego gwizdka – dodawał.</p>
      <p>
        <b>Podobny do Lewego</b>
      </p>
      <p>Siomin to szkoleniowiec autorytarny, który lubi mieć wpływ na działalność całego klubu, ale do Krychowiaka ma słabość. Gdy Polak chce nieco odpuścić, aby lepiej się zregenerować, zgadza się. Nie obstaje przy swoim, bo wie, że ma do czynienia z piłkarzem profesjonalnym. Doskonale czującym możliwości swojego ciała. Przypomina Lewandowskiego, który prowadzi podobny sposób komunikacji ze swoimi zwierzchnikami. Wie, kiedy dołożyć, a kiedy poluzować. Trudno Krychowiakowi nie ufać, skoro w tym sezonie wykręca świetne liczby. Bez jego goli Lokomotiw miałby o 13 punktów mniej, a trafienia to tylko część jego wpływu na grę zespołu. Polak przeszedł ewolucję. Nie gra zdecydowanie wyżej niż do tej pory. Dzięki temu, że jest uwolniony z części zadań defensywnych, które przejęli jego partnerzy – Murilo Cerqueira i Dimitrij Barinow – może pozwolić sobie na więcej odważnych decyzji.</p>
      <p>
        <b>Hybrydowa wersja</b>
      </p>
      <p>Jego formuła na tegoroczną skuteczność jest dość prosta. Opiera się na podejmowaniu prób. Krychowiak już w połowie rundy (2700 rozegranych minut we wszystkich rozgrywkach) ma najwięcej oddanych strzałów w jednym sezonie – 72. W minionym oddał 68 uderzeń (4998 minut), w swoim najlepszym sezonie w Sevilli – tylko 47 (4939 minut). Znacznie poprawił też celność, która dziś jest na poziomie 36 procent, a do tej pory nigdy nie przekraczała 26! To liczby realnie przekładające się na statystyki zawodnika. Jesienią Krychowiak aż pięć z dziesięciu goli strzelił zza pola karnego. Nie są to zawsze próby idealne, ale już samo ich podjęcie pozwoliło popełniać błędy bramkarzom – patrz mecze z Krasnodarem czy Tambowem. Można założyć, że Polak będzie miał najwięcej w karierze wykonanych rajdów w okolicę bramki rywala czy kontaktów z piłką w polu karnym.</p>
      <p>Obserwujemy nową, hybrydową wersję pomocnika ze zwiększoną pojemnością silnika, która zaczyna dawać o sobie znać także w reprezentacji Polski. Bramka z Izraelem była pierwszą od ponad roku. Zamiast Mateusza Klicha, lider Lokomotiwu dostał do pomocy zawodników, którzy odciążają go w zabezpieczeniu tyłów (Krystian Bielik lub Jacek Góralski), dzięki czemu jego rola stała się bardziej podobna do tej w Moskwie. Oby z pożytkiem w trakcie EURO 2020.</p>
    </article>
  </body>
</html>