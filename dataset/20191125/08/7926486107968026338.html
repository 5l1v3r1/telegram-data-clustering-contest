<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013351/%D8%A2%D8%BA%D8%A7%D8%B2-%DA%86%D8%A7%D9%84%D8%B4-%D8%AC%D8%AF%DB%8C-%D8%A8%D8%B1%D8%A7%D9%86%DA%A9%D9%88-%D8%A7%D8%B2-%D8%B1%D8%AE%D8%AA%DA%A9%D9%86-%D8%AA%DB%8C%D9%85-%D9%85%D9%84%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:25:45+00:00"/>
    <meta property="og:title" content="آغاز چالش جدی برانکو از رختکن تیم ملی"/>
    <meta property="og:description" content="برانکو ایوانکوویچ در صورت حضور به عنوان سرمربی روی نیمکت تیم ملی با چالشی جدی در رختکن «یوز»ها روبرو خواهد شد."/>
  </head>
  <body>
    <article>
      <h1>آغاز چالش جدی برانکو از رختکن تیم ملی</h1>
      <address>
        <time datetime="2019-11-25T08:25:45+00:00">25 Nov 2019, 08:25</time>
      </address>
      <p>
        <i>برانکو ایوانکوویچ در صورت حضور به عنوان سرمربی روی نیمکت تیم ملی با چالشی جدی در رختکن «یوز»ها روبرو خواهد شد.</i>
      </p>
      <p>به گزارش مشرق، بحث در خصوص حضور <b>برانکو ایوانکوویچ </b>به عنوان سرمربی روی نیمکت<b> تیم ملی فوتبال ایران</b> در حالی جدی شده که <b>مارک ویلموتس </b>همچنان جایگاه رسمی خود را به عنوان نخستین عضو کادر فنی ملی پوشان در اختیار دارد اما بعید نیست نحوه ادامه همکاری او با فدراسیون فوتبال، پایان زودهنگامی داشته باشد.</p>
      <p>برانکو در صورت حضور روی نیمکت تیم ملی فوتبال ایران با جدی ترین مشکل روبرو خواهد بود. او که به واسطه شخصیت مثالزدنی و قهرمانی های متوالی با پرسپولیس جایگاه ویژه ای در قلب هواداران فوتبالی دارد نیاز به همراهی و همکاری مجموعه تیم ملی برای موفقیت دارد.</p>
      <p>پروفسور کروات در حالی به عنوان جدی ترین گزینه جانشینی مارک ویلموتس مطرح شده است که عملکردش در تیم ملی می تواند همچنان با کارلوس کی‌روش مقایسه شود. کی روشی که هشت سال در تیم ملی حضور داشت تا بازیکنانی را تربیت کند که اکنون هم در حال بازی کردن هستند. مردانی که می‌توانند تبدیل به چالشی بزرگی برای برانکو باشند!</p>
      <p>
        <b>سایه کی روش روی سر پروفسور</b>
      </p>
      <p>بدون شک جنجالی ترین تقابل سال های گذشته فوتبال ایران مربوط به دوئل های فراموش نشدنی کارلوس کی روش و برانکو ایوانکوویچ می شود.</p>
      <p>سرمربی پیشین پرتغالی تیم ملی هربار تیمش نتیجه می گرفت سراغ برانکو می رفت تا با ادبیات خاص خود نشان دهد که سرمربی وقت پرسپولیس به او احترام نمی گذارد و کار تیم ملی را در مسیر موفقیت با مشکل مواجه می کند.</p>
      <p>برانکو هم معمولا با نیش و کنایه جواب رفتارهای کارلوس کی روش را می داد تا نشان دهد شاید ادبیات تند و لحن سرکوبگرایانه بلد نیست اما می تواند به خوبی از پس سرمربی تیم ملی برآید. درگیری های لفظی متوالی که باعث ایجاد فضای دوقطبی بین هواداران پرسپولیس و تیم ملی هم شد.</p>
      <p>کی روش در آخرین حضور خود روی نیمکت تیم ملی نتوانست فوتبال ایران را به قهرمانی در جام ملت های آسیا برساند تا از آن به عنوان بزرگترین ناکامی اش یاد شود اما به گواه بسیاری از کارشناسان فوتبال ایران، پیرمرد پرتغالی توانسته بود فوتبال ایران را خانه تکانی اساسی کند و تیم ملی را برای هر تیم آسیایی تبدیل به غول بزرگ کند.</p>
      <p>با این حال فدراسیون فوتبال تصمیم گرفت به جای پیردمرد جنجالی پرتغالی، مرد آرام بلژیکی را با شعار فوتبال تهاجمی به ایران بیاورد. ویلموتس خیلی زود نشان داد فاصله زیادی با دانش فنی کی روش دارد و صف منتقدانش در نزدیک به شش ماه بیشتر از سایر مربیان پیشین ملی شده است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013339/%D9%85%D9%82%D8%A7%DB%8C%D8%B3%D9%87-%DB%B1%DB%B0-%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D8%AF%D8%B1-%DB%B6-%D8%A8%D8%A7%D8%B2%DB%8C-%D9%86%D8%AE%D8%B3%D8%AA">مقایسه ۱۰ سرمربی تیم‌ملی در ۶ بازی نخست</a>
      </blockquote>
      <p>اتفاقی که مسئولان فدراسیون را بر آن داشت تا برانکو ایوانکوویچ را گزینه جانشینی ویلموتس کنند تا شاید این انتخاب افکار عمومی را آرام کند. با این حال شکی نیست برانکو هم در قامت سرمربی و با توجه به سابقه ای که در کری خوانی با کی روش داشته است ناخودآگاه با آن مربی هم مقایسه خواهد شد. اتفاقی که می تواند برای پروفسور کروات، خطرناک باشد.</p>
      <p><b>آزمون، رضاییان و طارمی؛ رختکن تیم ملی علیه برانکوست؟!</b><br/>پرسپولیس در دوران مربیگری برانکو ایوانکوویچ توانست بازیکنان زیادی را به فوتبال ملی بدهد. شاید رامین رضاییان، علیرضا بیرانوند و وحید امیری قبل از پوشیدن پیراهن پرسپولیس به تیم ملی دعوت شده بودند اما وقتی با مربیگری برانکو برای پرسپولیس بازی کردند جایگاه ویژه ای در دوران حضور کی روش در تیم ملی پیدا کردند.</p>
      <p>علاوه بر این بازیکنان، مهدی طارمی، احمد نوراللهی، محمد انصاری، کمال کامیابی نیا و علی علیپور نیز توانستند از جمع شاگردان سرخپوشِ برانکو به پیراهن سفید تیم ملی برسند.</p>
      <p>در این بین مهدی طارمی پس از حضور با پیراهن تیم ملی تصمیم گرفت پرسپولیس را ترک کرده و به فوتبال قطر برود. ترانسفری نه چندان موفق برای مهاجم تیم ملی که در دوران حضور برانکو در پرسپولیس رخ داد. فشار هواداران پرسپولیس روی مهدی طارمی و شایعاتی در خصوص نارضایتی برانکو ایوانکوویچ از برخی رفتارهای او باعث شد طارمی از جمع سرخپوشان جدا شود.</p>
      <p>با این حال مهدی طارمی برای اینکه نشان دهد مشکلی با سرخ ها ندارد هر بار پرسپولیس به قطر می رفت در اردوی این تیم حاضر می شد تا با برانکو و بازیکنان خوش و بش کند.</p>
      <p>طارمی در حالی سعی کرد رابطه خود را با برانکو خوب نشان دهد که یکی دیگر از هم تیمی هایش در تیم ملی روشی کاملا متفاوت در جدایی از پرسپولیس در دوران برانکو پیش گرفت.</p>
      <p>رامین رضاییان که دوران اوج فوتبال ملی اش را با پیراهن پرسپولیس طی کرد اواخر فصل شانزدهم لیگ برتر با برانکو دچار مشکل شد تا پروفسور کروات خط قرمز بزرگی روی نام او بکشد و به حضور این بازیکن در جمع سرخپوشان پایتخت پایان دهد.</p>
      <p>پس از آن هم رضاییان هیچ تلاشی برای بهبود رابطه اش با پروفسور انجام نداد تا در صورت بازگشت مربی کروات به نیمکت تیم ملی فوتبال ایران اولین چالش جدی پیش روی او قرار بگیرد.</p>
      <p>در کنار اسم رامین رضاییان می توان به سردار آزمون هم اشاره کرد. مهاجم ملی پوش زنیت سن پترزبورگ روسیه که عملکرد درخشانی در سال گذشته داشته است بزرگترین و مهم ترین چالش برای برانکو محسوب می شود.</p>
      <p>درگیری لفظی پیامکی سال گذشته پدر سردار آزمون با برانکو ایوانکوویچ سبب شد تا پای سردار هم به این دعوا کشیده شود. مهاجم تیم ملی یکی از دلایل پایین آمدن اعتماد به نفس خود را برانکو دانست که بی جهت از او انتقاد می کرد. رابطه ای که تاکنون خوب نشده و بتوان از آن به عنوان یک چالش جدی یاد کرد.</p>
      <p>برانکو در حالی می خواهد پس از ۱۴ سال بار دیگر روی نیمکت تیم ملی بنشیند که باید از تفکرات کارلوس کی روش که در ذهن بازیکنانش نقش بسته عبور کند و رختکن تیم ملی را یکدست و متحد کند. تیمی که بازیکنان بزرگ و موفقی دارد اما می تواند در صورت عدم انعطاف برانکو با آنها تبدیل به چالشی جدی برای گزینه احتمالی جانشینی مارک ویلموتس شود.</p>
      <p>منبع: مهر</p>
    </article>
  </body>
</html>