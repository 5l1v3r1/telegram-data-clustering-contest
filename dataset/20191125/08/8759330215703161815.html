<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905108/lamkel-z-maakt-slechte-indruk-bij-antwerp-hij-is-niet-veranderd-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T08:02:00+00:00"/>
    <meta property="og:title" content="Lamkel Zé overtuigt niet bij Antwerp: 'Geen meerwaarde, gebrek aan discipline'"/>
    <meta property="og:description" content="Antwerp FC is er zondag in geslaagd om in extremis nog een punt te pakken op bezoek bij KAA Gent. Daar moet het Didier Lamkel Zé niet voor bedanken. De Kameroener mocht opnieuw opdraven na zijn gele kaartschorsing, maar kon niet overtuigen."/>
  </head>
  <body>
    <article>
      <h1>Lamkel Zé overtuigt niet bij Antwerp: 'Geen meerwaarde, gebrek aan discipline'</h1>
      <address>
        <time datetime="2019-11-25T08:02:00+00:00">25 Nov 2019, 08:02</time>
      </address>
      <p>
        <b>Antwerp FC is er zondag in geslaagd om in extremis nog een punt te pakken op bezoek bij KAA Gent. Daar moet het Didier Lamkel Zé niet voor bedanken. De Kameroener mocht opnieuw opdraven na zijn gele kaartschorsing, maar kon niet overtuigen.</b>
      </p>
      <p>In <i>Het Nieuwsblad</i> was analist Gert Verheyen streng voor de middenvelder. "Voor aanvang van Antwerp-Gent kreeg Laszlo Bölöni de vraag of we hetzelfde Antwerp als drie dagen eerder zouden zien. Bölöni hoopte van wel, maar twijfelde of Lamkel Zé - die hij in de plaats van Miyoshi zette - dezelfde discipline zou kunnen opbrengen. Het antwoord achteraf was: neen", gaf hij aan.</p>
      <p><b>Geen discipline en verloren duels<br/></b>De analist zag heel wat slechte dingen bij Lamkel Zé. Daar kon Gent ook van profiteren. "Aanvankelijk stond hij tegenover Kums, maar die kreeg te veel vrijheid. Het duel dat hij verloor van Mohammadi door te gaan liggen, leidde tot de 1-0. Dat was niet zijn eerste balverlies. Hij werd de hele tijd voorbijgelopen. Daarom wisselde Bölöni hem na negentien minuten van kant met Rodrigues. Op de linkerkant werd het verdedigend opnieuw geen succes, want Lustig liet hij ook gewoon lopen", somt Verheyen op.</p>
      <p>Bölöni zocht oplossingen, maar vond die niet. "Overal kreeg je hetzelfde verhaal: geen meerwaarde aan de bal en een gebrek aan discipline. Bölöni liet hem wellicht staan in de hoop dat hij nog iets deed. Ja, hij gaf Odjidja een knietje en pakte ook geel voor een tackle. Dat deed hij. En na de match ging hij het publiek van AA Gent nog wat jennen door overdreven te applaudisseren na die late gelijkmaker. Is hij veranderd? U kent het antwoord al", aldus Verheyen.</p>
    </article>
  </body>
</html>