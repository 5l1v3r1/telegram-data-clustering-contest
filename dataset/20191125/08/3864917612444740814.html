<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824675-avtor-fejkiv-u-zmi-mae-vidpovidati-i-za-miznarodnimi-zakonami-borodanskij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T08:50:00+00:00"/>
    <meta property="og:title" content="Автор фейків у ЗМІ має відповідати і за міжнародними законами — Бородянський"/>
    <meta property="og:description" content="Міністр з питань культури, молоді та спорту Володимир Бородянський вважає, що за дезінформацію проти будь-якої країни, особливо в період війни, повинна бути надвідповідальність."/>
  </head>
  <body>
    <article>
      <h1>Автор фейків у ЗМІ має відповідати і за міжнародними законами — Бородянський</h1>
      <h2>Міністр з питань культури, молоді та спорту Володимир Бородянський вважає, що за дезінформацію проти будь-якої країни, особливо в період війни, повинна бути надвідповідальність.</h2>
      <address>
        <time datetime="2019-11-25T08:50:00+00:00">25 Nov 2019, 08:50</time>
      </address>
      <p>Про це він заявив у <a href="https://www.pravda.com.ua/articles/2019/11/25/7232894/">інтерв’ю Українській правді</a>, коментуючи відому історію про "розіп'ятого хлопчика".</p>
      <p>"По-перше, дуже важлива юридична оцінка фактів дезінформації... Це створення прецедентів, це фіксування інформаційної війни проти нашої країни. Тобто державний телеканал Російської Федерації розповсюдив спотворену інформацію, яку сам придумав. Це дезінформація. Друге: ми думаємо, як зробити так, щоб незалежно від того, звідки прийшла ця дезінформація, її автор ніс відповідальність згідно з міжнародним законодавством у тому числі", - сказав <a href="https://www.ukrinform.ua/tag-borodanskij">Бородянський</a>.</p>
      <p>За його словами, він поки що не знає, як це зробити, однак, на його переконання, "треба думати про таку історію – що у дезінформації, яка стосується війни, немає кордонів".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824635-borodanskij-a-siro-cinuu-zmi-aki-kriticno-stavlatsa-do-vladi.html">Бородянський: Я щиро ціную ЗМІ, які критично ставляться до влади</a>
      </blockquote>
      <p>Стосовно того, звідки, на його думку, походить більша загроза маніпуляцій і дезінформації — з боку Росії чи українських медіа, Бородянський зауважив, що це не важливо, тому що в нас на внутрішньому ринку є медіа, які можуть бути пов'язані з країною-агресором.</p>
      <p>"Якщо говорити про те, звідки виходить основна загроза, так – від Російської Федерації. Як вона виходить – чи зсередини країни, чи тільки ззовні – вона є і там, і там. Вона на різних шарах суспільства", - вважає міністр.</p>
      <p>Як повідомляв Укрінформ, раніше перший заступник міністра культури, молоді та спорту Анатолій Максимчук повідомив, що міністерство має намір розробити програму з підвищення медіаграмотності населення.</p>
    </article>
  </body>
</html>