<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/TOP-09-Porazeny-Pospisil-varuje-A-promlouva-o-Kalouskovi-604569"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T08:40:00+00:00"/>
    <meta property="og:title" content="TOP 09: Poražený Pospíšil varuje. A promlouvá o Kalouskovi"/>
    <meta property="og:description" content="Ještě před víkendem byl předsedou TOP 09, nyní není ani jejím místopředsedou. I když se jej nová předsedkyně strany přála, neuspěl. Řeč je o Jiřím Pospíšilovi, rozhovor s ním přinesl server Denikn.cz."/>
  </head>
  <body>
    <article>
      <h1>TOP 09: Poražený Pospíšil varuje. A promlouvá o Kalouskovi</h1>
      <address>
        <time datetime="2019-11-25T08:40:00+00:00">25 Nov 2019, 08:40</time>
      </address>
      <p>
        <b>Ještě před víkendem byl předsedou TOP 09, nyní není ani jejím místopředsedou. I když se jej nová předsedkyně strany přála, neuspěl. Řeč je o Jiřím Pospíšilovi, rozhovor s ním přinesl server Denikn.cz.</b>
      </p>
      <p>„Plně respektuji rozhodnutí delegátů v tajné volbě. Nic to nemění na mém rozhodnutí podporovat Markétu Pekarovou Adamovou a dělat všechno pro to, aby byla úspěšná. Byť efektivita podpory z mé strany bude nižší, než kdybych byl součástí jejího týmu. Upřímně jsem zvažoval, jestli kandidovat na post místopředsedy. Nakonec jsem cítil morální závazek vůči Markétě. Své mocenské a politické ambice v čele TOP 09 jsem si už naplnil a teď jsem jen chtěl být součástí týmu paní předsedkyně,“ hovořil úvodem Pospíšil o volbě.</p>
      <p><a href="https://denikn.cz/240571/pokud-bude-pekarova-muset-bojovat-s-vlastni-stranou-bude-to-pro-top-09-mimoradne-nebezpecne-rika-pospisil/">Zda mu uškodily spory se zakladatelem strany Miroslavem Kalouskem, nedokáže odhadnout.</a> „TOP 09 obecně poškodilo a vášně rozvířilo hodnocení evropských voleb, které byly objektivním úspěchem. Přesto jsme se z výsledku neradovali, ačkoli to mohl být odrazový můstek k dalšímu růstu. Výsledek se ale začal permanentně zpochybňovat a rozvířila se ‚blbá nálada‘. To nás poškodilo a možná i to ovlivnilo některé delegáty,“ poznamenal dále Pospíšil, který právě kritizoval Kalouska za to, že zpochybňoval výsledky voleb. </p>
      <p>„Má sice plné právo kritizovat svoje nástupce, nesouhlasit s jejich rozhodováním a zpochybňovat jejich výsledky, ale má to dělat primárně na stranické půdě. Když tak činí mediálně, poškozuje stranu. Jsem politik a jsem zvyklý na kritiku, kterou třeba osobně považuji za nespravedlivou. Ale že jsme některé debaty vedli v médiích místo uvnitř strany, to nám nepřidalo,“ dodal Pospíšil. </p>
      <p>Zároveň se také vyjádřil k tomu, že mimořádně nebezpečné a špatné by bylo to, kdyby nyní nová předsedkyně měla bojovat s vlastní stranou. „Markétina situace nebude jednoduchá. Čekají nás krajské volby, což je pro TOP 09 mimořádně obtížná disciplína. Topka neuspívala v krajských volbách ani v dobách své největší slávy. Vedení čekají náročná jednání o případných koalicích v krajích,“ sdělil Pospíšil a vyjádřil i své přání k Miroslavu Kalouskovi. „Doufám, že Miroslav Kalousek ji bude podporovat,“ uvedl.<br/><br/>„Bude-li bývalý předseda Markétu podporovat, budu šťastný z jejích úspěchů. Nejsem nepřející člověk, který by byl kvůli své ješitnosti zdrcen, kdyby ho následovník náhodou překonal. Vůbec ne. Netrpím principem ješitnosti, pro politika je destruktivní,“ uzavřel.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/-Schvaleno-Neziskovky-odejdete-Radnice-v-Brne-se-nastvala-Slo-o-skolni-deti-604565"/>
        <a href="https://www.parlamentnilisty.cz/arena/monitor/Uz-se-ji-smeji-Sefka-TOP-napsala-proc-je-v-politice-A-604564"/>
        <a href="https://www.parlamentnilisty.cz/arena/rozhovory/Narod-neni-prazdne-slovo-rika-Vadim-Petrov-st-oceneny-Zemanem-i-Putinem-A-mluvi-o-ere-od-revoluce-604566"/>
        <a href="https://www.parlamentnilisty.cz/arena/monitor/Vlada-probere-urychleni-dopravnich-staveb-ci-platy-vojaku-604568"/>
      </related>
    </article>
  </body>
</html>