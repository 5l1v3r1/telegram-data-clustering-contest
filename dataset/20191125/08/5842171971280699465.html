<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359875-igaunija-nesteigsies-ar-vairaku-krievijas-televizijas-kanalu-translacijas-aizliegumu"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T08:46:00+00:00"/>
    <meta property="og:title" content="Igaunija nesteigsies ar vairāku Krievijas televīzijas kanālu translācijas aizliegumu"/>
    <meta property="og:description" content="Igaunija analizē jautājumu par iespējamu translācijas aizliegumu Krievijas televīzijas kanāliem, kuros viens no patiesajiem labuma guvējiem ir iekļauts Eiropas Savienības sankciju sarakstā, tomēr ar lēmumu Igaunija nesteigsies."/>
  </head>
  <body>
    <article>
      <h1>Igaunija nesteigsies ar vairāku Krievijas televīzijas kanālu translācijas aizliegumu</h1>
      <address><time datetime="2019-11-25T08:46:00+00:00">25 Nov 2019, 08:46</time> by <a rel="author">Jauns.lv / LETA</a></address>
      <p>
        <b>Igaunija analizē jautājumu par iespējamu translācijas aizliegumu Krievijas televīzijas kanāliem, kuros viens no patiesajiem labuma guvējiem ir iekļauts Eiropas Savienības sankciju sarakstā, tomēr ar lēmumu Igaunija nesteigsies.</b>
      </p>
      <p>Par to Igaunijas sabiedrisko raidorganizāciju ERR informēja Patērētāju tiesību aizsardzības un tehniskās uzraudzības departamenta mediju pakalpojumu padomnieks Pēters Sokrūss.</p>
      <p>Viņš sacīja, ka Igaunijas institūcijas analizē situāciju "un ļoti ātrus soļus neplāno. Tomēr neviens no variantiem nav izslēgts".</p>
      <p>Sokūrs paskaidroja, ka Latvijā un Lietuvā regulatoriem ir tiesības izlemt par kanālu translāciju, bet Igaunijā Patērētāju tiesību aizsardzības un tehniskās uzraudzības departamentam tādu tiesību nav. "Mums ir nedaudz citādāka funkcija. Mēs varam izdot rīkojumu par kanāla translācijas apturēšanu uz laiku, bet mēs neveicam regulāru monitoringu. Tas nozīmē, ka, ja būs jauni uzņēmumi, kas vēlēsies iekļaut savās paketēs vienas vai otras valsts kanālus, atšķirībā no Latvijas un Lietuvas tiem nav jāsaņem departamenta atļauja," klāstīja regulatora pārstāvis.</p>
      <p>Igaunijas Kultūras ministrijā norādīja, ka kanālu translācijas aizliegums ir iespējams, bet tas būtu uzskatāms par izņēmumu vai papildinājumu citām finanšu sankcijām, iebraukšanas aizliegumam un ieroču piegādes embargo. "Igaunijas tiesību normās nav paredzēts tāds starptautisku sankciju variants. Tomēr iepriekš teiktais nenozīmē, ka nav jāapspriež atbilstošu grozījumu veikšana, ja atbildīgās institūcijas to uzskatīs par nepieciešamu," ERR sacījis Igaunijas kultūras ministra padomnieks audiovizuālo mediju jautājumos Mati Kāleps.</p>
      <p>Situāciju analizēs arī Igaunijas Ārlietu ministrija, kas plānojot konsultēties ar kolēģiem Latvijā un Eiropas Komisijā par "konkrētiem iemesliem un pamatojumu sankciju ievešanai".</p>
      <p>Sokūrs atteicās prognozēt, cik ilgā laikā Igaunijas institūcijas varētu pieņemt lēmumu. "Steiga nav laba," viņš secināja.</p>
      <p>Jau ziņots, ka Nacionālā elektronisko plašsaziņas līdzekļu padomei (NEPLP) aizliedza deviņu Krievijas telekanālu retranslāciju Latvijā, jo viens no to patiesajiem labuma guvējiem ir Jurijs Kovaļčuks, kurš iekļauts Eiropas Savienības sankciju sarakstā par Ukrainas teritoriālās integritātes, suverenitātes un neatkarības graušanu.</p>
      <p>Padome aizliegusi izplatīt šīs programmas visā Latvijas teritorijā visos NEPLP uzraudzībā esošajos publiskajos elektroniskajos sakaru tīklos.</p>
      <p>Runa ir par televīzijas kanāliem "Vremja: daļjokoje i bļizkoje", "Bobjor", "Dom Kino", "Dom Kino premium", "Muzika Pervogo", "O!", "Pojehaļi", "Telecafe", "Peterburg - 5 kanal".</p>
    </article>
  </body>
</html>