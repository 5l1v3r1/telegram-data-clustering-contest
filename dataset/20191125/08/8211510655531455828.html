<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mobility/e-bike-boom-del-300-negli-ultimi-quattro-anni-469082.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T08:00:42+00:00"/>
    <meta property="og:title" content="E-bike, boom del +300% negli ultimi quattro anni"/>
    <meta property="og:description" content="La media di vendite annuali fino al 2015 era di 50.000 unità, nel 2019 invece si dovrebbe superare quota 200.000 esemplari"/>
  </head>
  <body>
    <article>
      <h1>E-bike, boom del +300% negli ultimi quattro anni</h1>
      <h2>La media di vendite annuali fino al 2015 era di 50.000 unità, nel 2019 invece si dovrebbe superare quota 200.000 esemplari</h2>
      <address><time datetime="2019-11-25T08:00:42+00:00">25 Nov 2019, 08:00</time> by <a rel="author">Andrea Trezza</a></address>
      <p>L’edizione 2019 di EICMA è stata sotto certi aspetti una vetrina importante per le <b>e-bike</b>. Le cosiddette biciclette a pedalata assistita si stanno sempre di più diffondendo nelle città italiane, è un dato di fatto che insieme ai monopattini elettrici sono tra i mezzi in maggiore espansione per l’utilizzo in tema di mobilità urbana. Negli ultimi anni il settore delle e-bike ha vissuto un <b>vero e proprio boom</b>, che agli occhi di molti però è passato inosservato.<i> Il Sole 24 Ore</i> la definisce una rivoluzione silenziosa.</p>
      <blockquote>
        <a href="https://www.formulapassion.it/automoto/saloni/eicma-2019-il-trionfo-della-micromobilita-466263.html">EICMA 2019, il trionfo della micromobilità</a>
      </blockquote>
      <p>Prima del 2016, quindi appena tre anni fa, il numero di esemplari di biciclette elettriche vendute annualmente toccava <b>quota 50.000</b>. Ma da quel momento, vista un’esigenza sempre più diffusa, questa cifra ha registrato un robusto incremento: 125.000 e-bike vendute nel 2016, 150.000 nel 2017, oltre 200.000 in questo 2019. Risultato: una <b>crescita del 300%</b> dal 2015 a oggi, solo quattro anni.</p>
      <p>La motivazione principale che ha portato a questo aumento è legata al trasporto delle merci e delle consegne a domicilio, in un periodo storico in cui il <b>commercio online</b> sta assistendo a una fase di vera e propria esplosione. E dove la e-bike non riesce ad essere efficiente per esigenze di trasporto, ecco che entrano in azione i <b>cargo bike</b>. In questo modo anche le consegne di carichi possono essere effettuate nelle zone ZTL, o dove il transito di veicoli tradizionali non è consentito.</p>
      <figure>
        <img src="https://www.formulapassion.it/wp-content/uploads/2019/05/0804__EUROBIKE__2018.jpg"/>
      </figure>
      <p>Ed ecco che anche le aziende specializzate in logistica per la distribuzione e la consegna di merci in città iniziano a prendere in considerazione mezzi come e-bike o cargo bike. Un esempio tangibile arriva da <b>Triclò</b>, società di Padova, che attraverso le parole del suo amministratore Ermes Ros fa sapere: <i>“Abbiamo scelto il triciclo proprio perchè è una bicicletta, un mezzo leggero con impatto quasi nullo che però può trasportare volumi consistenti. In pratica un triciclo riesce a sostituire un furgoncino a motore”.</i> Il vantaggio di questi veicoli è legato alla <b>diminuzione di furti</b>: nel caso di Triclò sono addirittura zero quelli subiti dai nuovi cargo bike.</p>
      <footer>RIPRODUZIONE RISERVATA</footer>
    </article>
  </body>
</html>