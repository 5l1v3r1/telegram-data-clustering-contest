<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/knsb-dalgite-bolnichni-uvelichavat-razhodite-na-rabotodatelite.html"/>
    <meta property="og:site_name" content="News.bg"/>
    <meta property="article:published_time" content="2019-11-25T08:16:36+00:00"/>
    <meta property="og:title" content="КНСБ: Дългите болнични увеличават разходите на работодателите"/>
    <meta property="og:description" content="Майчинството и по-високите заплати били причина за разходите на работодателите"/>
  </head>
  <body>
    <article>
      <h1>КНСБ: Дългите болнични увеличават разходите на работодателите</h1>
      <address>
        <time datetime="2019-11-25T08:16:36+00:00">25 Nov 2019, 08:16</time>
      </address>
      <p>Сериозно увеличени са разходите за болничните за периода 2011 - 2018 г. Това показва анализ на данните на КНСБ, според който преобладават разходите за болничните с по-голяма продължителност.</p>
      <p>Според КНСБ кратките болнични <b>до 7 дни</b>, за които се отнасят обвиненията на част от работодателите за злоупотреби, <b>са малко на фона на общия брой болнични листове с плащане</b>, както и за разходите за обезщетения по болест като цяло.</p>
      <p>Мнението на синдиката е, че повечето болнични, които натоварват работодателите са не кратките, а по-дългите болнични. Те цитират данни на НОИ.</p>
      <p>Според <b>данните на Националния осигурителен институт (НОИ) има увеличение с почти 7 млн. дни болнични за осем години.</b></p>
      <p><b>Броят на дните</b> във временна неработоспособност <b>поради общо заболяване</b>, които са <b><u>за сметка на ДОО </u></b>от 11,9 млн. през 2011 г. нараства до <b>17,8 млн. дни</b> (или с 49 на сто повече) през 2018 г. <b>Броят на дните</b>, които са изплатени за <b><u>сметка на работодателите</u></b> се увеличава от <b>4 млн. (2011 г.) на 5,7 млн. (ръст 42 на сто), плащайки първите три дни на всеки болничен лист, независимо от неговата продължителност, показват данните на НОИ.</b></p>
      <p>"За същия период <b>средната продължителност на един болничен лист</b>, който се изплаща от ДОО, т.е. от четвъртия ден нататък нараства от 8<b>,18 дни (2011 г.) до 8,36 дни (2018 г.), т.е. с 0,18 дни</b>", показва статистиката.</p>
      <p>Увеличава се и <b>размерът на среднодневното парично обезщетение</b> за временна неработоспособност поради общо заболяване. От 21,58 лв. през 2011 г. този размер достига до <b>31,22 лв. през 2018 г</b>. (или с 44,7 на сто за 8 г.).</p>
      <p><b>Тенденцията на увеличаване</b> <b>на срока на ползване на болнични </b>поради общо заболяване и изместването им към по-продължителни периоди (между 15-30 дни) увеличава <b>разхода на работник с обезщетение през годината</b>. Стойностите на този показател за 2011 г. са 384,36 лв., докато през 2018 г. те нарастват до <b>619,19 лв</b>. (ръст с 61 на сто).</p>
      <p>Тези показатели формират <b>общия годишен разход за парични обезщетения</b> за временна неработоспособност по болесте, който от 256,4 млн. лв. (2011 г.) достига до <b>556,6 млн. лв. (2018 г.)</b> или увеличението е над 2,1 пъти.</p>
      <p>По мнението на синдиката е <b>важно да се анализират причините, както и някои детайли</b>, които обясняват несъстоятелността на твърденията на част от работодателските организации, че от 1/3 до 2/3 от болничните листове с продължителност до 7 дни са фалшиви и се ползват за удължаване на почивката преди или след празници, за туризъм.</p>
      <p><b>Издадените болнични листове с продължителност от 4 до 7 дни през 2018 г. е 766,9</b> <b>хил.</b> (37,0 на сто от общия брой) , <b>изплатените дни с продължителност от 4 до 7 дни</b> (от които първите три дни се плащат от работодателя, а от четвъртия ден - от ДОО) са <b>1 573,1 хил</b>. <b>дни</b> (9,0 на сто от общо изплатените дни поради общо заболяване).</p>
      <p><b>Разходите - 53,9 млн. лв.</b> (9,9% от общите разходи за парични обезщетения поради общо заболяване).</p>
      <p><b>Най</b><b>-голямо влияние върху общото нарастване на разходите</b> за болнични <b>оказват все по-големия брой болнични листове с продължителност от 15 до 30 календарни дни </b>(58,5% от общото нарастване на болничните за 2014-2018 г.).</p>
      <p><b>След тях са болничните с продължителност между 8 и 14 дни календарни дни </b>(19,7 на сто). Това е основната причина за увеличения брой изплатени дни във временна неработоспособност поради общо заболяване (само през <b>2018 г. са изплатени 9 763,3 хил. дни за</b> болничните листове с продължителност от <b>15 до 30 дни, </b>при 8 050,9 хил. дни през 2014 г., както и <b>3 191,6 хил. дни за болнични листове с продължителност между 8-14 дни (2018 г.</b>) спрямо 2 616,1 хил. дни (2014 г.).</p>
      <p>
        <b>Относителният дял на посочените по-горе продължителни болнични листове през 2018 г. са съответно 54,9 и 17,9% от общо изплатените дни за този риск.</b>
      </p>
      <p><b>До 899 000 души са </b>ползвали болнични за общо заболяване от 782,4 хил. през 2014 г. До 2018 г. този брой е станал до <b>899 хил.</b> души (или с 14,9 %).</p>
      <p>От тях около <b>430 хил.</b> са ползвали болничен между 15-30 дни <b>(47,8%</b> от общия брой) и около <b>275 хил.</b> са ползвали болничен лист <b>между 8 и 14 дни (30,6%). </b></p>
      <p>При увеличение на разходите за болнични има и икономическите фактори и политиката по доходите, а именно:</p>
      <p>-<b><i> нарастването на средния осигурителен доход за страната, в т.ч. на доходите, от които зависи неговият размер (минималната работна заплата, минималният осигурителен доход за самоосигуряващите се лица, максималният осигурителен доход). Ръстът на средния осигурителен доход за 2011-2018 г. е 49,8%, а на минималната работна заплата нарастването за същия период е 206%;</i></b></p>
      <p>
        <b>
          <i>- увеличаване на дела на осигурените лица с по-високи осигурителни доходи сред получателите на парични обезщетения при временна неработоспособност поради общо заболяване;</i>
        </b>
      </p>
      <p>
        <b>
          <i>- нарастване и на средномесечния осигурителен доход на самоосигуряващите се лица, които по желание се осигуряват и за общо заболяване и майчинство.</i>
        </b>
      </p>
      <p>Според КНСБ тези фактори са сред причините за увеличение на среднодневния размер на паричното обезщетение при временна неработоспособност.</p>
      <p>В последните години е налице и <b>увеличение на дела на получателите именно от най-високодоходните групи.</b></p>
      <p>Ако през 2014 г. относителният дял на получателите на обезщетения според размера на осигурителния им доход в групата от 1,5 до двукратния размер на средния осигурителен доход (СОД) е бил 29,5%, то през 2018 г. този дял се е увеличил до 34,2% от общия брой. Осигурените лица, които са получавали парично обезщетение по болест, изчислено на база доход над двукратния размер на СОД от 25,2% през 2014 г. са се увеличили до 27,0% през 2018 г, обобщават от КНСБ. </p>
      <p>Припомняме, идеята първият ден от болничните да не се плаща<a href="https://news.bg/politics/minimalnata-pensiya-stava-250-lv-ot-1-yuli-2020-g.html"><b> беше представена</b></a> след среща между ГЕРБ и Обединените патриоти в лицето на Каракачанов и Симеонов.</p>
      <p>На 19 ноември премиерът Бойко Борисов заяви, че <a href="https://news.bg/politics/parviyat-den-ot-bolnichnite-ostava-platen-otseche-borisov.html"><b>първият ден от болничните остава платен от работодателя. </b></a>Въпреки обещанието му обаче КТ "Подкрепа" и КНСБ бяха категорични, че <a href="https://news.bg/politics/obeshtanieto-na-borisov-ne-otkaza-kt-podkrepa-i-knsb-ot-protesta.html"><b>няма да се откажат от протеста.</b></a></p>
      <p>От <a href="https://news.bg/economics/sindikatite-predlagat-rabotodatelite-da-plashtat-5-dni-ot-bolnichniya.html"><b>синдикатите предлагат работодателите да плащат първите пет дни на болничния.</b></a> Правителството <a href="https://news.bg/finance/predlagat-rabotodatelite-da-plashtat-ne-poveche-ot-15-dni-bolnichni-v-godinata.html"><b>предлага работодателите да плащат не повече от 15 дни болнични в годината.</b></a></p>
      <p>Междувременно работодателите <a href="https://news.bg/politics/rabotodatelite-kategorichno-protiv-da-plashtat-parvite-tri-dni-ot-bolnichniya.html"><b>излязоха с позиция, че не искат да плащат първите три дни от болничния</b></a>. Според тях правителството цели да запази статуквото.</p>
    </article>
  </body>
</html>