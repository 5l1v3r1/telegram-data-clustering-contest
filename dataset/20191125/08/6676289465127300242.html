<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/rezultate-alegeri-prezidentiale-2019-iohannis-327443.html"/>
    <meta property="og:site_name" content="Observator"/>
    <meta property="article:published_time" content="2019-11-25T08:10:00+00:00"/>
    <meta property="og:title" content="Rezultate alegeri prezidențiale 2019. Klaus Iohannis a câștigat al doilea mandat (Live)"/>
    <meta property="og:description" content="Rezultate alegeri prezidențiale 2019: Klaus Iohannis a câștigat detașat cel de-al doilea tur al alegerilor prezidențiale în fața candidatei PSD, Viorica Dăncilă."/>
  </head>
  <body>
    <article>
      <h1>Rezultate alegeri prezidențiale 2019. Klaus Iohannis a câștigat al doilea mandat (Live)</h1>
      <address><time datetime="2019-11-25T08:10:00+00:00">25 Nov 2019, 08:10</time> by <a rel="author">Redactia Observator</a></address>
      <p>
        <b>
          <b>Rezultate alegeri prezidențiale 2019: Klaus Iohannis a câștigat detașat cel de-al doilea tur al alegerilor prezidențiale în fața candidatei PSD, Viorica Dăncilă.</b>
        </b>
      </p>
      <p><b>Actualizare (ora 8:05)</b> - După numărarea a 100% din voturi exprimate în România şi a 99,40% din voturile celor din Diaspora, Iohannis a fost cotat cu 66,10%, iar Viorica Dăncilă cu 33,90%.</p>
      <p>Viorca Dăncilă a reuşit să se impună în doar cinci judeţe din sudul ţării, pierzând la mustaţă Buzăul, Botoşaniul şi Doljul.</p>
      <p>Rezultatele finale vor fi făcute publice după numărarea voturilor din Diaspora.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F25%2F327443%2F157466225964c3c010.jpg&amp;w=800"/>
        <figcaption>
          <a href="https://observator.tv/galerie/rezultate-alegeri-prezidentiale-2019-iohannis-id327443-play385200.html">
            <b>Vezi 2 imagini în Galerie</b>
          </a>
        </figcaption>
      </figure>
      <p>Klaus Iohannis a câștigat detașat cel de-al doilea tur al alegerilor prezidențiale. Numărătoarea voturilor e așteptată să se încheie în cursul zilei de luni, după închiderea ultimelor secții de vot din străinătate.</p>
      <p>La finalul zilei celui de-al doilea tur al alegerilor prezidențiale, numărătoarea voturilor indica o diferență de 27 de procente între Klaus Iohannis și Viorica Dăncilă. Astfel, după ora 24.00, când în țară au fost numărate buletinele din 99.95% din totalul secțiilor din țară și peste 40% din străinătate, Iohannis a fost cotat cu 63,17% (adică 5.626.706 de voturi), iar Viorica Dăncilă cu 36,82% (adică 3.280.296 de voturi).</p>
      <h3>Viorica Dăncilă a câștigat în doar 5 județe</h3>
      <p>Și pe harta României, situația e, de asemenea, covârșitor în favoarea actualului președinte. Candidatul PSD a reușit să se impună în doar 5 județe ale țării: Teleorman, Giurgiu, Olt, Mehedinți și Gorj. </p>
      <p>Victoria clară a candidatului PNL a fost confirmată și de exit-pollurile prezentate la ora 21.00, când s-au închis secțiile de vot în România. Un exit-poll Curs-Avangarde l-a cotat pe Iohannis cu 64,8%, iar pe Dăncilă cu 35,2%. Un alt exit-poll realizat de IRES indica 66,5 procente pentru Iohannis și 33,5% pentru Dăncilă.</p>
      <p>Prezența la vot a fost, la ora 21.00, la închiderea urnelor, de 49,87%, adică peste 9 milioane de români au mers la urne. Dintre ei, peste 900 de mii au fost în diaspora.</p>
    </article>
  </body>
</html>