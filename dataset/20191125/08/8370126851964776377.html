<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/dunya/136483/amerikan-gazetesi-grahamin-sozde-ermeni-soykirimi-vetosunun-perde-arkasini-yazdi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-25T08:04:00+00:00"/>
    <meta property="og:title" content="Amerikan gazetesi Graham'ın sözde 'Ermeni soykırımı' vetosunun perde arkasını yazdı"/>
    <meta property="og:description" content="Amerikan Axios haber sitesi, Cumhuriyetçi Senatör Lindsey Graham'ın Erdoğan ABD'deyken sözde 'Ermeni soykırımı' tasarısını senatoda bloke etmesinin arka planını yazdı."/>
  </head>
  <body>
    <article>
      <h1>Amerikan gazetesi Graham'ın sözde 'Ermeni soykırımı' vetosunun perde arkasını yazdı</h1>
      <h2>Amerikan Axios haber sitesi, Cumhuriyetçi Senatör Lindsey Graham'ın Erdoğan ABD'deyken sözde 'Ermeni soykırımı' tasarısını senatoda bloke etmesinin arka planını yazdı.</h2>
      <address>
        <time datetime="2019-11-25T08:04:00+00:00">25 Nov 2019, 08:04</time>
      </address>
      <p>13 Kasım’da Cumhurbaşkanı Tayyip Erdoğan ile ABD Başkanı Donald Trump, Beyaz Saray’da bir araya gelmiş ve iki lider arasındaki görüşmenin bir kısmında beş Cumhuriyetçi senatör de yer almıştı.</p>
      <p>Lindsey Graham da bu senatörler arasındaydı.</p>
      <p>Axios’un haberine göre; Graham görüşme sonrası Oval Ofis’ten ayrılmak üzereyken, bir Beyaz Saray yetkilisi onu durdurup, Senato’ya dönmesini ve ‘soykırım’ tasarısını bloke etmesini rica etti.</p>
      <p>
        <b>Lindsey Graham bu gelişmeyi cumartesi günü telefonda Axios muhabirine teyit etti:</b>
      </p>
      <p>Graham, “Görüşme sonrası yan yana gelerek neler olduğuna ilişkin konuştuk” derken, sonrası ise şöyle gelişmiş:</p>
      <p>Yanına Beyaz Saray’ın yasama işlerinden sorumlu yetkilisi gelmiş ve kendisine Bob Menendez’in (Demokrat senatör) ‘Ermeni soykırımı’ tasarısını Senato’ya getireceğini söyleyip buna karşı çıkıp çıkamayacağını sormuş.</p>
      <p>Graham da “Elbette” yanıtını verdim, “Bunu yapmamın tek nedeni onun (Erdoğan) hâlâ şehirde olmasıydı. Zamanlama çok kötü olurdu. Mümkünse ilişkiyi (ABD-Türkiye) kurtarmaya çalışıyorum” dedi.</p>
      <p>Ermeni tasarısını engellemenin kendisinde rahatsızlık yaratıp yaratmadığı yolundaki bir soruya ise Lindsey Graham şu yanıtı verdi:</p>
      <p>“Evet. Çünkü Bob’u (Menendez) seviyorum. Yıllardır bu konuda çalışıyor fakat Türkiye Cumhurbaşkanı şehirdeyken bunun olmasını piyasaların kaldıramayacağını düşündüm.”</p>
      <h3>BEYAZ SARAY BİR KEZ DAHA DEVREDE</h3>
      <p>Senaötr Graham Ermeni tasarısının Senato’da görüşülmesini “bir dahaki sefer” engellemeyeceğini de sözlerine ekledi.</p>
      <p>Graham’ın “bir dahaki sefer” ifadesinin ise geçen hafta karşılık bulduğu ortaya çıktı.</p>
      <p>Bob Menendez ve Cumhuriyetçi Ted Cruz, geçen hafta tasarıyı bir kez daha Senato’ya getirmek istedi. Bu kez de Beyaz Saray bir başka Cumhuriyetçi senatörden, David Perdue’den ricacı oldu.</p>
      <p>Perdue’nin Sözcüsü, “Senatör Perdue, Türkiye ve diğer müttefiklerimizle bölgede süren hassas müzakereleri tehlikeye atacağı kaygısıyla bu tasarının oylanmasına karşı çıktı” açıklaması yaptı.</p>
      <p>1915 olaylarını ‘Ermeni soykırımı’ olarak tanıyan tasarı, 29 Ekim’de ABD Temsilciler Meclisi’nde 11 aleyhteki oya karşı 405 lehte oyla kabul edilmişti.</p>
      <p>Ankara Yönetimi ise karara ilişkin “yok hükmünde” değerlendirmesi yapmıştı. (SÖZCÜ)</p>
      <related>
        <h4>Bağlantılı Haberler</h4>
        <a href="https://www.gercekgundem.com/dunya/128541/sdg-kriz-sona-erdiginde-suriye-ordusuna-katilmayi-konusmaya-haziriz"/>
        <a href="https://www.gercekgundem.com/ekonomi/128349/trumpin-aciklamalarinin-ardindan-dolarda-son-durum"/>
        <a href="https://www.gercekgundem.com/dunya/128356/donald-trumptan-pkkli-mazlum-kobaniye-tesekkur-tweeti"/>
        <a href="https://www.gercekgundem.com/dunya/128352/turkiyeye-yonelik-yaptirimlar-hazine-bakanligi-sitesinden-kaldirildi"/>
        <a href="https://www.gercekgundem.com/dunya/128344/donald-trumptan-turkiye-aciklamasi-talimat-verdim"/>
        <a href="https://www.gercekgundem.com/siyaset/128108/cavusoglu-mike-pompeo-ile-gorustu"/>
        <a href="https://www.gercekgundem.com/siyaset/128089/erdogandan-120-saat-aciklamasi-sozler-yerine-getirilmedi"/>
        <a href="https://www.gercekgundem.com/guncel/128083/abd-ile-yapilan-anlasmada-120-saatlik-sure-sona-erdi"/>
        <a href="https://www.gercekgundem.com/siyaset/128045/cumhurbaskani-yardimcisi-fuat-oktaydan-120-saat-aciklamasi"/>
        <a href="https://www.gercekgundem.com/guncel/127963/120-saatlik-sure-bitiyor-msbden-aciklama-geldi"/>
      </related>
    </article>
  </body>
</html>