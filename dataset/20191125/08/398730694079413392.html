<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/repris-for-mansfria-statement-festivalen/"/>
    <meta property="og:site_name" content="DN.SE"/>
    <meta property="article:published_time" content="2019-11-25T08:29:36+00:00"/>
    <meta property="og:title" content="Repris för mansfria Statement-festivalen"/>
    <meta property="og:description" content="Den helt icke-manliga festivalen Statement hyllades i artiklar långt utanför Sverige."/>
  </head>
  <body>
    <article>
      <h1>Repris för mansfria Statement-festivalen</h1>
      <address><time datetime="2019-11-25T08:29:36+00:00">25 Nov 2019, 08:29</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/25/772ceb80-282b-49f2-9020-07cbfde9e274/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Emma Knyckare, initiativtagare till Statement-festivalen.<cite>Foto: Jonas Lindkvist</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/25/27075d9f-12ef-4c41-ad9a-a15ae976c544/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 2 av 2</b>
            <cite>Foto: Frida Winter/TT</cite>
          </figcaption>
        </figure>
      </slideshow>
      <p>
        <b>Den helt icke-manliga festivalen Statement hyllades i artiklar långt utanför Sverige. Nu står det klart att festivalen återvänder till Göteborg för två kvällar av musik i september nästa år.</b>
      </p>
      <p>Den 4-5 september 2020. Skriv ner datumet om du är kvinna, icke-binär eller transperson och älskar musik. Nästa höst återvänder den hyllade festivalen Statement till Bananpiren i Göteborg, enligt festivalens hemsida.</p>
      <p>Statement-festivalen hölls för första och hittills enda gång i Göteborg 2018 med artister som Frida Hyvönen, Joy M'Batha, Loreen, Maxida Märak och Beatrice Eli.</p>
      <p><b>Initiativet till festivalen</b> togs av komikern och programledaren Emma Knyckare och beskrevs som en reaktion mot de många sexuella övergrepp som anmälts på musikfestivaler runt om i Sverige.</p>
      <p>– Vi ville inte att det skulle bli en liten feministisk samling för femtio personer på Folkets hus i Malmö, då kunde vi lika gärna skita i det. Det ska smälla, och det ska smälla rejält, <a href="https://www.dn.se/kultur-noje/emma-knyckare-man-borde-gora-en-festival-utan-man-sa-blir-vi-av-med-problemet/">sade Emma Knyckare till DN inför festivalen 2018</a>.</p>
      <p><b>Statement släpper endast</b> in kvinnor, transpersoner och personer som definierar sig som icke-binära. Cis-män, det vill säga män vars biologiska kön överensstämmer med deras juridiska, sociala och upplevda kön, är inte välkomna.</p>
      <p>Den radikala biljettpolicyn väckte ont blod i vissa läger och festivalen anmäldes till – och fälldes av – Diskrimineringsombudsmannen. I beslutet konstaterade dock DO att ingen enskild person hade utsatts för diskriminering.</p>
      <p>Samtidigt hyllades festivalen i pressen och omskrevs av internationella tidningar som <a href="https://www.nytimes.com/2018/09/01/world/europe/sweden-statement-festival-women.html">New York Times</a>. </p>
    </article>
  </body>
</html>