<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_346428991_5-minuten_newscast_Samotnik_serien_ubiets_i_nekrofil_-_Deyvid_Tenant_vliza_v_rolyata_na_Des"/>
    <meta property="og:site_name" content="webcafé"/>
    <meta property="article:published_time" content="2019-11-25T08:58:00+00:00"/>
    <meta property="og:title" content="5-минутен newscast: Самотник, сериен убиец и некрофил - Дейвид Тенант влиза в ролята на &quot;Дес&quot;"/>
    <meta property="og:description" content="Правят филм по биографията на Майкъл Джексън?"/>
  </head>
  <body>
    <article>
      <h1>5-минутен newscast: Самотник, сериен убиец и некрофил - Дейвид Тенант влиза в ролята на "Дес"</h1>
      <address><time datetime="2019-11-25T08:58:00+00:00">25 Nov 2019, 08:58</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/25/des-1/1170x615.jpg"/>
        <figcaption>Правят филм по биографията на Майкъл Джексън?</figcaption>
      </figure>
      <p>Дейвид Тенант може и да не е сред най-горещите имена на Холивуд в момента, но това съвсем не означава, че не е един от най-добрите актьори на нашето време, който с лекота може да влезе в образа както на герой (например Doctor Who), така и на ужасяващ злодей (Килгрейв в Jessica Jones)... или пък нещо помежду им (Broadchurch, Criminal).</p>
      <p>
        <b>Сега ни предстои да го видим в неговото абсолютно зло превъплъщение. Той трябва да влезе в ролята на един от най-прочутите британски серийни убийци - Денис Нилсън, Удушвача с вратовръзката.</b>
      </p>
      <figure>
        <img src="https://images.webcafe.bg/2014/09/17/5345353453/618x346.jpg"/>
      </figure>
      <p>Това ще стане в драматичен филм от три части, написан от Люк Нийл и базиран върху книгата на Брайън Мастърс Killing For Company ("Да убиеш за компанията"). В книгата са представени разговорите на биографа с чудака самотник, станал известен като Дес. Именно това ще е името и на филма - "Des".</p>
      <p>Нилсън, бивш войник и полицай, убива поне десетина момчета и младежи между 1978 и 1983 година. Той бива заловен, едва когато детектив Питър Джей бива изпратен в дома му да проучи сигнал за човешки останки, запушващи каналите.</p>
      <p>"Той се лепваше за млади, уязвими мъже. Караше ги да се напият тежко, после ги удушаваше, нарязваше ги и ги гореше, сваряваше или заравяше телата им", обяснява детектив Джей.</p>
      <p>Нилсън беше осъден по шест обвинения за убийство и две за опит за убийство през 1983 г. и получи доживотна присъда. Той почина миналата година, на 72 години.</p>
      <p>Трите части на филма разглежда причината убийствата му да не бъдат разкрити толкова дълго време - отчасти защото жертвите му са бездомници или проституират. Междувременно вече нямаме търпение да видим как ще се представи Тенант в ролята на един самотен, странен и толкова извратен престъпник.</p>
      <p>
        <b>Един друг проект обаче се очаква да привлече доста повече внимание - биографичен филм за Майкъл Джексън от продуцента, отговорен за филма "Бохемска рапсодия" - Греъм Кинг.</b>
      </p>
      <p>Кинг е получил разрешение от наследниците на починалия крал на поп музиката да бъде заснет филм за живота му. За целта продуцентът е получил достъп до музиката на Джексън. Джон Лоугън се е заел с написването на сценария за компанията "Джи Кей филмс", собственост на Кинг. Засега обаче нито едно филмово студио не се е ангажирало с проекта.</p>
      <figure>
        <img src="https://images.webcafe.bg/2016/07/10/04938/618x420.jpg"/>
      </figure>
      <p>Филмът ще проследи живота на Майкъл Джексън от периода, предхождащ прославянето му като член на групата "Джексън файв", до смъртта му през юни 2009 г. на 50-годишна възраст. Очаква се новият филм да фокусира вниманието и върху отправените срещу Майкъл Джексън обвинения в педофилия, макар че семейството му ги отхвърли.</p>
      <p>
        <b>И ако Джексън е светило в поп музиката и носител на редица рекорди за награди, един от тях вече си замина, а новият рекордьор е Тейлър Суифт. Певицата спечели наградата за изпълнителка на годината и за най-добър поп/рок албум на Американските музикални награди.</b>
      </p>
      <figure>
        <iframe src="https://www.youtube.com/embed/g0p3Wwzd-3E" width="560" height="315" data-service="Youtube" scrolling="no"/>
      </figure>
      <p>Така Суифт, която има вече 25 отличия, подобри рекорда на Майкъл Джексън за най-много награди от този форум. Тя беше номинирана в общо пет категории.</p>
      <p>Певицата Били Айлиш грабна приза за дебют, Калид за любим изпълнител в категорията поп/рок, за най-добър дует бе избрана песента "Сеньорита" на Шон Мендес и Камила Кабело.</p>
      <p>Рапърът Пост Малоун, който бе с най-много номинации (7), спечели приза за най-добър рап/хип-хоп албум. Карди Би грабна наградата за любим рап изпълнител, а в категорията соул и аренби бяха отличени Бионсе и Бруно Марс.</p>
      <p>
        <b>Междувременно Компанията „Еър Протеин“ възнамерява изкуствено да създаде месо с помощта на въздух, вода и минерали, съобщава Л‘Офишъл.</b>
      </p>
      <figure>
        <img src="https://images.webcafe.bg/2014/03/11/29686/618x412.jpg"/>
      </figure>
      <p>Разработката ще се основава на изследвания на НАСА от 60-те години. Разработката се заключава в производството на храна с помощта на микроби-хидрогенотрофи, които могат да превърнат въглеродния диоксид в храна.</p>
      <p>Компанията обаче малко е променила концепцията. Специалистите са използвали способността на микроорганизмите да създават вид брашно от съставните елементи на въздуха. Целият процес отнема няколко часа и според създателите му донякъде наподобява производството на бира.</p>
      <p>Все пак е важно да се каже, че този продукт няма как да бъде възприет като пълноценно месо, но специалистите са на мнение, че то може да се смесва с други съставки.</p>
      <p>Този революционен източник на протеин ще помогне в производството на веганска храна. В момента няма планове за масово производство.</p>
    </article>
  </body>
</html>