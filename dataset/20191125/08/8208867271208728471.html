<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/25/news/gran_bretagna_l_appello_dei_medici_assange_potrebbe_morire_in_carcere_-241866692/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T08:17:00+00:00"/>
    <meta property="og:title" content="Gran Bretagna, l'appello dei medici: &quot;Assange potrebbe morire in carcere&quot;"/>
    <meta property="og:description" content="La salute del fondatore di Wikileakes è così malandata che potrebbe non farcela. Lo denunciano 60 medici in una lettera al ministro"/>
  </head>
  <body>
    <article>
      <h1>Gran Bretagna, l'appello dei medici: "Assange potrebbe morire in carcere"</h1>
      <h2>La salute del fondatore di Wikileakes è così malandata che potrebbe non farcela. Lo denunciano 60 medici in una lettera al ministro dell'Interno britannico</h2>
      <address>
        <time datetime="2019-11-25T08:17:00+00:00">25 Nov 2019, 08:17</time>
      </address>
      <p>LONDRA - Julian Assange potrebbe morire in prigione senza cure "urgenti": lo scrivono oltre 60 medici di diverse nazionalità in una lettera aperta al ministro dell'Interno britannico Priti Patel, denunciando che il fondatore di Wikileaks soffre di problemi fisici e psicologici, e deve essere curato in un ospedale "attrezzato e con personale esperto". Lo riferisce <i>SkyNews</i>. Assange, 48 anni, è detenuto in un carcere britannico dallo scorso aprile, dopo che l'Ecuador gli aveva revocato l'asilo, concessogli nel 2012 per evitare l'estradizione in Svezia. È stato poi condannato a 50 settimane di carcere per aver violato le condizioni della libertà vigilata. Il suo futuro sarà scritto a partire dal 24 febbraio del prossimo anno, quando nel tribunale londinese di Westminister si terrà la prima udienza per decidere sulla richiesta di estradizione presentata dagli Stati Uniti, che lo accusano di spionaggio.<br/><br/>Per gli Usa il fondatore di Wikileaks ha messo in pericolo alcune fonti governative con la pubblicazione di 250 mila cablogrammi e circa 500 mila documenti riservati relativi alle attività dell'esercito americano in Iraq e in Afghanistan. È accusato di aver complottato con Chelsea Manning, responsabile della fuga di dati, che ha già trascorso sette anni in prigione.</p>
    </article>
  </body>
</html>