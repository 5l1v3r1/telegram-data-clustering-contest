<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743488"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T08:40:00+00:00"/>
    <meta property="og:title" content="'สมคิด'พ้อศก.ไทยเดินยาก อ้างเหตุไม่ได้ดูแลทั้งหมด"/>
    <meta property="og:description" content="'สมคิด'พ้อเศรษฐกิจไทยเหลือแค่ขาเดียว ชี้เดินยากเพราะ ส่งออก ดูแลค่าครองชีพ เกษตรกร ไม่ได้อยู่ในมือคลังรับผิดชอบทั้งหมด ด้าน'อุตตม' พร้อมออกมาตรการกระตุ้น ชง ครม. เพิ่มด่วน"/>
  </head>
  <body>
    <article>
      <h1>'สมคิด'พ้อศก.ไทยเดินยาก อ้างเหตุไม่ได้ดูแลทั้งหมด</h1>
      <address>
        <time datetime="2019-11-25T08:40:00+00:00">25 Nov 2019, 08:40</time>
      </address>
      <p>
        <b>"สมคิด"พ้อเศรษฐกิจไทยเหลือแค่ขาเดียว ชี้เดินยากเพราะ ส่งออก ดูแลค่าครองชีพ เกษตรกร ไม่ได้อยู่ในมือคลังรับผิดชอบทั้งหมด ด้าน"อุตตม" พร้อมออกมาตรการกระตุ้น ชง ครม. เพิ่มด่วน</b>
      </p>
      <p>นายสมคิด จาตุศรีพิทักษ์ รองนายกรัฐมนตรี เปิดเผยถึงแนวทางการกระตุ้นเศรษฐกิจว่า ปัจจุบันกระทรวงการคลังมีมาตรการในการกระตุ้นเศรษฐกิจโดยเน้นการบริโภคภายในประเทศ กระตุ้นให้เกิดเงินหมุนเวียนในระบบ การจับจ่ายใช้สอยและการลงทุน ซึ่งเป็นเพียงส่วนหนึ่งในการประคับประคองเศรษฐกิจ เพราะการขับเคลื่อนเศรษฐกิจยังมีหลายส่วนที่เกี่ยวข้อง ทั้งเรื่องการส่งออก การดูแลค่าครองชีพ การเบิกจ่ายภาครัฐ การดูแลภาคเกษตรกร ซึ่งจำเป็นต้องเดินหน้าขับเคลื่อนไปพร้อมกัน<br/><br/>อย่างไรก็ตาม การออกมาตรการดูแลเศรษฐกิจช่วงที่ผ่านมาในส่วนอื่นไม่สามารถตอบได้ เพราะไม่ได้อยู่ในความรับผิดชอบของคลังทั้งหมด ดังนั้นจะต้องไปถามเจ้ากระทรวงแต่ละแห่งที่ทำหน้าที่รับผิดชอบด้วย แต่สำหรับกระทรวงการคลัง ได้ติดตามดูแลใกล้ชิดมาตลอดอยู่แล้ว<br/><br/>ต่อมาผู้สื่อข่าวถามถึงความเป็นเอกภาพของการทำงานของทีมเศรษฐกิจ โดยการขาดมาตรการกระตุ้นเศรษฐกิจที่เป็นแพ็คเกจอย่างพร้อมเพียงกัน ทำให้การกระตุ้นเศรษฐกิจไม่มีผลหรือไม่ นายสมคิดกล่าวว่า ปกติเศรษฐกิจไทยถูกขับเคลื่อนด้วย 4 ขา แต่ปัจจุบันเหลือเพียง 1 ขาเท่านั้น โดยกระทรวงการคลังทำได้ในส่วนที่รับผิดชอบเท่านั้น  แต่ทุกอย่างรัฐบาลยังทำงานร่วมกัน ส่วนมาตรการดูแลเศรษฐกิจในมุมต่าง ๆ รายละเอียดต้องไปถามแต่ละกระทรวงดู และคิดว่าก็พยายามทำกันอยู่ แต่ถ้าอยากรู้ก็ต้องไปถามเอา  <br/><br/>นายอุตตม สาวนายน รมว.คลัง กล่าวว่า กระทรวงการคลังได้ติดตามสถานการณ์ทางเศรษฐกิจอย่างใกล้ชิด และพร้อมออกมาตรการดูแลเพิ่มเติม ส่วนจะเสนอให้ ครม.พิจารณาในสัปดาห์นี้หรือไม่คงไม่สามารถระบุได้ เนื่องจากจะต้องผ่านการพิจารณาตามขั้นตอนก่อน</p>
      <figure>
        <img src="https://www.dailynews.co.th/admin/upload/20191125/news_xrJUisiTiY145313_533.jpg?v=20191125173?v=4423"/>
      </figure>
    </article>
  </body>
</html>