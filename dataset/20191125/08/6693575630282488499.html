<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1283970/circusdrama-engelse-acrobate-valt-negen-meter-naar-beneden.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-25T08:53:46+00:00"/>
    <meta property="og:title" content="Circusdrama: Engelse acrobate valt negen meter naar beneden"/>
    <meta property="og:description" content="Honderden mensen zagen zondagavond hoe een acrobate negen meter naar beneden viel tijdens een act in een circustent in het Londense Hyde Park. De..."/>
  </head>
  <body>
    <article>
      <h1>Circusdrama: Engelse acrobate valt negen meter naar beneden</h1>
      <address><time datetime="2019-11-25T08:53:46+00:00">25 Nov 2019, 08:53</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Honderden mensen zagen zondagavond hoe een acrobate negen meter naar beneden viel tijdens een act in een circustent in het Londense Hyde Park.</p>
      <p>De 35-jarige Jackie Louise Armstrong is volgens ooggetuigen uit haar veiligheidstuigje gegleden. Na haar val bleef ze doodstil op de grond liggen. De bezoekers werd verzocht om direct de tent te verlaten. De vrouw is naar het ziekenhuis gebracht. Ze is buiten levensgevaar. Hoe ernstig haar verwondingen zijn, is onbekend.</p>
      <p>De acrobate, in dienst van Zippos Cirque, was een ervaren artiest. Ze deed de oefening waarbij ze op grote hoogte heen en weer zwaaide tussen twee lussen al meer dan tien jaar, laat het circus weten.</p>
      <p>De schok in het publiek was groot. Veel mensen kwamen huilend naar buiten. “Het was verschrikkelijk. Ik dacht eerst dat haar val deel uitmaakte van de act, maar toen ze niet meer terugkwam, wist ik dat er iets vreselijk mis was,” aldus een getuige in de Britse Sun. “Ik dacht dat ik haar later hoorde schreeuwen, dus hopelijk is het goed afgelopen.”</p>
    </article>
  </body>
</html>