<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/krakow-kontynuuje-bezplatne-porady-prawne,135504.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T08:35:00+00:00"/>
    <meta property="og:title" content="Kraków kontynuuje bezpłatne porady prawne"/>
    <meta property="og:description" content="Kraków kontynuuje program bezpłatnych porad prawnych dla mieszkańców. Dostęp do nieodpłatnej pomocy i informacji prawnej realizowany jest w 31 punktach zlokalizowanych na terenie całego miasta. Odpowiednie porozumienie zostało podpisane między Gminą Miejską Kraków a Okręgową Radą Adwokacką i Okręgową Izbą Radców Prawnych."/>
  </head>
  <body>
    <article>
      <h1>Kraków kontynuuje bezpłatne porady prawne</h1>
      <address><time datetime="2019-11-25T08:35:00+00:00">25 Nov 2019, 08:35</time> by <a rel="author">KM  </a></address>
      <h4>Kraków kontynuuje program bezpłatnych porad prawnych dla mieszkańców. Dostęp do nieodpłatnej pomocy i informacji prawnej realizowany jest w 31 punktach zlokalizowanych na terenie całego miasta. Odpowiednie porozumienie zostało podpisane między Gminą Miejską Kraków a Okręgową Radą Adwokacką i Okręgową Izbą Radców Prawnych.</h4>
      <hr/>
      <p>W Krakowie działa 31 punktów, z czego 23 to punkty nieodpłatnej pomocy prawnej, 8 to punkty nieodpłatnego poradnictwa obywatelskiego.</p>
      <p>Z pomocy może korzystać każda osoba, która nie jest w stanie ponieść kosztów odpłatnej pomocy prawnej i złoży w tym zakresie pisemne oświadczenie. W pierwszym półroczu 2019 roku z porad prawnych skorzystało już 6121 osób (w całym 2018 r. udzielono 8696 porad).</p>
      <p>Od stycznia 2020 r. do zakresu nieodpłatnej pomocy prawnej zostanie dołączona mediacja. Zgodnie z zapisami ustawy, z usługi mediacji będzie mogła skorzystać każda osoba fizyczna lub prawna dążąca do polubownego rozwiązania sporu, ale pod warunkiem, że stroną inicjującą skorzystanie z nieodpłatnej mediacji jest osoba fizyczna, której nie stać na komercyjną pomoc prawną i która złoży stosowne oświadczenie.</p>
      <p>Żeby skorzystać z nieodpłatnej pomocy prawnej lub poradnictwa obywatelskiego należy wcześniej się umówić dzwoniąc pod numer telefonu 796 420 474 (od poniedziałku do piątku, w godzinach 9.30-17.00). Szczegółowe informacje i lokalizacja punktów oraz harmonogram udzielania nieodpłatnej pomocy prawnej i nieodpłatnego poradnictwa obywatelskiego znajdują się w Biuletynie Informacji Publicznej.</p>
    </article>
  </body>
</html>