<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129660-Bernie-Sanders-oskarza-Netflixa-Miesieczna-subskrypcja-kosztuje-wiecej-niz-zaplacili-podatkow.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T08:32:29+00:00"/>
    <meta property="og:title" content="Bernie Sanders oskarża Netflixa. „Miesięczna subskrypcja kosztuje więcej, niż zapłacili podatków”"/>
    <meta property="og:description" content="Senator Bernie Sanders oskarżył serwis Netflix, że koszt najtańszej miesięcznej subskrypcji kosztuje w nim więcej, niż firma ta odprowadziła podatku dochodowego w 2018 roku."/>
  </head>
  <body>
    <article>
      <h1>Bernie Sanders oskarża Netflixa. „Miesięczna subskrypcja kosztuje więcej, niż zapłacili podatków”</h1>
      <address><time datetime="2019-11-25T08:32:29+00:00">25 Nov 2019, 08:32</time> by <a rel="author">qm</a></address>
      <p>
        <b>Senator Bernie Sanders oskarżył serwis Netflix, że koszt najtańszej miesięcznej subskrypcji kosztuje w nim więcej, niż firma ta odprowadziła podatku dochodowego w 2018 roku.</b>
      </p>
      <p>„Wasza subskrypcja Netflixa za 8,99 dolara to więcej niż firma zapłaciła federalnego podatku dochodowego w zeszłym roku (nic)” - napisał kandydat w prezydenckich prawyborach demokratów. „Zamierzamy zmusić wielkie korporacje, by w końcu płaciły uczciwie” - dodał.</p>
      <figure>
        <iframe data-src="https://twitter.com/BernieSanders/status/1196911527204282368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sanders, który od dawna krytykuje ulgi podatkowe i luki w przepisach podatkowych, koncentruje się w swojej tegorocznej kampanii na nierównościach społecznych. Jego wpis na Twitterze nie jest pierwszym, w którym oskarża wielkie korporacje o unikanie płacenia podatków. W bieżącym roku jeszcze bardziej niż Netflixa krytykował serwis Amazon.</p>
      <p>„Amazon zarobił 16,8 miliarda dolarów w ciągu ostatnich dwóch lat, ale zapłacił zero w federalnych podatkach dochodowych. W rzeczywistości otrzymał zwrot podatku w wysokości 269 milionów dolarów” - pisał już w lutym senator. Zaapelował o publiczne domaganie się uczciwego płacenia podatków przez korporacje „abyśmy mogli odbudować znikającą klasę średnią”.</p>
      <p>Rzecznik Netflix jeszcze w kwietniu mówił telewizji CBS, że teza, jakoby jego firma nie płaciła żadnych podatków federalnych w 2018 roku, jest „niedokładna”. Jednocześnie nie powiedział, ile serwis podatków zapłacił. - Nasza efektywna stawka podatkowa w 2018 r. została obniżona o wiele elementów typowych dla wielu innych firm - dodał rzecznik. - Oczekujemy, że nasza stawka podatkowa będzie znacznie wyższa w 2019 r. - zapowiedział.</p>
      <p>Stacja WUSA9, która przeprowadziła śledztwo w tej sprawie, wykazała, że w 2018 roku Netflix zapłacił łącznie 133 mld dolarów w różnych podatkach - ale wszystkie dotyczyły podatków zagranicznych i ani cent z tych pieniędzy nie trafił do budżetu Stanów Zjednoczonych. Według Institute of Taxation and Economic Policy, takich firm, jak Netflix, które mimo swojej potęgi w ogóle nie odprowadzają podatków federalnych z USA, jest co najmniej 60.</p>
      <p>Netflix oferuje w USA trzy poziomy miesięcznej subskrypcji. Najtańszy kosztuje 8,99 dolara, najbardziej rozbudowany - 15,99 dol. W Polsce plan podstawowy i premium to odpowiednio 34 (ok. 8,75 dolara) i 52 zł (ok. 13,38 dol.).</p>
    </article>
  </body>
</html>