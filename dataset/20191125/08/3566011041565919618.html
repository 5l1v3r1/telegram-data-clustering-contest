<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549729.html/%DA%A9%D8%B4%D9%81-%D9%85%D8%B9%D8%AF%D9%86-%D8%AC%D8%AF%DB%8C%D8%AF-%D8%B7%D9%84%D8%A7%DB%8C-%D8%B3%D8%B1%D8%AE-%D8%AF%D8%B1-%D8%AC%D9%86%D9%88%D8%A8-%D8%B4%D8%B1%D9%82-%DA%A9%D8%B4%D9%88%D8%B1--%DA%A9%D8%A7%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%DA%AF%D9%84%D8%A8%D8%A7%D9%81-%D8%A8%D9%87-%D8%AA%D9%88%D9%84%DB%8C%D8%AF-%D8%B1%D9%88%D9%86%D9%82-%D8%A8%D8%AE%D8%B4%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T08:04:00+00:00"/>
    <meta property="og:title" content="کشف معدن جدید طلای سرخ در جنوب شرق کشور/ کاشت زعفران در گلباف به تولید رونق بخشیده است"/>
    <meta property="og:description" content="با توجه به تحریم‌های آمریکا علیه ایران و خشکسالی‌های اخیر، رونق تولید که به نوعی لوکوموتیو اقتصاد است با بهره‌گیری از امکانات موجود و توانمندی‌های هر منطقه می‌تواند تحولی عظیم در سایه خواستن، اراده و به کارگیری درست منابع مالی ایجاد کند که شهر گلباف نمونه‌ای کوچک از تحول مثبت اقتصادی است."/>
  </head>
  <body>
    <article>
      <h1>کشف معدن جدید طلای سرخ در جنوب شرق کشور/ کاشت زعفران در گلباف به تولید رونق بخشیده است</h1>
      <h2>جبهه‌ای مقاوم برای مقابله با خشکسالی و تحریم؛</h2>
      <address>
        <time datetime="2019-11-25T08:04:00+00:00">25 Nov 2019, 08:04</time>
      </address>
      <p>با توجه به تحریم‌های آمریکا علیه ایران و خشکسالی‌های اخیر، رونق تولید که به نوعی لوکوموتیو اقتصاد است با بهره‌گیری از امکانات موجود و توانمندی‌های هر منطقه می‌تواند تحولی عظیم در سایه خواستن، اراده و به کارگیری درست منابع مالی ایجاد کند که شهر گلباف نمونه‌ای کوچک از تحول مثبت اقتصادی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.armanekerman.ir/">راه آرمان</a>؛ با گذشت بیش از یک سال از عمر دوباره تحریم‌های آمریکا علیه ایران که جامعه جهانی منتظر افول اقتصادی و زمین خوردن بخش تولید در کشور ماست، دستور «رونق تولید» از سوی مقام معظم رهبری در چنین وضعیتی شاید متناسب ترین نامگذاری با شرایط تحریمی بود، چرا که تحریم‌ها موجب محدودیت ارزی برای کشور می‌شود و این موضوع واردات را سخت می‌کند و واحدهای تولیدی از این موقعیت می توانند بیشترین بهره را ببرند.</p>
      <p>از آنجایی که رونق تولید با خود اشتغال به همراه دارد و درآمد سرانه و تولید ناخالص داخلی را افزایش می دهد، برای تقویت اقتصاد خانوار و کشور تکیه گاه مناسبی برای حرکت به سمت توسعه است و به نوعی لوکوموتیو اقتصاد محسوب می شود.</p>
      <p>بخش کشاورزی یکی از بخش های مهم تولیدی در کشور محسوب می شود که می تواند سهم عظیمی در رونق تولید و حتی صادرات و ارزآوری داشته باشد اما برخی معتقدند که سیل‌های اخیر و خسارت‌هایی که به کشور وارد کرد مانع بزرگی در مسیر حمایت از تولید و رونق آن است در پاسخ به این مسئله باید گفت که در بخش کشاورزی با کشت‌های جایگزین و استفاده از منابع آبی جدید می‌توان خسارت‌ها را جبران کرد.</p>
      <p>
        <b>گلباف بزرگ ترین قطب تولید زعفران جنوب کشور می شود</b>
      </p>
      <figure>
        <img src="http://newsroom.dana.ir/content/upload/477d8b07-9b2a-4edd-a916-67a1e0b064c2.jpeg"/>
      </figure>
      <p>بخش گلباف را در گذشته به قالی مشهورش می شناختند، فرش هایی که نقش و طرح آن در جهان بی نظیر بود، اما زلزله سال 1360 با ویرانیهایی که آورد، شکافی عمیق بر تار و پود قالی های دست بافت این شهر ایجاد کرد و گردی از خاک و ویرانی بر دل ها و دست های اهالی آن نشاند.</p>
      <p>اما مردم صبور و رنج کشیده این خطه ناامید نشدند و چند سالی می شود خونی دوباره در شریان های اصلی اقتصاد این شهر جریان پیدا کرد و ترخون مهم ترین محصول کشاورزی آن، آوازه این شهر را جهانی کرد. آری، کاشت ترخون شروعی دوباره برای بازگشت رونق به این شهر بود و اکنون، به همت مردمی که تا دیروز گل می بافتند گلباف جانی دوباره گرفته است و با گل هایی که می کارند پرچم تولید را در بسیاری از زمینه ها بالا برده است.</p>
      <p> این شهر زیبا را می توان نمونه ای کوچک از تحول مثبت اقتصادی برشمرد؛ تحولی که در سایه خواستن، اراده، مطالعه کارشناسی، آموزش و به کارگیری درست منابع مالی به دست آمده است.</p>
      <p>شهر گلباف به دلیل داشتن آب و خاک مناسب ظرفیت خوبی برای رونق محصولات ناب و ارگانیک کشاورزی در سطح بین المللی دارد و زعفران از جمله محصولاتی است که می تواند به عنوان کشت دوم بعد از ترخون، در گلباف مورد استفاده گیرد.</p>
      <p>طی هفته های اخیر، اولین محصول زعفران ارگانیک شهر گلباف با حضور رئیس کمیسیون آموزش و تحقیقات مجلس و جمعی از مردم و مسئولان منطقه برداشت شد، که محمد مهدی زاهدی در این مراسم گفت: خوشبختانه تلاش ها برای کاشت زعفران در گلباف نتیجه داد و به زودی این منطقه بزرگ ترین قطب تولید زعفران جنوب کشور می شود.</p>
      <figure>
        <img src="http://newsroom.dana.ir/content/upload/94776b9a-ce97-425e-a3ab-105ca94a6b8c.jpeg"/>
      </figure>
      <p>
        <b>مطالعات دقیق و آزمایشگاهی برای معدن طلای سرخ جنوب شرق کشور</b>
      </p>
      <p>اما آغاز ماجرا به زمستان سال 96 بر می گردد که با کمک دکتر زاهدی، تفاهم نامه ای با پژوهشکده  زعفران دانشگاه تربت حیدریه منعقد شد که طبق این تفاهم نامه مطالعات آب و خاک و بررسی اینکه امکان کشت زعفران در گلباف وجود دارد توسط این دانشگاه انجام شد و خاک 20 نقطه گلباف مورد آزمایش قرار گرفت و بعد از بررسی قنوات این شهر، نتیجه این شد که پتانسیل کشت زعفران در گلباف وجود دارد.</p>
      <p>مهدی بهزادی در این خصوص به خبرنگار ما گفت: با توجه به معضل کم آبی که در جنوب شرق کشور بیشتر نمایان است باید به دنبال کشت محصولات کم آب باشیم و زعفران یکی از محصولاتی است که آب کمی نیاز دارد و  بیشترین آبی که مصرف می کند در زمستان که آب بسیاری از قنوات بلا استفاده می شود، است.</p>
      <p>
        <b>کاشت زعفران  با هدف جلوگیری از هدر رفت آب در زمستان</b>
      </p>
      <figure>
        <img src="http://newsroom.dana.ir/content/upload/4da76175-bfdb-4c5f-8236-6bf480939737.jpeg"/>
      </figure>
      <p>رئیس شورای شهر گلباف افزود: آب کشاورزی شهر گلباف بالای 90 درصد از قنوات تامین می شود و از آنجایی که در زمستان محصولی برای آبیاری وجود ندارد، هدف ما این است زعفران به عنوان کشت دوم در گلباف انجام شود تا در تابستان ترخون و در زمستان زعفران کشت شود تا از هدر رفت آب در زمین های خالی جلوگیری شود.</p>
      <p>بهزادی در ادامه عنوان کرد: کشت زعفران هر ساله در دو نوبت نیمه دوم تیرماه و نیمه دوم شهریور ماه انجام می شود که در شهر گلباف در سال 97 در هر دو نوبت در یک مزرعه آزمایشی که در اختیار پژوهشکده زعفران دانشگاه تربت حیدریه بود با دو شیوه مختلف و سه تراکم متفاوت انجام شد.</p>
      <p>وی خاطر نشان کرد: همزمان با مزرعه آزمایشی که تغییرات آن به صورت کامل زیر نظر پژوهشکده بوده و ثبت می شد، در دو مزرعه دیگر نیز کشت زعفران صورت گرفت و چون زعفران محصولی است که در سال اول، گلدهی زیادی ندارد و از سال دوم گلدهی افزایش پیدا می کند پیش بینی ما این است امسال 3 کیلو زعفران برداشت شود.</p>
      <p> رئیس شورای شهر گلباف با بیان اینکه در حال حاضر  بیش از 3 هکتار سطح زیر کشت زعفران شهر گلباف است، تصریح کرد: امیدواریم با نتایجی که دانشگاه تربت حیدریه در اختیار ما قرار می دهد سال آینده محصول بیشتر و بهتری برداشت کنیم و در 5 سال آینده سطح زیر کشت زعفران در گلباف به 30 هکتار برسد.</p>
      <p>
        <b>همت والا و اراده مردم عنصر اصلی رونق تولید است</b>
      </p>
      <figure>
        <img src="http://newsroom.dana.ir/content/upload/56975a0a-aacd-4efb-9ed7-45de66f8c4f3.jpeg"/>
      </figure>
      <p>موسی پور بخشدار گلباف نیز به خبرنگار ما از آموزش کشاورزان روستاهای شمالی بخش گلباف برای کاشت زعفران خبر داد و گفت: با آموزش هایی که به مردم و کشاورزان روستاهای شمالی بخش گلباف داده شده است و با توجه به اینکه این روستا ها نیز مناطق مستعدی برای کاشت زعفران است از آبان امسال کاشت در این مناطق نیز اغاز می شود.</p>
      <p>بخشدار گلباف اضافه کرد: تلاش ما بر این است با وجود مردم سخت کوش و پای کار شهر گلباف، بیکاری و معضلات اقتصادی را از این شهر ریشه کن کنیم  و در جهت رونق تولید و افزایش اشتغال گام های موثرتری برداریم.</p>
      <p>آری، با کمی تلاش و همت والا که در خون همه ایرانی ها جاری است می توان از شهری که رکود و خستگی  نفس آن را گرفته بود یک شهر پویا و با قابلیتهای فراوان ایجاد کرد و بی شک اگر این الگو در دستور کار قرار گیرد گلباف های بسیاری در کشور احیا می شوند، فقط باید دست به زانوی خود زده و یا علی گوییم و گام در راه تولید نهاد.</p>
      <p>انتهای پیام/</p>
    </article>
  </body>
</html>