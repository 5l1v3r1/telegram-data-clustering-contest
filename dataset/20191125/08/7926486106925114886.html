<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013347/%DA%AF%D9%88%D8%A7%D8%B1%D8%AF%DB%8C%D9%88%D9%84%D8%A7-%D8%A8%D8%A7%DB%8C%D8%AF-%D8%A8%D9%87-%D9%84%DB%8C%D9%88%D8%B1%D9%BE%D9%88%D9%84-%D9%81%D8%B4%D8%A7%D8%B1-%D8%A8%DB%8C%D8%A7%D9%88%D8%B1%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T08:16:36+00:00"/>
    <meta property="og:title" content="گواردیولا: باید به لیورپول فشار بیاوریم"/>
    <meta property="og:description" content="پپ گواردیولا سرمربی منچسترسیتی می‌گوید اینکه سیتی امسال قهرمان لیگ برتر شود یا نه اهمیتی ندارد و هدف سیتیزن‌ها تنها این است که تا حد ممکن لیورپول را تحت فشار بگذارند."/>
  </head>
  <body>
    <article>
      <h1>گواردیولا: باید به لیورپول فشار بیاوریم</h1>
      <address>
        <time datetime="2019-11-25T08:16:36+00:00">25 Nov 2019, 08:16</time>
      </address>
      <p>
        <i>پپ گواردیولا سرمربی منچسترسیتی می‌گوید اینکه سیتی امسال قهرمان لیگ برتر شود یا نه اهمیتی ندارد و هدف سیتیزن‌ها تنها این است که تا حد ممکن لیورپول را تحت فشار بگذارند.</i>
      </p>
      <p>به گزارش مشرق، <b>پپ گواردیولا </b>سرمربی <b>منچسترسیتی </b>می‌گوید اینکه این تیم امسال قهرمان لیگ برتر شود یا نه، اهمیتی ندارد و هدف او و تیمش تنها این است که تا پایان فصل تا حد ممکن به <b>لیورپول </b>فشار آورده و شاگردان یورگن کلوپ را تحت فشار بگذارند.</p>
      <blockquote>بیشتر بخوانید:<br/><a href="https://www.mashreghnews.ir/news/1012932/%D8%AB%D8%A8%D8%AA-%DB%8C%DA%A9-%D8%B1%DA%A9%D9%88%D8%B1%D8%AF-%D9%85%D9%86%D9%81%DB%8C-%D8%A8%D8%B1%D8%A7%DB%8C-%DA%AF%D9%88%D8%A7%D8%B1%D8%AF%DB%8C%D9%88%D9%84%D8%A7">ثبت یک رکورد منفی برای <i>گواردیولا</i></a></blockquote>
      <p>سیتی بعد از آنکه روز شنبه در خانه خود استادیوم اتحاد موفق شد در یک بازی مهم چلسی را 2-1 شکست داده و سه امتیاز مهم بدست بیاورد در حال حاضر با لیورپول صدرنشین 9 امتیاز فاصله دارد. گواردیولا امسال می‌تواند با قهرمانی در لیگ برتر، برای سومین سال پیاپی جام قهرمانی این لیگ را بالای سر ببرد. ولی سرمربی کاتالان سیتی می‌گوید اولویت اولش فتح این جام قهرمانی نیست.</p>
      <p>گواردیولا در این باره گفت:" من معتقدم این برای جامعه ما، برای بچه‌هایمان و برای نوجوان‌هایمان پیام خوبی نیست که بگوییم و عملا نشان بدهیم که تنها برنده است که ارزش دارد. اگر این کار را بکنیم آدمهایی افسرده و بازنده خواهیم ساخت".</p>
      <p>سرمربی سیتی در ادامه گفت:" در صورتیکه اینطور نیست. مهم تلاش، تعهد و شرایط و موقعیت واقعی است. این را می‌دانم که در فوتبال ما می‌خواهیم برنده شویم ولی آیا فقط پیروزی ارزش دارد و غیر از آن هر چه اتفاق بیفتد فاجعه است؟ اینطور نیست. اینطوری نمی‌شود. برای همین به بازیکنانم گفتم آرامش داشته باشید، کارتان را بکنید تا ببینیم در ماه‌های دسامبر، ژانویه، فوریه و مارچ چه اتفاقی می‌افتد و در چه موقعیتی قرار می‌گیریم".</p>
      <p>گواردیولا در ادامه گفت:" اگر با صدر خیلی فاصله داشته باشیم، مشکلی نیست. فصل آینده دوباره تلاش می‌کنیم. اگر هم ببازیم، خب باخته‌ایم. ولی من به شما قول می‌دهم که اگر ببینم تیمم بدون روحیه جنگندگی بازی می‌کند، نمی‌جنگد و اشتیاق و شور ندارد به صراحت خواهم گفت که از تیمم راضی نیستم و از نحوه بازی‌اش خوشم نمی‌آید. مردم می‌توانند بگویند ما در این سه سال و نیم خوب یا بد بازی کرده‌ایم. ولی تسلیم شدن؟ این هرگز اتفاق نمی‌افتد. تیمهای من همیشه تلاش خواهند کرد ولی این را قبول می‌کنم که دیگران ممکن است بهتر باشند".</p>
      <p>منبع: ورزش سه</p>
    </article>
  </body>
</html>