<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/25/europa-vil-ikke-ha-enslige-mindrearige-migranter/"/>
    <meta property="og:site_name" content="Document"/>
    <meta property="article:published_time" content="2019-11-25T02:25:07+00:00"/>
    <meta property="og:title" content="Europa vil ikke ha enslige mindreårige migranter"/>
    <meta property="og:description" content="­"/>
  </head>
  <body>
    <article>
      <h1>Europa vil ikke ha enslige mindreårige migranter</h1>
      <address><time datetime="2019-11-25T02:25:07+00:00">25 Nov 2019, 02:25</time> by <a rel="author">NTB-AFP</a></address>
      <figure>
        <img src="https://www.document.no/wp-content/uploads/2019/11/atxzcum-ucy.jpg"/>
        <figcaption>
          <i>Foto: Ann Fredriksen / NTB scanpix</i>
        </figcaption>
      </figure>
      <p>Hellas’ statsminister Kyriakos Mitsotakis varsler nye tiltak for å beskytte migrantbarn som ankommer landet alene.</p>
      <p>Mitsotakis sier programmet «Ingen barn alene» er rettet mot å beskytte enslige barn fra utnyttelse og kriminalitet.</p>
      <p>– Det er et sår i migrantkrisen som vi selv kan hele umiddelbart. Vår sivilisasjon, vår menneskelighet og vår følsomhet sier oss at det er det rette å gjøre, uttalte han.</p>
      <p>Den greske statsministeren sier 4.000 barn som nå lever på ulike greske øyer under det han kaller «forferdelige forhold», vil bli flyttet til steder hvor de vil bli innkvartert og tatt hånd om «sett i forhold til deres sårbare alder».</p>
      <p>
        <b>Fordømmer EU</b>
      </p>
      <p>Mitsotakis legger fram planen to dager etter at han fordømte de andre EU-landene og anklaget dem for manglende solidaritet med Hellas i å håndtere migrantstrømmen til Europa.</p>
      <p>Mitsotakis uttalte fredag at han ikke hadde lyktes å overtale de andre EU-landene til å ta imot rundt 3.000 enslige mindreårige migranter.</p>
      <p>– Vi forsøkte å komme til en avtale med alle EU-land ved å si, «for guds skyld, vi snakker om 3.000 barn … kan ikke de bli delt mellom våre 27 land så Europa kan vise solidaritet», sa han.</p>
      <p>– Jeg må dessverre beklage og si at svaret ikke var positivt, og det er ikke Europa verdig, la han til.</p>
      <p>Mitsotakis har også anklaget EU for å behandle land ved EUs yttergrense som bekvemme parkeringsplasser for flyktninger og migranter.</p>
      <p>
        <b>Protester mot flytting av leirer</b>
      </p>
      <p>Den greske regjeringen har nylig varslet en omfattende plan for å reformere landets overfylte migrantleirer på de greske øynene mot Tyrkia. De sier de også vil gjøre grensene «lufttette» mot en fryktet ny strøm av asylsøkere ved å sette inn langt flere grensevakter. Det er i dag over 37.000 asylsøkere på øyene, og hver dag kommer det nye båter med i snitt over hundre personer nå i den milde sesongen.</p>
      <p>I tillegg befinner over 22.000 mennesker seg i leirer på fastlandet. Leirene er alle nesten fulle eller overfylte.</p>
      <p>Ifølge de nye planene skal det opprettes lukkede leirer på øyene Samos, Chios, Lesvos, Kos og Leros som erstatning for dagens leirer. Planene har ført til protester i en rekke byer i Nord-Hellas, og på Samos truer ordføreren med å gå av i protest mot planen om å opprette en ny leir som skal huse minst 5.000 asylsøkere på øya.</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill Sammenstøt mellom sivilisasjoner? her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/11/20/hellas-vil-plassere-asylsokere-i-interneringsleire/"/>
        <a href="https://www.document.no/2019/08/31/hellas-statsminister-vil-tomme-migrantleirene-pa-oyene/"/>
        <a href="https://www.document.no/2019/10/15/minst-tre-menn-knivstukket-pa-overfylt-asylmottak-i-hellas/"/>
        <a href="https://www.document.no/2017/04/25/arbeidsdeling-mellom-smuglere-og-humanitaere/"/>
        <a href="https://www.document.no/2019/03/10/venstre-ypper-til-strid-med-frp-vil-hente-asylsokere-fra-hellas/"/>
        <a href="https://www.document.no/2018/10/15/en-voldtekt-i-uken-i-migrantleiren-pa-den-greske-oya-lesvos/"/>
        <a href="https://www.document.no/2017/06/20/60-000-asylsokere-i-hellas-og-stadig-flere-strommer-inn/"/>
        <a href="https://www.document.no/2019/09/08/flere-hundre-asylsokere-ankom-greske-oyer-i-helgen/"/>
        <a href="https://www.document.no/2019/11/08/hellas-20-000-migranter-flyttes-fra-oyene-til-fastlandet/"/>
        <a href="https://www.document.no/2019/09/30/hellas-vil-returnere-10-000-migranter-til-tyrkia/"/>
      </related>
    </article>
  </body>
</html>