<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/Reprezentacija/a315594-Kokoskov-Primarni-posao-NBA-vodim-Srbiju-u-prozorima.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T02:34:00+00:00"/>
    <meta property="og:title" content="Kokoškov: Primarni posao NBA, vodim Srbiju u prozorima"/>
    <meta property="og:description" content="U intervjuu za Glas Amerike selektor srpske reprezentacije Igor Kokoškov je pričao o poslu koji je nedavno prihvatio. Poručio je da neće biti selektivan kao selektor i da neće voditi samo neka velika takmičenja, a govorio je i o spekulacijama u vezi sa Frenkom Kaminskim."/>
  </head>
  <body>
    <article>
      <h1>Kokoškov: Primarni posao NBA, vodim Srbiju u prozorima</h1>
      <h2>U intervjuu za Glas Amerike selektor srpske reprezentacije Igor Kokoškov je pričao o poslu koji je nedavno prihvatio. Poručio je da neće biti selektivan kao selektor i da neće voditi samo neka velika takmičenja, a govorio je i o spekulacijama u vezi sa Frenkom Kaminskim.</h2>
      <address><time datetime="2019-11-25T02:34:00+00:00">25 Nov 2019, 02:34</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/130839/jpeg/igor-kokoskov1.jpg"/>
        <figcaption>
          <cite>Christian Petersen, Getty Images Sport</cite>
        </figcaption>
      </figure>
      <p>Gostovanje Sakramento Kingsa u Vašingtonu bio je povod da <b><a href="https://www.glasamerike.net/a/kokoskov-nisam-hteo-da-budem-selektivan-kao-selektor/5179696.html?fbclid=IwAR2Cum2lHukRcf4_asqfOoJ9CqbabTkgaoXPoP9vGjX7Z-MJeBftVsNSf1w">Igor Kokoškov priča za Glas Amerike</a></b>. Selektor srpske reprezentacije poručuje da i dalje vuče korene iz Srbije i Beograda što se tiče košarkaškog obrazovanja iako preko 20 godina radi u Americi. Kaže i da Srbija ima mnogo više standarde u odnosu na druge zemlje kada se radi o tome šta je uspeh u košarci i da zato peto mesto na svetu nije dovoljno za Srbiju. </p>
      <p>Kokoškov poručuje da mu praćenje igrača koji su kandidati za reprezentaciju neće biti problem.</p>
      <p>"<i>Ja nemam dilemu i nažalost, ili na sreću, moj primarni posao je u NBA, a moje zadovoljstvo je rad sa nacionalnom selekcijom. Tako da to iziskuje više vremena, više sati, ali svestan sam, to nije nešto što prvi put radim i iz iskustava od poslednjih deset godina u radu sa nekim drugim reprezentacijama, znam šta me očekuje. To je jedan glomazan posao i nisam imao dilemu u vezi sa tim da li želim ili ne želim to da radim, nego jednostavno - ti preuzimaš obavezu da to radiš na jedan valjan i profesionalan način. Kažem, očekujem i znam koliko posla treba da se uradi, samo više rada</i>", kazao je <b>Kokoškov</b>. </p>
      <p>On je rekao takođe da nema nameru da vodi samo reprezentaciju na velikim takmičenjima i da će predvoditi ekipu već u prvom prozoru u februaru kada su kvalfikacije za Evropsko prvenstvo.</p>
      <related>
        <a href="http://sportklub.rs/Kosarka/NBA/a315593-Bogdan-kad-je-najvaznije-Kingsi-slavili-u-Vasingtonu.html"/>
        <a href="http://sportklub.rs/Kosarka/Reprezentacija/a315322-Dragic-Igore-srecno-Hvala-ti-za-sve.html"/>
        <a href="http://sportklub.rs/Kosarka/Reprezentacija/a315264-Kokoskov-Reprezentacija-je-bila-veci-san-od-NBA.html"/>
      </related>
      <p> "<i>To je bila glavna začkoljica da tako kažem, ili nešto oko čega smo se dogovarali, jer moj uslov je bio da ja prihvatim ceo paket obaveza, da ne budem selektivan kao selektor, da preuzmem samo neka, nazovi, velika takmičenja. Tu su kvalifikacije za olimpijadu - i svi se nadamo olimpijadi - ali moj uslov je bio da radim sve, pa i „prozore“, što nije bilo lako. Iskoristili smo informacije nekih drugih timova, situaciju Serđa Skariola, koji je svetski prvak i u NBA, i u FIBA takmičenju. Kao pomoćnik je malo drugačija situacija i to je bila olakšavajuća okolnost</i>".</p>
      <p>Nedavno se u medijima pojavila vest da bi Frenk Kaminski mogao da postane reprezentativac Srbije s obzirom na to da ovaj NBA igrač ima srpske korene. Ipak Kokoškov kaže da je to još uvek veoma daleko od realizacije. </p>
      <p>"<i>Nažalost, nekad jedna poluinformacija može da bude mnogo važnija od istine. Kaminski… ja ne znam tu situaciju, to je jedno od pitanja, koje mi je postavljeno u relativno dugom intervjuu, koje je izvučeno iz konteksta kao ekskluzivitet i bombastičan naslov. A odgovor, ja bih rekao ovako… svako ko ima zvanično zakonsko pravo, ko ima srpski pasoš, dobar je košarkaš, ima talenta i kvalitet, potencijalni je reprezentativac. Znači, mi nemamo nikakav zvaničan kontakt sa Kaminskim, imamo našeg trenera Darka Rajakovića tamo (u Finiksu, prim. aut) i on će verovatno imati taj kontakt, da vidimo gde je, šta je itd, ali kažem to je nešto što je u ovom trenutku vrlo apstraktno. U jednom trenutku ćemo napraviti inicijalni kontakt i videti koliko je to realno</i>".</p>
    </article>
  </body>
</html>