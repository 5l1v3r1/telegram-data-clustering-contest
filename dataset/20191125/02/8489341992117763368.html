<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807085/%D8%B3%D8%B1%D8%B9%D8%AA-%D9%BE%D8%A7%DB%8C%DB%8C%D9%86-%D8%A7%D9%81%D8%B2%D8%A7%DB%8C%D8%B4-%D9%88%D8%AF%DB%8C%D8%B9%D9%87%E2%80%8C%D9%87%D8%A7%DB%8C-%D9%85%D8%B3%DA%A9%D9%86-%D9%85%D8%AA%D8%A7%D9%87%D9%84%DB%8C-%D9%88%D8%A7%D9%85%E2%80%8C%D9%87%D8%A7%DB%8C%DB%8C-%DA%A9%D9%87-%D8%A8%D8%A7-%D8%AA%D9%88%D8%B1%D9%85-%D9%87%D9%85%D8%AE%D9%88%D8%A7%D9%86%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T02:00:00+00:00"/>
    <meta property="og:title" content="گزارش | سرعت پایین افزایش ودیعه‌های مسکن متاهلی / وام‌هایی که با تورم همخوانی ندارد"/>
    <meta property="og:description" content="زمانی که طرح مصوب وام‌های دانشجویی اجرایی شد، در زمان اجرا می‌توانست گرهی از دانشجو باز کند؛ اما رفته رفته بالا رفتن تورم به ویژه در حوزه مسکن باعث شد که این وام‌ها نتواند مشکلی از دانشجو حل کند."/>
  </head>
  <body>
    <article>
      <h1>گزارش | سرعت پایین افزایش ودیعه‌های مسکن متاهلی / وام‌هایی که با تورم همخوانی ندارد</h1>
      <h2>زمانی که طرح مصوب وام‌های دانشجویی اجرایی شد، در زمان اجرا می‌توانست گرهی از دانشجو باز کند؛ اما رفته رفته بالا رفتن تورم به ویژه در حوزه مسکن باعث شد که این وام‌ها نتواند مشکلی از دانشجو حل کند.</h2>
      <address>
        <time datetime="2019-11-25T02:00:00+00:00">25 Nov 2019, 02:00</time>
      </address>
      <p>به گزارش خبرنگار دانشگاه خبرگزاری دانشجو، اگر دانشجو باشید و یا دوره دانشجویی را طی کرده باشید، خوب درک می‌کنید که هزینه‌های دوره دانشجویی را نمی‌توان از دوره تحصیل جدا کرد. هزینه‌هایی از جمله رفت و آمد به دانشگاه، خرید جزوه و کتاب، هزینه تغذیه و خوابگاه که هر دانشجویی بدون استثنا با آن مواجه است و به جرات می‌توان گفت که جزء دغدغه‌های اصلی هر دانشجویی به حساب می‌آید.<br/><br/>در میان این هزینه‌های سرسام آور، اگر دانشجویی باشی که بخواهی در خوابگاه اسکان داشته باشی، هزینه‌ای به هزینه‌های دیگر اضافه می‌شود و حالا اگر دانشجویی بخواهد در همین شرایط دوران دانشجویی را با تاهل پشت سر بگذارد، باید به فکر سرپناهی برای گذران زندگی باشد.همه‌ این دغدغه‌ها باعث می‌شود دانشجو به دنبال تامین سرپناهی با هزینه‌های اندک باشد؛ البته اگر در این وضعیت تورم بتواند همین اندک سرپناه را تامین کند.</p>
      <figure>
        <img src="https://snn.ir/files/fa/news/1398/9/3/847771_252.jpg"/>
      </figure>
      <p>یکی از روزنه هایی که در سال‌های اخیر دانشجویان را امیدوار به زندگی و ازدواج دانشجویی کرد، پرداخت وام‌های دانشجویان متاهل است که این وام‌ها از طریق صندوق رفاه دانشجویان وزارت علوم، وزارت بهداشت و دانشگاه آزاد پرداخت می‌شود.<br/><br/>زمانی که طرح مصوب وام های دانشجویی اجرایی شد، در زمان اجرا می‌توانست گرهی از دانشجو باز کند، اما رفته رفته بالا رفتن تورم به ویژه در حوزه مسکن باعث شد که این وام‌ها نتواند مشکلی از دانشجو حل کند. حالا سوالی که مطرح است این است که چرا طی سال‌های اخیر با وجود رشد بیش از پیش تورم در جامعه مبالغ این وام‌ها رشد چندانی نداشته است.</p>
      <p>
        <b>وام‌های دانشجویی  که از سال ۹۶ تاکنون تغییری نداشته است</b>
      </p>
      <p><b>آخرین خبری که از افزایش وام‌های دانشجویی به ویژه وام ودیعه مسکن دانشجویان متاهل از صندوق رفاه منتشر شد، اواخر سال ۹۶ بود</b> که رئیس صندوق رفاه وقت وزارت علوم اعلام کرد: وام پرداختی ودیعه مسکن به دانشجویان ۷ میلیون و۵۰۰ هزار تومان بود که این مبلغ در تهران تا ۱۵ میلیون افزایش یافت و این مبلغ در کلان شهر‌های دیگر ۶ میلیون بود که تا ۱۲ میلیون افزایش یافت و در سایر شهر‌ها نیز از ۴ میلیون و ۲۰۰ به ۹ میلیون افزایش یافته است و صحبتی که با کمیسیون فرهنگی مجلس انجام دادیم این است که بتوانیم با توجه به تورمی که وجود دارد به جای سیاست ساخت خوابگاه‌های متاهلی میزان ودیعه مسکن دانشجویان افزایش یابد.</p>
      <figure>
        <img src="https://snn.ir/files/fa/news/1398/9/3/847710_156.png"/>
        <figcaption>
          <b>وام های ودیعه مسکن دانشجویی</b>
        </figcaption>
      </figure>
      <p>وی افزود: بر اساس پیشنهادی که به کمیسیون فرهنگی مجلس دادیم تلاش داریم میزان وام ودیعه مسکن دانشجویان متأهل در تهران تا ۷۰ میلیون تومان افزایش یابد و در کلان شهر‌ها تا ۵۰ میلیون و سایر شهر‌ها تا ۳۰ میلیون افزایش یاد که این پیشنهاد در کمیسیون فرهنگی تصویب شده و به کمیسیون تلفیق مجلس رفته که اگر در این کمیسیون تصویب شود با توجه به این مبلغ وامی آن تصویب شده اتفاق مهمی در حوزه ودیعه مسکن متأهلین اتفاق خواهد افتاد.<br/><br/><b>این تنها خبری است که از افزایش وام‌های متاهلی منتشر شد و در دو سال اخیر که این حوزه در حد انفجارتورم در آن رشد داشته اما وام های ودیعه مسکن دانشجویی هیچ گونه افزایشی نداشته است.</b></p>
      <p><b>افزایش وام های دانشجویی که با تورم مسکن همخوانی ندارد!</b><br/>ناصر مطیعی، رئیس صندوق رفاه دانشجویان وزات علوم درباره میزان وام‌های متاهلی به ویژه در زمینه مسکن گفت: یکی از مهم‌ترین ماموریت صندوق رفاه حمایت از دانشجویان متقاضی خوابگاه در همه دانشگاه‌های کشور است که در این رابطه تا زمانی که ظرفیت کافی برای خوابگاه‌های دانشجویی تکمیل نشود وام ودیعه مسکن به دانشجویان پرداخت خواهد شد.<br/><br/>وی درباره افزایش میزان وام ودیعه مسکن در سال جاری افزود: به طور متوسط هر سال براساس اعلام وزارت علوم، بودجه صندوق و همچنین میزان رشد تورم چنددرصد به وام‌های ودیعه مسکن افزوده می‌شود.<br/><br/>مطیعی ادامه داد: در حال حاضر وام ودیعه مسکن تا اعلام وزارت علوم براساس مبلغ سال گذشته انجام می‌شود؛ البته تا یک ماه قبل از شروع سال تحصیلی میزان افزایش وام ودیعه مسکن دانشجویان در ۲ بخش مجرد و متاهل مشخص خواهد شد. دانشجویان علاوه بر وام ودیعه مسکن که از صندوق رفاه دریافت می‌کنند مبلغ دیگری را نیز از دانشگاه خود در قالب کمک معاونت دانشجویی استفاده می‌کنند.</p>
      <figure>
        <img src="https://snn.ir/files/fa/news/1398/9/3/847772_200.jpg"/>
      </figure>
      <p>
        <b>البته رئیس صندوق رفاه دانشجویان وزارت علوم در این گفتگو از افزایش وام‌های متاهلی خبر داد؛ اما میزان افزایش این وام‌ها به گونه ای است که با تورم حوزه مسکن فاصله زمین تا آسمان را دارد.</b>
      </p>
      <p>پس از پیگیری‌های متعدد حجت الاسلام رستمی، رئیس نهاد رهبری در دانشگاه‌ها نیز از تلاش برای افزایش این وام‌ها خبر داد.<br/><br/><b>خبر خوش نهاد رهبری برای زوج‌های دانشجو</b></p>
      <p>رئیس نهاد نمایندگی مقام معظم رهبری در دانشگاه‌ها، از رایزنی‌های این نهاد برای افزایش وام‌های متاهلی ویژه زوج‌های دانشجو خبر داد.<br/><br/>حجت‌الاسلام رستمی، رئیس نهاد نمایندگی مقام معظم رهبری در دانشگاه‌ها در گفتگو با خبرگزاری دانشجو، با اشاره به وام‌های پرداختی صندوق رفاه به زوج‌های دانشجو، گفت: وام‌های متفاوتی از سوی صندوق رفاه دانشجویان وزارت علوم و بهداشت و دانشگاه آزاد به زوج‌های دانشجو پرداخت می‌شود که مبالغ این وام‌ها مشکلی را از دانشجو حل نمی‌کند.<br/><br/>رستمی افزود: قرار است نهاد رهبری در خصوص وام‌های صندوق رفاه و افزایش آن پیگیری‌های لازم را داشته باشد.<br/><br/>رئیس نهاد نمایندگی مقام معظم رهبری در دانشگاه‌ها اضافه کرد: علاوه بر آن تلاش ما این است که از منابع خارج از دانشگاه، به عبارتی دیگر سازمان‌ها یا نهاد‌های دیگر و یا خیرین و بانک‌ها هم رایزنی‌هایی انجام شود که به‌زودی نتایج آن اعلام خواهد شد.<br/><br/>وی خاطرنشان کرد: امیدواریم افزایش این وام‌ها و وام‌های جدید به بیست و سومین دوره ازدواج دانشجویی برسد و زوج‌های دانشجو بتوانند از این وام‌ها استفاده کنند.</p>
      <figure>
        <img src="https://snn.ir/files/fa/news/1398/9/3/847770_902.jpg"/>
      </figure>
      <p><b>شاید این اظهار نظر حجت الاسلام رستمی، روزنه امید را برای دانشجویان به ویژه زوج‌های دانشجو باز کرد که بار دیگر جشنواره ازدواج دانشجویی با وجود حمایت‌های مالی رونقی بیش از گذشته داشته باشد. اما باید مسئولان دانشگاه‌ها به ویژه وزیر علوم به این حوزه توجهی بیش از بیش داشته باشد</b>.</p>
    </article>
  </body>
</html>