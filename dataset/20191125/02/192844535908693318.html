<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963150/"/>
    <meta property="og:site_name" content="Sanook"/>
    <meta property="article:published_time" content="2019-11-25T02:46:45+00:00"/>
    <meta property="og:title" content="ป่าไม้เร่งส่งสำนวนคดีฉาว &quot;ฟาร์มไก่&quot; รุกป่าสงวน &quot;เอ๋ ปารีณา&quot; ยังเก็บตัวเงียบ"/>
    <meta property="og:description" content="เจ้าหน้าที่ป่าไม้ราชบุรี เร่งสรุปเอกสารรตรวจค้นฟาร์มไก่ &quot;เอ๋ ปารีณา&quot; หลังยืนยันบุกรุกพื้นที่ป่าสงวนและป่า 84 รวม 46.62 ไร่ เตรียมส่งดำเนินคดี ขณะที่ ส.ส.หญิงคนดัง ยังเก็บตัวหายเงียบ"/>
  </head>
  <body>
    <article>
      <h1>ป่าไม้เร่งส่งสำนวนคดีฉาว "ฟาร์มไก่" รุกป่าสงวน "เอ๋ ปารีณา" ยังเก็บตัวเงียบ</h1>
      <address>
        <time datetime="2019-11-25T02:46:45+00:00">25 Nov 2019, 02:46</time>
      </address>
      <p>
        <b>เจ้าหน้าที่ป่าไม้ราชบุรี เร่งสรุปเอกสารรตรวจค้นฟาร์มไก่ "เอ๋ ปารีณา" หลังยืนยันบุกรุกพื้นที่ป่าสงวนและป่า 84 รวม 46.62 ไร่ เตรียมส่งดำเนินคดี ขณะที่ ส.ส.หญิงคนดัง ยังเก็บตัวหายเงียบ</b>
      </p>
      <p>(25 พ.ย.) ผู้สื่อ<a href="https://www.sanook.com/news/">ข่าว</a>รายงานว่า ภายหลังจากที่ นายอรรถพล เจริญชันษา อธิบดีกรมป่าไม้ ได้ออกคำสั่งแต่งตั้งคณะทำงานตรวจสอบพื้นทีปในท้องที่จังหวัดราชบุรี มอบให้ นายธวัชชัย สัดกรูด ผู้ตรวจราชการกรมป่าไม้เป็นประธานคณะทำงาน เมื่อวันที่ 20 พฤศจิกายนที่ผ่านมา และได้มีการประชุมร่วมกับ สำนักงานปฏิรูปที่ดิน (ส.ป.ก.) เพื่อหาข้อมูลทั้งภาพถ่ายจากดาวเทียม ข้อมูลจากการถือครอบครองที่ดินและข้อมูลสภาพแวดล้อม ตลอดจนข้อกฎหมายต่างๆ</p>
      <p>จากนั้นได้มีการนำกำลังเจ้าหน้าที่นำโดย นายธวัชชัย ลัดกรูด ผู้ตรวจราชการกรมป่าไม้ ในฐานะประธานคณะทำงานตรวจสอบพื้นที่ป่าในท้องที่จังหวัดราชบุรี, นายชีวะภาพ ชีวะธรรม ที่ปรึกษาชุดพยัคฆ์ไพร, นายสมชาย เปรมพาณิชย์นุกูล ผู้อำนวยการสำนักจัดการทรัพยากรป่าไม้ที่ 10 (ราชบุรี) , นายพัฒนะ ศิริมัย ผอ.ศูนย์ป่าไม้ราชบุรี, พอ.พงษ์เพชร เกษสุภะ ศูนย์ประสานการปฏิบัติที่ 4 กอ.รมน., ฝ่ายกฎหมาย, กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) และ ปฏิรูปที่ดินจังหวัดราชบุรี นำหมายค้นจากศาลจังหวัดราชบุรี เข้าแสดงต่อผู้นำชุมชน</p>
      <p>
        <i>
          <b>
            <a href="https://www.sanook.com/news/7962378/">&gt;&gt; ป้ายปริศนาโผล่ถนนทางเข้าฟาร์มไก่ "ส.ส.ปารีณา" ก่อนถูกปลดหายวับ</a>
          </b>
        </i>
      </p>
      <p>เนื่องจากทั้ง น.ส.<a href="http://www.sanook.com/news/7962850/">ปารีณา ไกรคุปต์</a> และ นายทวี ไกรคุปต์ บิดา ไม่ได้มารับหมายศาลและไม่มีเจ้าหน้าที่หรือคนงานอยู่ภายในที่จะออกมาแสดงตนรับหมายศาล จึงได้ให้ผู้ใหญ่บ้านหมู่ที่ 6 พร้อมด้วย กำนันตำบลรางบัว พนักงานสอบสวน สภ.จอมบึง และรายชื่อผู้ที่มีอยู่ในหมายตรวจค้นของศาล เข้าไปตรวจสอบพื้นที่เป้าหมายในการตรวจค้นซึ่งคาดว่าจะมีการบุกรุกพื้นที่ป่าสงวนตามคำร้องในการขออนุญาตหมายศาล</p>
      <p>ล่าสุดภายหลังจากเจ้าหน้าที่ลงพื้นที่ตรวจสอบที่ดินของ ส.ส.ปารีณา ไกรคุปต์ พบว่ารุกที่ สปก.และป่าไม้ จากที่ดินทั้งหมด 1,706 ไร่ ในพื้นที่ หมู่ 6 ต.รางบัว อ.จอมบึง จ.ราชบุรี เจ้าหน้าที่สำนักงานป่าไม้จังหวัดราชบุรี ได้ทำการพิมพ์เอกสารบันทึกการตรวจค้น บัญชีทรัพย์สิน และหนังสืออายัดที่ดินทั้งหมดที่ได้ทำการตรวจสอบ จำนวน 2 แปลงรวมกัน 46.62 ไร่ เนื้อที่ แปลงใหญ่ จำนวน 46 ไร่ 2 งาน 48 ตารางวา</p>
      <p>โดยแยกเป็น ส่วนที่ 1 พื้นที่ในเขตจำนวน 31 ไร่ 12 ตารางวา ส่วนที่ 2 เป็นเขตป่า 84 เนื้อที่จำนวน 15 ไร่ 2 งาน 36 ตารางวา ซึ่งอยู่ในเขตพื้นที่ป่าสงวนแห่งชาติ ป่าฝั่งซ้ายแม่น้ำภาชี พร้อมทั้งอายัดสิ่งปลูกสร้างโรงเลี้ยงไก่จำนวน 5 หลังและอุปกรณ์ ให้<a href="https://www.sanook.com/travel/restaurant/">อาหาร</a>ไก่ จำนวน 5 รายการ และแทงค์น้ำสูง จำนวน 1 ชุด ภายในฟาร์มไก่เขาสน ของ ส.ส.ปารีณา ไกรคุปต์ ตามพระราชบัญญัติ (พ.ร.บ.) ป่าไม้ พ.ศ.2484 มาตรา 4 (1)</p>
      <p>พร้อมทั้งนำไปแจ้งความดำเนินคดีกับ น.ส.ปารีณา ไกรคุปต์ ที่ สภ.จอมบึง โดยมอบให้ นายวัชระ ละอออ่อน หัวหน้าหน่วยรักษาป่าที่ 1 จ.ราชบุรี เป็นผู้เดินทางนำเอกสานและหลักฐานการกระทำความผิดทั้งหมดไปพบพนักงานสอบสวน สภ.จอมบึง เพื่อแจ้งความดำเนินคดีต่อไป</p>
    </article>
  </body>
</html>