<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914995"/>
    <meta property="og:site_name" content="Dnevnik"/>
    <meta property="article:published_time" content="2019-11-25T02:24:00+00:00"/>
    <meta property="og:title" content="SGLŠ Postojna: prihodnost slovenskega mizarstva je v butični produkciji"/>
    <meta property="og:description" content="Dijaki drugega letnika smeri mizar na Srednji gozdarski in lesarski šoli Postojna se v zadnjem času preizkušajo v prav posebnem izzivu – izdelovanju čolna."/>
  </head>
  <body>
    <article>
      <h1>SGLŠ Postojna: prihodnost slovenskega mizarstva je v butični produkciji</h1>
      <address><time datetime="2019-11-25T02:24:00+00:00">25 Nov 2019, 02:24</time> by <a rel="author">David Banović</a></address>
      <p>
        <b>Dijaki drugega letnika smeri mizar na Srednji gozdarski in lesarski šoli Postojna se v zadnjem času preizkušajo v prav posebnem izzivu – izdelovanju čolna.</b>
      </p>
      <p>Šola se je odločila, da svojo dolgo tradicijo praktičnega usposabljanja nadaljuje tako, da nadobudnim dijakom omogoči sodelovanje z ameriškim oblikovalcem plovil Archem Davisom, ki je poročen s potomko slovenskih izseljencev in je eden najuspešnejših navtičnih arhitektov za male lesene čolne na svetu. Dijaki so že v oktobru pod mentorstvom učitelja Romana Pavloviča in po Davisovih navodilih izdelali delno ogrodje čolna, ta mesec pa se jim je pri izdelavi pridružil še ameriški mojster.</p>
      <h3>Prenos strokovnega znanja</h3>
      <p>Osnovna pobuda za tokratno mentorsko sodelovanje in izdelavo čolna je, kot pravi ravnateljica Srednje gozdarske in lesarske šole (SGLŠ) Postojna <b>Cvetka Kernel</b>, prišla neposredno iz Bruslja. »Ta projekt se mi zdi izjemna priložnost za naše dijake. Prihodnost mizarstva v Sloveniji je namreč v butični produkciji, izdelava čolna pa je eden takšnih podvigov, ki dijakom lahko pomaga, da se bodo bolje znašli v življenju. Tudi za šolo je pomembno, da se takšnega projekta loti, da zna in si skupaj z dijaki upa izdelati čoln, kar je nekoliko tudi stvar prestiža,« je povedala.</p>
      <p>Eden od sodelujočih dijakov drugega letnika mizarstva na Srednji gozdarski in lesarski šoli Postojna <b>Luka Abramovič </b>je povedal, da se mu je podvig s čolnom takoj zdel super ideja, tudi zato, ker lahko v komunikaciji z učiteljem iz Amerike vadijo svoje znanje angleščine. »Tehnično gledano naloga za nas ni prezahtevna, saj smo v šoli v dveh letih dobili že vse znanje, ki ga pri izdelavi manjšega lesenega čolna potrebujemo. Je pa takšen projekt za nas dobrodošla priložnost, da se naučimo, kako svoje znanje uporabiti v praksi. Z učiteljem Archem Davisom smo se takoj ujeli, vidi se, da gospod čolne dela že dolgo,« je dodal.</p>
      <h3>Dolga tradicija praktičnega usposabljanja</h3>
      <p>Na Srednji gozdarski in lesarski šoli Postojna so tudi v preteklih letih praktičnemu usposabljanju dajali velik pomen. Pohvalijo se lahko z moderno oblikovanim lesenim čebelnjakom, ki stoji pred šolo, z lesenimi kioski, ki jih je naročila Občina Postojna, dijaki kmetijskega krožka pa so izdelali tudi mobilne kokošnjake in zajčnike. Dijaki so v preteklosti s paletnim pohištvom opremili tudi sobe v hostlu YH Proteus, v okviru izbirnih vsebin pa redno obnavljajo tudi staro pohištvo. <b>Zorislava Makoter</b>, učiteljica in predavateljica, je dejala: »Dijake tako učimo o starih materialih ter postopkih obdelave in zaščite lesa, pri čemer vodimo tudi vso dokumentacijo. Takšno delo ima tudi povezovalno vlogo in jih spodbuja k vrednotenju mizarskega in restavratorskega dela, pa še družbene odgovornosti jih posredno učimo.«</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042878093/posel/gazela/marjanu-batagelju-nov-mandat-za-vodenje-sbc-kluba-slovenskih-podjetnikov-"/>
      </related>
    </article>
  </body>
</html>