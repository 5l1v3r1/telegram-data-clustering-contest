<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914993"/>
    <meta property="og:site_name" content="Dnevnik"/>
    <meta property="article:published_time" content="2019-11-25T02:23:00+00:00"/>
    <meta property="og:title" content="Znanih je deset nominirank za inženirko leta 2019"/>
    <meta property="og:description" content="Znana je druga generacija nominirank za inženirko leta, ki jih je komisija izbrala izmed kandidatk, ki so lahko zgled in navdih mlajšim generacijam deklet. Lani je naziv pripadel Dori Domajnko, inženirki elektrotehnike v podjetju RLS."/>
  </head>
  <body>
    <article>
      <h1>Znanih je deset nominirank za inženirko leta 2019</h1>
      <address><time datetime="2019-11-25T02:23:00+00:00">25 Nov 2019, 02:23</time> by <a rel="author">rš</a></address>
      <p>
        <b>Znana je druga generacija nominirank za inženirko leta, ki jih je komisija izbrala izmed kandidatk, ki so lahko zgled in navdih mlajšim generacijam deklet. Lani je naziv pripadel Dori Domajnko, inženirki elektrotehnike v podjetju RLS.</b>
      </p>
      <p>Namen izbora, ki poteka drugo leto, je čim širša in učinkovita družbena promocija inženirk. Tudi letošnje glavno merilo izbora nominirank je bila raznolikost – glede na izobrazbo, starost, organizacijo oziroma zaposlovalca, področje dela, dosedanjo pojavnost in poklicno usmeritev. Izbor, ki poteka v soorganizaciji revije IRT3000, družbe Mediade ter drugih sodelujočih partnerjev, je del projekta Inženirke in inženirji bomo!. Iniciativa mlade z dogodki na gimnazijah in v šolskih centrih že osmo leto navdušuje za inženirstvo, tehniko, naravoslovje in inovativnost.</p>
      <p>Z izborom inženirke leta organizatorji naslavljajo predvsem problem nevidnosti inženirk, ki prispevajo k razvoju tehnologije ter napredku gospodarstva in družbe kot celote. V Evropi je na študijih znanosti, tehnologije, inženiringa in matematike le dobra četrtina deklet, v Sloveniji od treh študentov ena. Eden glavnih razlogov, zakaj se dekleta ne odločajo za inženirske poklice, je pomanjkanje zgledov in pojasnil o pomembnosti vloge in prispevka inženirjev k razvoju družbe.</p>
      <p>Med letošnje nominiranke so uvrščene: Aida Kamišalić Latifić, raziskovalka in predavateljica na Fakulteti za elektrotehniko, računalništvo in informatiko Univerze v Mariboru, Ana Robnik, svetovalka za telekomunikacije in skrbnica raziskovalnih projektov v podjetju Iskratel Kranj, Barbara Bukvič, pooblaščena inženirka v podjetju IBE, Eneja Osterman, projektna vodja na področju energetskih rešitev v podjetju Interenergo, Kaja Zupančič, avtomatičarka v službi vzdrževanja tovarne v podjetju Revoz, Katja Popovič, razvojna inženirka v podjetju Gorenje Orodjarna, Mia Lesjak, tehnologinja v oddelku brizganja plastike v podjetju BSH Hišni aparati, Nika Mlinarič, letalska inženirka v podjetju AFormX, Nina Lah, vodja laboratorija za analizo delcev v podjetju Lek, in Vildana Sulić Kenk, vodja razvojne skupine v podjetju Fotona.</p>
      <p>Na odločitev, katera od nominirank predstavlja največji zgled in navdih mladim, s svojimi glasovi enakovredno vplivajo štiri skupine oziroma deležniki izbora: vse nominiranke za priznanje inženirka leta, predstavniki medijev, dijakinje srednjih šol ter predstavniki organizatorja in partnerjev. Inženirka leta 2019, ki bo nasledila magistrico elektrotehnike in razvojno inženirko v gazeli RLS merilna tehnika Doro Domajnko, bo razglašena 8. januarja prihodnje leto. <b>rš</b></p>
      <related>
        <h4>Preberite sorodne prispevke</h4>
        <a href="https://www.dnevnik.si/1042912089/posel/gazela/renato-pahor-in-ales-puklavec-virs-zlata-gazela-2019-inzenirji-ki-uresnicujejo-tudi-najbolj-nore-ideje"/>
        <a href="https://www.dnevnik.si/1042911806/posel/gazela/slovenska-gazela-2019-bronasta-gazela-podjetju-mi-elektronika"/>
      </related>
    </article>
  </body>
</html>