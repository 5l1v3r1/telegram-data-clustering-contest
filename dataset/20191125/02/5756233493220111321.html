<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623243/%D8%AF%D8%B9%D9%88%D8%AA-%D8%AD%D8%AC%D8%AA%DB%8C-%DA%A9%D8%B1%D9%85%D8%A7%D9%86%DB%8C-%D8%A8%D9%87-%D8%A2%D8%B4%D8%AA%DB%8C-%D9%85%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T02:52:00+00:00"/>
    <meta property="og:title" content="دعوت حجتی کرمانی به «آشتی ملی»"/>
    <meta property="og:description" content="حجت‌الاسلام محمدجواد حجتی کرمانی از مبارزان پیش از انقلاب اسلامی، راهکار حل برون رفت از مسائل اخیر را اعتراف مسئولان به اشتباهات خود عنوان و از همه عقلای قوم دعوت کرد تا «آشتی ملی» اتفاق بیفتد."/>
  </head>
  <body>
    <article>
      <h1>دعوت حجتی کرمانی به «آشتی ملی»</h1>
      <address>
        <time datetime="2019-11-25T02:52:00+00:00">25 Nov 2019, 02:52</time>
      </address>
      <p>
        <i>حجت‌الاسلام محمدجواد حجتی کرمانی از مبارزان پیش از انقلاب اسلامی، راهکار حل برون رفت از مسائل اخیر را اعتراف مسئولان به اشتباهات خود عنوان و از همه عقلای قوم دعوت کرد تا «آشتی ملی» اتفاق بیفتد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجتی کرمانی با دعوت از همه عقلای قوم به «آشتی ملی» گفت: همانند ابتدای انقلاب که همه گروه‌ها و جریان‌ها در آن حضور داشتند بعد بگویند که می‌خواهند همه اقشار مردم را در تصمیم‌گیری خود شریک بدانند.</p>
      <p>حجتی کرمانی با بیان اینکه مسئولان نظام بدانند که علاج واقعه را باید قبل از وقوع کنند، اظهار کرد: اما متأسفانه برخی‌ها مرتکب هر کار اشتباهی می‌شوند و تازه بعد از آن به فکر می‌افتند که چطور می‌توان از چاله‌ای که خود کنده‌اند، خارج شوند.</p>
      <figure>
        <img src="https://aftabnews.ir/files/fa/news/1398/9/4/363261_646.jpg"/>
      </figure>
      <p>او با بیان اینکه متأسفانه برخی‌ها کار دست دولت می‌دهند و مردم را دچار گرفتاری می‌کنند، گفت: دست‌کم در این مقطع، راه چاره‌ای به نظرم نمی‌رسد و مسئولان باید به پای تصمیمات اشتباه خود بسوزند و بسازند.</p>
      <p>این مبارز پیش از انقلاب اسلامی با ابراز تأسف از فقدان عقلانیت در برخی تصمیم‌گیری‌ها، افزود: متأسفانه می‌بینیم که برخی دستور می‌دهند «نباید قیمت‌ها بالا رود» مگر کنترل قیمت کالاها به دستور آنهاست؟ بی تردید، همانطور که نمی توان قیمت کالاها را با دستور کنترل کرد، نمی توان اعتراضات را نیز از اغتشاشات تفکیک کرد.</p>
      <p>حجتی کرمانی با بیان اینکه اگر کشور با قانون اداره می‌شد هیچ گاه وضع به اینجا نمی رسید، ادامه داد: این روزها، رفتار آقایان باعث عصبانیت همه دلسوزان می‌شود. به شخصه هیچ راهکاری برای برون رفت از وضع فعلی متصور نیستم اما باور دارم که مردم حق اعتراض دارند و این کار را انجام می دهند. حال آنکه یک عده فاسد نیز از اعتراضات سوءاستفاده می‌کنند متأسفانه در همه جای دنیا هست.</p>
      <p>وی افزود: اگر حرف‌های ما تأثیرگذار بود وضع این گونه نمی شد. 40 سال است می‌گوییم که بزرگان قوم بنشینند و با هم صحبت کنند، چرا که بدون شک زمانی که اختلاف از بالا وجود داشته باشد، همین می شود. منتها آقایان وقتی اوضاع خراب می‌شود به فکر اصلاح می افتند و امیدوارم همانطور که اشاره کرده‌اند محل‌هایی برای شنیدن اعتراض مردم پیش‌بینی کنند.</p>
    </article>
  </body>
</html>