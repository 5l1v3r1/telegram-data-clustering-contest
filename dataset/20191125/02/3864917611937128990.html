<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2824524-u-centri-nujorka-minulimi-vihidnimi-pokazali-novi-ukrainski-filmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T02:33:00+00:00"/>
    <meta property="og:title" content="У центрі Нью-Йорка минулими вихідними показали нові українські фільми"/>
    <meta property="og:description" content="У суботу та неділю в Нью-Йорку відбувся Фестиваль українських фільмів 2019."/>
  </head>
  <body>
    <article>
      <h1>У центрі Нью-Йорка минулими вихідними показали нові українські фільми</h1>
      <h2>У суботу та неділю в Нью-Йорку відбувся Фестиваль українських фільмів 2019.</h2>
      <address>
        <time datetime="2019-11-25T02:33:00+00:00">25 Nov 2019, 02:33</time>
      </address>
      <p>Про це передає власний кореспондент Укрінформу.</p>
      <p>У залі «Мерлін Меєрсон» на Мангеттені демонструвалися останні стрічки різних жанрів: «Крути 1918», «Секс і нічого особистого», «Викрадена принцеса: Руслан і Людмила», «Into_нація великої Одеси», «Заборонений», «Антон», а також фільм 1968 року культового українського та вірменського режисера Сергія Параджанова «Колір Граната».</p>
      <p>«Фестиваль українських фільмів розпочався у Чикаго, - пояснила кореспондентові Укрінформу організаторка фестивалю Марія Харахаш. – Там він тривав чотири дні – з 10 по 13 жовтня. У Нью-Йорку – більш насичене життя, і ми «втиснулися» у два дні».</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2824168-plema-ta-cuza-molitva-u-curihu-prohodit-festival-ukrainskogo-kino.html">"Плем‘я" та "Чужа молитва": у Цюріху проходить фестиваль українського кіно</a>
      </blockquote>
      <p>За словами організаторки, їй вдалося знайти чудовий зал на самому Мангеттені – з новітнім екраном. «Відшукати такий зал у центрі Нью-Йорка на вихідні дуже непросто, - сказала Харахаш. - Цей кінотеатр належить Єврейському центрові, і ми з ним домовилися». </p>
      <figure>
        <img src="https://static.ukrinform.com/photos/2019_11/1574653462-617.jpg"/>
      </figure>
      <p>Цієї осені, пояснила вона, фестиваль наших <b><a href="https://www.ukrinform.ua/tag-kino">фільмів </a></b>– «одна з найбільш очікуваних культурних подій для української громади, хоча цікавилися нею не лише етнічні українці», адже більшість із кінострічок демонструвалася у США вперше.</p>
      <p>«Це прем’єри різножанрових картин і для різних вікових авдиторій, у тому числі для дітей», - додала Харахаш.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2823913-cina-pravdi-vijde-u-prokat-iz-tiflokomentarem-ta-subtitrami.html">“Ціна правди” вийде у прокат із тифлокоментарем та субтитрами</a>
      </blockquote>
      <p>За її словами, спонсорами фестивалю виступили американські приватні компанії.</p>
    </article>
  </body>
</html>