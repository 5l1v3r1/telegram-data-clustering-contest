<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/kibris-zirvesinden-sonuc-beklenmiyor-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-25T02:00:00+00:00"/>
    <meta property="og:title" content="Kıbrıs zirvesinden sonuç beklenmiyor"/>
    <meta property="og:description" content="Kıbrıs zirvesinden sonuç beklenmiyor | aydinlik.com.tr"/>
  </head>
  <body>
    <article>
      <h1>Kıbrıs zirvesinden sonuç beklenmiyor</h1>
      <address>
        <time datetime="2019-11-25T02:00:00+00:00">25 Nov 2019, 02:00</time>
      </address>
      <p>
        <b>BM Genel Sekreteri Antonio Guterres, Güvenlik Konseyine sunduğu ve ‘Barış sürecine yönelik hava kötüye gidiyor’ tespitinin yapıldığı son Kıbrıs raporunun ardından Akıncı ve Anastasiadis’le bugün Berlin’de bir araya gelecek.</b>
      </p>
      <p>HABER MERKEZİ</p>
      <p>Birleşmiş Milletler (BM) Genel Sekreteri Antonio Guterres, İsviçre’de iki yıl önce başarısızlıkla sonuçlanan konferansın ardından Kıbrıs müzakerelerini yeniden başlatabilmek amacıyla Türk ve Rum liderler Mustafa Akıncı ve Nikos Anastasiadis’le bugün Berlin’de gayrı resmi çalışma yemeğinde bir araya geliyor.</p>
      <p>Guterres zirveden olumlu bir sonuç alması halinde Türkiye, Yunanistan ve İngiltere’nin de katılımıyla yeni bir Kıbrıs konferansı planlıyor. Ancak görüşmede müzakerelerin yeniden başlamasına olanak tanıyacak bir ilerleme kaydedilmesine olası bakılmıyor. Görüşmede, Rumların Doğu Akdeniz’de tek yanlı adımları nedeniyle ortaya çıkan doğalgaz krizinin de gündeme gelmesi bekleniyor.</p>
      <p>Kuzey Kıbrıs Türk Cumhuriyeti (KKTC) Başbakanı Ersin Tatar, Berlin’le ilgili kimsenin fazla bir beklentisi olmadığını söylemişti.</p>
      <p>
        <b>‘KOPTUĞU YERDEN BAŞLAYABİLİR’</b>
      </p>
      <p>Güney Kıbrıs Rum Dışişleri Bakanı Nikos Hristodulidis ise görüşmeden “olumlu sonuç çıkmasının” mümkün gördüğünü ifade etti. Fileleftheros gazetesinin haberine göre Hristodulidis, “Görüşmeden temel beklenti, müzakerelerin Crans Montana’da koptuğu yerden yeniden başlaması yolunu açacak olguların ortaya çıkması” dedi. Hristodulidis, özetle şunları söyledi: “İki liderin 9 Ağustos’taki görüşmesinin sonucu ve Kıbrıs’ta olduğu sırada Sayın Lute ile yapılan temaslar dikkate alındığında, gerekli altyapının bulunduğunu ve referans şartlarında karşılıklı anlayış hedefinin başarılabileceğini düşünüyoruz. Şartlar Şubat 2014 ortak açıklaması, Crans Montana öncesine kadar varılan yakınlaşmalar ve Genel Sekreter’in 30 Haziran 2017’de sunduğu çerçeve olabilir. Sonucu bunlar olacak başarılı bir üçlü görüşme hemen, hatta aralık ayı içerisinde, ana konusu genel hatlarıyla özlü müzakerelerde izlenecek usul ve prosedür olması gereken, Crans Montana tipi bir beşli görüşmeyi gündeme getirebilir.”</p>
      <p>Antonio Guterres, 15 Kasım’da Güvenlik Konseyi’ne sunduğu Kıbrıs raporunda, “Barış sürecine yönelik hava Kıbrıs ve çevresinde devam eden gerginlikler nedeniyle kötüye gitti ve iki taraf (müzakereleri başlatacak) referans kavramları üzerinde hâlâ anlaşamadı” değerlendirmesinde bulunmuştu.</p>
      <p>
        <b>‘REFERANS KAVRAMLAR ÜZERİNDE ANLAŞMA YOK’</b>
      </p>
      <p>Guterres’in Kıbrıs’ta 11 Nisan-30 Ekim tarihlerinde yaşanan gelişmeler doğrultusunda hazırladığı raporda KKTC’nin Kapalı Maraş’ta bilimsel bir envanter çalışması yapacağı kararının ardından Güney Kıbrıs Rum kesiminin konuyu BM Güvenlik Konseyi’ne taşıdığı ve konseyin 9 Ekim’de söz konusu durumu görüştüğü hatırlatılmış ve BMGK’nin Kapalı Maraş’a ilişkin hiçbir tarafın çözüm bulunmadan bir adım atmaması yönündeki kararına atıfta bulunulmuştu.</p>
      <p>Gerginliğin tırmanmasına neden olan hidrokarbon aranması konusunda tarafların ortaya koyduğu farklı tekliflere rağmen görüş ayrılıklarının devam ettiği vurgulanan raporda, Guterres, “Barış sürecine yönelik hava Kıbrıs ve çevresinde devam eden gerginlikler nedeniyle bu süreçte kötüye gitti ve iki taraf (müzakereleri başlatacak) referans kavramları üzerinde hâlâ anlaşamadı” değerlendirmesi yapmıştı.</p>
      <related>
        <h4>Benzer Haberler</h4>
        <a href="https://www.aydinlik.com.tr/dunya/2017-temmuz/kibris-gorusmeleri-basarisizlikla-sonuclandi"/>
        <a href="https://www.aydinlik.com.tr/gram-altinda-2019-da-rekor-beklenmiyor-ekonomi-aralik-2018"/>
        <a href="https://www.aydinlik.com.tr/kibris-konusu-boyut-degistiriyor-ozgurluk-meydani-agustos-2017"/>
      </related>
    </article>
  </body>
</html>