<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/vvp-varanti-nesut-dlya-derzhavnogo-borgu-kolosalni-riziki-ekspert-330749_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T02:00:00+00:00"/>
    <meta property="og:title" content="ВВП-варанти несуть для державного боргу колосальні ризики – експерт"/>
    <meta property="og:description" content="Більш того, моделювання розрахункових виплат за ВВП-варрантам за умови запланованого урядом зростання економіки просто вибиває з колії."/>
  </head>
  <body>
    <article>
      <h1>ВВП-варанти несуть для державного боргу колосальні ризики – експерт</h1>
      <h2>Більш того, моделювання розрахункових виплат за ВВП-варрантам за умови запланованого урядом зростання економіки просто вибиває з колії.</h2>
      <address>
        <time datetime="2019-11-25T02:00:00+00:00">25 Nov 2019, 02:00</time>
      </address>
      <p>ВВП-варанти несуть для державного боргу України колосальні ризики, однак незважаючи на це, станом на листопад 2019 р. уряд України не надав будь-якої офіційної оцінки майбутніх виплат за ними. Про це у своїй статті для <a href="https://dt.ua/">DT.UA</a> пише експерт, кандидат економічних наук, зав.відділу економіко-математичного моделювання ДННУ "Академія фінансового управління" Іван Богдан.</p>
      <p>"Економіка України ще в 2018 р. перетнула поріг початку виплат за ВВП-варантами (ВВП 2018 р. становив 130,9 млрд дол.). "Бонус" обмеження максимальних річних виплат за ВВП-варантами розміром у 1% ВВП (до 2025 р.) <b>неефективний</b>, — занадто висока межа і занадто короткий термін його дії", – зазначає автор.</p>
      <p>Більш того, моделювання розрахункових виплат за ВВП-варрантами за умови запланованого урядом зростання економіки просто вибиває з колії.</p>
      <p>"Результати модельних розрахунків виплат за ВВП-варантами вражають. Навіть за першим сценарієм обсяг майбутніх виплат майже вдвічі перевищить суму списаного у 2015 р. боргу. Прогресія виплат за ВВП-варантами посилюватиметься при збільшенні річних темпів приросту реального ВВП. Уже в другому сценарії (із середнім темпом ВВП 4,3%) обсяг виплат становитиме 25 млрд дол., в третьому — 74 млрд, у четвертому — 78 млрд дол. Прихована хитрість ВВП-варантів — постійно зростаюча база для розрахунку виплат. Це утворює лавиноподібний ефект. Якщо лише в одному році з 20 (наприклад у 2031-му) зростання ВВП становитиме 10%, а в інших роках залишиться на рівні 3% (тобто менше межі нарахування виплат), це вже згенерує близько 10 млрд дол. виплат, що втричі перевищує розмір списаного Україні боргу", – наводить експерт дані розрахунків.</p>
      <p>Раніше повідомлялося про те, що до кінця 2020 року Україні <b><a href="https://dt.ua/ECONOMICS/valoviy-zovnishniy-borg-ukrayini-perevischiv-115-mlrd-dolariv-nbu-323949_.html">належить виплатити 24,8 млрд доларів</a></b> зовнішніх запозичень. Нагадаємо, на початку вересня <b><a href="https://zn.ua/ECONOMICS/ukraina-do-konca-dnya-pogasit-1-1-mlrd-gosudarstvennogo-dolga-minfin-328811_.html">Мінфін виплатив 1,1 млрд доларів</a></b> держборгу за єврооблігаціями 2015 року. <b><a href="https://dt.ua/ECONOMICS/mizhnarodni-rezervi-ukrayini-v-serpni-zrosli-na-0-8-322790_.html">Міжнародні резерви НБУ</a></b> на сьогодні за даними на 1 вересня складають $ 22,015 млрд.</p>
      <p>Детальніше про перспективи української економіки з огляду на борги та варанти держави, про наслідки політики Мінфіну у 2015 році та можливі шляхи вирішення проблеми читайте у матеріалі Івана Богдана <a href="https://dt.ua/macrolevel/fiskalna-disfunkciya-330611_.html"><b>"Фіскальна дисфункція"</b></a> у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>