<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/25/Opposisjonen-leder-valget-i-Uruguay-med-knapp-margin-20465786.ece"/>
    <meta property="og:site_name" content="adressa.no"/>
    <meta property="article:published_time" content="2019-11-25T02:51:03+00:00"/>
    <meta property="og:title" content="Opposisjonen leder valget i Uruguay med knapp margin"/>
    <meta property="og:description" content="Den konservative opposisjonslederen Luis Lacalle Pou søndagens valg i Uruguay, med 50,7 prosent av stemmene når 95 prosent av stemmesedlene er telt opp."/>
  </head>
  <body>
    <article>
      <h1>Opposisjonen leder valget i Uruguay med knapp margin</h1>
      <address><time datetime="2019-11-25T02:51:03+00:00">25 Nov 2019, 02:51</time> by <a rel="author">(NTB) NTB-AFP-AP</a></address>
      <p>Den konservative opposisjonslederen Luis Lacalle Pou søndagens valg i Uruguay, med 50,7 prosent av stemmene når 95 prosent av stemmesedlene er telt opp.</p>
      <aside><a href="https://www.adressa.no/nyheter/utenriks/2019/11/25/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/25/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/25/javascript:void(0);">Del denne artikkelen på e-post</a></aside>
      <p>Søndag viste valgdagsmålingene fra lokalene i Uruguay at Lacalle Pou lå an til å få 49,4 prosent av stemmene, tre prosentpoeng mer Daniel Martínez, tidligere borgermester i Montevideo og presidentkandidat for den sittende venstreledede koalisjonen Bred Front, som har hatt makten i landet i 15 år.</p>
      <p>Med 95 prosent av stemmene telt opp er det enda mindre som skiller de to: Kun 1,4 prosentpoeng.</p>
      <p>Martínez lå an til å få 49,3 prosent av stemmene, mens Lacalle Pou foreløpig hadde flertall med 50,7 prosent.</p>
      <p>Den 46 år gamle advokaten og sønn av en tidligere president har kritisert dagens regjering for å kjøre en my økonomisk linje, som har medført 9,2 prosent arbeidsledighet og et tap av 50.000 arbeidsplasser på få år.</p>
      <h3>Argumentene</h3>
      <p>Martínez er en 62 år gammel ingeniør som inntil nå har vært politisk leder i Montevideo, men også tidligere industriminister. Han har henvist til Bred Fronts lange historie og bedrifter: Da de kom til makten i 2005 levde nesten en tredel av befolkningen i fattigdom. I dag er fattigdomsandelen redusert til 8,1 prosent.</p>
      <p>Etter første valgrunde i presidentvalget i oktober hadde Nasjonalpartiet og Lacalle Pou en oppslutning på drøyt 28 prosent, mens Martínez og Bred front hadde drøyt 38 prosent. Kandidatene som da kom på tredje- og fjerdeplass og var slått ut, sa at de ville støtte Lacalle Pou i neste valgomgang.</p>
      <h3>Høyt oppmøte</h3>
      <p>Mer enn 70 prosent av landets 2,6 millioner stemmeberettigede hadde stemt da det ennå gjensto tre timer før lokalene stengte søndag, ifølge valgkommisjonens leder Jose Arocena.</p>
      <p>Den sittende presidenten, 79 år gamle Tabaré Vázquez, opplyste i august at han har fått påvist lungekreft.</p>
      <p>Han kunne uansett ikke stilt til gjenvalg fordi han allerede har sittet i to perioder, fra 2005 til 2010, og på nytt fra 2015. Vázquez sitter som president til mars neste år, når den nyvalgte presidenten overtar embetet.</p>
      <p>(©NTB)</p>
    </article>
  </body>
</html>