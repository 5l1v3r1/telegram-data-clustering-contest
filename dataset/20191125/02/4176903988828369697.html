<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/putovanja/azija/bajkolika-indija/"/>
    <meta property="og:site_name" content="Krstarica"/>
    <meta property="article:published_time" content="2019-11-25T02:12:00+00:00"/>
    <meta property="og:title" content="Bajkolika Indija"/>
    <meta property="og:description" content="Tokom putovanja na svakom koraku će vas pratiti mitologija, književnost i kultura, povezane galerijom najrazličitijih likova, polubogova i božanstava."/>
  </head>
  <body>
    <article>
      <h1>Bajkolika Indija</h1>
      <address><time datetime="2019-11-25T02:12:00+00:00">25 Nov 2019, 02:12</time> by <a rel="author" href="https://www.krstarica.com/author/d-v/" target="_blank">D. V.</a></address>
      <figure>
        <img src="https://www.krstarica.com/wp-content/uploads/2016/11/hram-indija.jpg"/>
        <figcaption>Foto: BANITAtour/Pixabay.com</figcaption>
      </figure>
      <p>Tokom putovanja na svakom koraku će vas pratiti mitologija, književnost i kultura, povezane galerijom najrazličitijih likova, polubogova i božanstava. Na samom vrhu nalaze se tri boga – <a href="https://en.wikipedia.org/wiki/Shiva">Šiva</a> (onaj koji uništava), <a href="https://en.wikipedia.org/wiki/Vishnu">Višnu</a> (onaj koji štiti) i <a href="https://en.wikipedia.org/wiki/Brahma">Brama</a> (onaj koji stvara), kao i njihove žene – <a href="https://en.wikipedia.org/wiki/Shakti">Šakti</a> (boginja hrabrosti i snage), <a href="https://en.wikipedia.org/wiki/Lakshmi">Lakšmi</a> (boginja zdravlja) i <a href="https://en.wikipedia.org/wiki/Saraswati">Sarasvati</a> (boginja učenja). Brama, tvorac svemira, u Indiji ima samo jedan hram, i to u malom gradu <a href="http://www.rajasthantravelguide.com/city/pushkar.html">Puskaru</a>, koji se smestio na ivici pustinje, uz jezero. Bog Brama nema mnogo hramova u svetu, pa se upravo zbog toga taj hram smatra kuriozitetom. Razlog da se baš tu nalazi hram Indijci objašnjavaju legendom prema kojoj je bog Brama vodio borbu s demonom Vajrom i ubio ga lotosovim cvetom. Oko latica lotosa koje su pale na tri mesta na zemlju oko Puskara nastala su tri jezera. Kao što muslimani barem jednom u životu moraju da posete Meku, tako i hinduisti barem jednom moraju da posete ovaj hram.</p>
      <p>Druga legenda, koja se povezuje s jednim od simbola Indije, govori o šahu Džahanu, koji je dao da se sagradi hram u čast njegove voljene žene Mumtaz Mahal. Naravno, reč je o Tadž Mahalu, koji je 18 godina danonoćno gradilo čak 20.000 radnika. Legenda kaže i da je kralj posle svega naredio da se arhitekta oslepi i da mu odseku ruku, da više nikad ne bi mogao da projektuje tako lepu građevinu. Taj „san u mermeru“ spada u remek-dela islamske kuture i uvršten je u popis novih sedam svetskih čuda.</p>
      <p>Hrana je važan deo indijske kulture, a karakteristična je po velikoj upotrebi raznovrsnih začina i začinskog bilja. Veći deo te kuhinje mogao bi se okarakterisati kao vegetarijanski, ali tradicionalna indijska jela uključuju i piletinu, kozje meso, ovčetinu i ribu. Raznolikost i različitost Indije vidi se i u kuhinji, pa Indusi iz verskih razloga ne jedu govedinu, a muslimani ne jedu svinjetinu. Ipak, neki osnovni sastojci su zajednički svima – pirinač, brašno od integralne pšenice, razne mahunarke koje se spremaju kao kaša, kao i cela zbirka začina. I u restoranima je hrana raznolika i veoma ukusna. Velika je ponuda lokalnih specijaliteta, ali ne nedostaje ni evropske hrane. Izbegavajte konsumiranje hrane i pića s uličnih štandova.</p>
      <p>Čaj je dominantno piće u Indiji, a najbolje vrste gaje se u pokrajinama <a href="http://darjeelingnews.net/">Darđiling</a> i <a href="http://www.assamtourism.org/">Asam</a>, gde se priprema i „masala čaj“, za koji se listići čaja kuvaju u mešavini vode, začina kao što je cimet i mleka da bi se dobio gust, sladak i pomalo „kašast“ napitak. U južnim delovima Indije često se konsumira i kafa, pa tamošnje stanovništvo ima razvijenu naviku i običaj pijenja kafe. Od ostalih napitaka treba istaknuti „badam dod“, mleko s bademima i začinima, i „šarbat“, slatki napitak na bazi voća ili ružinih latica. Turistima se preporučuje pijenje isključivo flaširane vode.</p>
      <p>
        <b>
          <a href="http://www.indija.rs/putovanja/">Proputujte magičnu Indiju…</a>
        </b>
      </p>
      <related>
        <h4>Slični tekstovi</h4>
        <a href="https://www.krstarica.com/zivot/putovanja/evropa/ovaj-grad-dise-u-ritmu-valcera-foto/"/>
        <a href="https://www.krstarica.com/zivot/putovanja/turizam/snizene-cene-putovanja-ali-evo-na-sta-treba-da-obratite-paznju/"/>
        <a href="https://www.krstarica.com/zivot/putovanja/evropa/ovaj-grad-je-pariz-istoka-foto/"/>
        <a href="https://www.krstarica.com/zivot/putovanja/evropa/velelepna-kraljica-dunava-foto/"/>
      </related>
      <p>
        <b>Srodni članci</b>
      </p>
      <ul>
        <li>
          <a href="https://www.krstarica.com/zivot/putovanja/turisticki-vodic/azija/mumbai-indija-u-malom-1/">Mumbai – Indija u „orahovoj ljusci“ (1)</a>
        </li>
        <li>
          <a href="https://www.krstarica.com/zivot/putovanja/turisticki-vodic/azija/mumbai-indija-u-malom-2/">Mumbai – Indija u „orahovoj ljusci“ (2)</a>
        </li>
        <li>
          <a href="https://www.krstarica.com/zivot/putovanja/turisticki-vodic/azija/tadz-mahal-posveta-ljubavi/">Tadž Mahal: posveta ljubavi</a>
        </li>
      </ul>
      <p>
        <b>Korisni linkovi</b>
      </p>
      <ul>
        <li>
          <a href="http://www.incredibleindia.org/">Neverovatna Indija</a>
        </li>
        <li>
          <a href="http://www.tourindia.com/htm/homepage.htm">Dobro došli u Indiju</a>
        </li>
        <li>
          <a href="http://www.tourindia.com/htm/homepage.htm">Indija – zvanične informacije</a>
        </li>
      </ul>
    </article>
  </body>
</html>