<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/NBA/a315593-Bogdan-kad-je-najvaznije-Kingsi-slavili-u-Vasingtonu.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T02:21:00+00:00"/>
    <meta property="og:title" content="Bogdan kad je najvažnije! Kingsi slavili u Vašingtonu"/>
    <meta property="og:description" content="Sakramento Kingsi savladali su Vizardse u Vašingtonu 113:104 u noći između nedelje i ponedeljka u NBA ligi. Bruklin Netsi su bili bolji od Njujork Niksa 103:101."/>
  </head>
  <body>
    <article>
      <h1>Bogdan kad je najvažnije! Kingsi slavili u Vašingtonu</h1>
      <h2>Sakramento Kingsi savladali su Vizardse u Vašingtonu 113:104 u noći između nedelje i ponedeljka u NBA ligi. Bruklin Netsi su bili bolji od Njujork Niksa 103:101.</h2>
      <address><time datetime="2019-11-25T02:21:00+00:00">25 Nov 2019, 02:21</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/170417/jpeg/Bogdan-Bogdanovic"/>
        <figcaption>
          <cite>Christian Petersen/Getty Images</cite>
        </figcaption>
      </figure>
      <p>Prvo poluvreme se završilo nerešenim rezulatom 57:57, a najveću prednost koju je neka ekipa tada imala bila je šest razlike. U trećem periodu Kingsi dolaze i do devet poena prednost uz odličnu igru Harisona Barnsa koji je šutirao bez promašaja iz igre sve do pred kraj meča.</p>
      <p>Na početku četvrte četvrtine Vašington je prišao Sakramentu što su Kingsi najpre uspeli da iskontrolišu i ponovo da naprave dva poseda razlike, a potom je Vašington pogocima Bredlija Bila i Ajzeje Tomasa opet prišao na tri poena minusa (100:97). Ipak posle toga je jednu trojku ubacio Badi Hild, da bi Ričon Holms, Harison Barns i Bogdan Bogdanović zapečatili trijumf Sakramenta. Bogdan je u tim momentima ubacio bitnu trojku, a ukupno je u završnici postigao šest poena.</p>
      <figure>
        <iframe data-src="https://twitter.com/SacramentoKings/status/1198772624911781889?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bogdanović je ubacio 21 poen uz četri skoka i asistencije, dok je iz igre imao šut 7/16. Za tri je bivši igrač Partizana pogađao 3/9. Harison Barns je ubacio 26 poena uz šut iz igre 7/8. Nemanja Bjelica je ubacio šest poena uz 12 skokova.</p>
      <p>Bredli Bil je kod domaćih postigao 20 poena, a Davis Bertans je imao 12 poena uz šut za tri 4/9.</p>
      <p>Bruklin Netsi su vodili u "Medison skver gardenu" protiv Njujorka tokom celog meča, a kako nisu uspevali da prelome utakmicu Niksi su sam završetak učinili neizvesnim. Trojkama Markusa Morisa i Vejna Elingtona su prišli na samo poen zaostatka, da bi Netsi ipak u poslednjem minutu došli do trijumfa. Pogađali su Džo Heris i Džeret Alen, dok Moris i Elington više nisu imali goriva. </p>
      <p>Spenser Danvidi je ubacio 30 poena za Bruklin dok je Moris ubacio 26 za Nikse. </p>
    </article>
  </body>
</html>