<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04735029?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T02:13:00+00:00"/>
    <meta property="og:title" content="Ontknoping nadert in ‘Boer zkt vrouw’: gebeurt het eindelijk op citytrip?"/>
    <meta property="og:description" content="Dé ontknoping van Boer zkt Vrouw, de wereld rond? Die ziet u pas op donderdag 28 november. Maar vanavond wordt al een tipje van de sluier gelicht over hoe ..."/>
  </head>
  <body>
    <article>
      <h1>Ontknoping nadert in ‘Boer zkt vrouw’: gebeurt het eindelijk op citytrip?</h1>
      <address>
        <time datetime="2019-11-25T02:13:00+00:00">25 Nov 2019, 02:13</time>
      </address>
      <p>
        <b>Dé ontknoping van <i>Boer zkt Vrouw, de wereld rond</i>? Die ziet u pas op donderdag 28 november. Maar vanavond wordt al een tipje van de sluier gelicht over hoe het de boeren vergaat. </b>
        <b>
          <i>Boer zkt vrouw - De wereld rond: VTM, 20.40 uur</i>
        </b>
      </p>
      <p>Vanavond mogen de uitverkoren dames en heer eindelijk alleen zijn met hun boer of boerin. Ze leren hem of haar zelfs nog beter kennen tijdens een romantische citytrip. Maar Cupido heeft nog wat werk aan de winkel, zo blijkt. Bij Rebecca en haar Etienne, bijvoorbeeld. Zij ruilen Santo Antão in voor een ander Kaapverdisch eiland, Santo Vicente. Allemaal wel romantisch en mooi, maar hoe zit dat nu echt met de gevoelige ziel Etienne? Voelt hij nu ook echt kriebels of niet? Rebecca, die wel al heel veel voelt, moet het weten.</p>
      <p>Ook in Canada is het koffiedik kijken. Daar koos Stephan wel verrassend voor een dolgelukkige Evelien, maar de hamvraag is: geeft hij zich eindelijk bloot? Het moet dan maar in Montréal gebeuren, waar ze met zijn tweetjes kunnen genieten van elkaar.</p>
      <p>Ook bij Victor kan dezelfde vraag gesteld worden. Rani voelt alvast lichte vlinders in een mondain golf- en beachresort. Zijn die gevoelens wederzijds?</p>
      <p>En last but not least, de ietwat stoere Remco mag dan wel langer alleen zijn met Marianne, is dat ook een garantie op succes? De twee schieten goed op, maar het is niet omdat je van het buitenleven houdt en dezelfde hobby’s hebt, dat er een vonk overslaat en je elkaars grote liefde wordt.</p>
    </article>
  </body>
</html>