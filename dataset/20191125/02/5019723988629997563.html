<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/spotlight/2019/11/25/snake-bite-child-help.html"/>
    <meta property="og:site_name" content="Manoramanews"/>
    <meta property="article:published_time" content="2019-11-25T02:40:21+00:00"/>
    <meta property="og:title" content="കാലിലൊരു മുറിവ് കണ്ടു; അധ്യാപകരുടെ ഇടപെടൽ രക്ഷിച്ചത് കുഞ്ഞു ജീവൻ: പാഠം"/>
    <meta property="og:description" content="പാമ്പ് കടിയേറ്റ വിദ്യാർഥിയുടെ ജീവൻ രക്ഷിച്ചത് അധ്യാപകരുടെ അവസരോചിതമായ ഇടപെടൽ. കുറ്റിക്കാട്ടൂർ ഗവ:ഹയർ സെക്കൻഡറി സ്കൂളിലെ അഞ്ചാം ക്ലാസ് വിദ്യാർഥി ഹൃതിക്കാണ് രക്ഷപെട്ടത്. കഴിഞ്ഞ ദിവസം രാവിലെ സ്‌കൂളിലേക്കുള്ള വഴിയിൽ വച്ച് ഹൃതിക്കിന്റെ കാലിൽ എന്തോ തട്ടിയതുപോലെ തോന്നി. ഇക്കാര്യം അധ്യാപകനായ ഗോപകുമാറിനോട്. Snake Bite. School."/>
  </head>
  <body>
    <article>
      <h1>കാലിലൊരു മുറിവ് കണ്ടു; അധ്യാപകരുടെ ഇടപെടൽ രക്ഷിച്ചത് കുഞ്ഞു ജീവൻ: പാഠം</h1>
      <address><time datetime="2019-11-25T02:40:21+00:00">25 Nov 2019, 02:40</time> by <a rel="author">സ്വന്തം ലേഖകൻ</a></address>
      <p>പാമ്പ് കടിയേറ്റ വിദ്യാർഥിയുടെ ജീവൻ രക്ഷിച്ചത് അധ്യാപകരുടെ അവസരോചിതമായ ഇടപെടൽ. കുറ്റിക്കാട്ടൂർ ഗവ:ഹയർ സെക്കൻഡറി സ്കൂളിലെ അഞ്ചാം ക്ലാസ് വിദ്യാർഥി ഹൃതിക്കാണ് രക്ഷപെട്ടത്. കഴിഞ്ഞ ദിവസം രാവിലെ സ്‌കൂളിലേക്കുള്ള വഴിയിൽ വച്ച് ഹൃതിക്കിന്റെ കാലിൽ എന്തോ തട്ടിയതുപോലെ തോന്നി. ഇക്കാര്യം  അധ്യാപകനായ ഗോപകുമാറിനോട് പറഞ്ഞത് ഹൃതിക്കിന്റെ  സുഹൃത്ത് ഗൗതമാണ്. ഇത് കേട്ട  ഗോപകുമാർ  കുട്ടിയെ കൂട്ടി പ്രധാനാധ്യാപികയുടെ അടുത്തുചെന്ന് കാര്യങ്ങൾ വിശദീകരിച്ചു.</p>
      <p>ഇവരുടെ പരിശോധനയിൽ കാലിൽ ചെറിയൊരു മുറിവ് ശ്രദ്ധയിൽപ്പെടുകയും ഉടൻ തന്നെ പ്രധാനാധ്യാപിക വി.എ. ആശയുടെ നിർദേശപ്രകാരം സീനിയർ അസിസ്റ്റന്റ് രാജീവും ഗോപകുമാറും  കൂടി കുട്ടിയെ സ്വകാര്യ ആശുപത്രിയിലെത്തിക്കുകയും ചെയ്തു. പരിശോധനയിൽ സംശയം തോന്നിയ ഡോക്ടർ കുട്ടിയെ അടിയന്തിരമായി മെഡിക്കൽ കോളജിൽ എത്തിക്കാൻ നിർദേശിക്കുകയായിരുന്നു. </p>
      <p>മെഡിക്കൽ കോളജ് മാതൃ ശിശു കേന്ദ്രത്തിൽ എത്തിച്ച കുട്ടിയെ ഐസിയുവിൽ പ്രവേശിപ്പിച്ച്  അടിയന്തിര പരിശോധനകൾക്ക് വിധേയമാക്കി.  ആദ്യ രക്ത പരിശോധനയിൽ കുഴപ്പമില്ല എന്നായിരുന്നു ഡോക്ടർമാർ പറഞ്ഞത്. എന്നാൽ രണ്ടാം തവണ രക്തം പരിശോധിച്ചപ്പോൾ രക്തത്തിൽ വിഷത്തിന്റെ സാന്നിധ്യം കണ്ടെത്തുകയും കടിച്ചത് പാമ്പാണെന്ന് സ്ഥിരീകരിക്കുകയും ചെയ്തു. </p>
      <p>തുടർന്ന് മരുന്നുകളും അതീവ സുരക്ഷാ സംവിധാനവും ഏർപ്പെടുത്തി. സുഖം പ്രാപിച്ച ഹൃതിക്കിനെ ഇന്നലെ ആശുപത്രിയിൽ നിന്ന് ഡിസ്ചാർജ് ചെയ്തു. വീട്ടുകാരെ കാത്തുനിൽക്കാതെ മകനെ ആശുപത്രിയിലെത്തിച്ച അധ്യാപരോടും അടിയന്തിര ചികിത്സ നൽകിയ ഡോക്ടർമാരോടും തീർത്താൽ തീരാത്ത നന്ദിയുണ്ടെന്ന് ഹൃതിക്കിന്റെ അമ്മ പറഞ്ഞു. </p>
      <p>സ്കൂളിൽ ഇത്തരം സംഭവങ്ങൾ ഉണ്ടാവാറുണ്ടെന്നും അപ്പോഴെല്ലാം ഇങ്ങനെയാണ്  ചെയ്യുന്നതെന്നും പ്രധാനാധ്യാപിക വി.എ.ആശ പറഞ്ഞു. അപകടം ചെറുതായാലും വലുതായാലും കുട്ടികളെ ആശുപത്രിയിലെത്തിക്കുക എന്നുള്ളതിനാണ് ആദ്യ പരിഗണന. ഈ സ്കൂളിലെ ഓരോരുത്തരും ആരും പറയാതെ തന്നെ  ഈ ഉത്തരവാദിത്തം ഏറ്റെടുക്കാറുണ്ട്; ആശ പറഞ്ഞു</p>
    </article>
  </body>
</html>