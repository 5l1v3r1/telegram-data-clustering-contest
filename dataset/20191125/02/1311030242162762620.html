<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626114/%E0%A6%B8%E0%A7%8D%E0%A6%AC%E0%A6%AA%E0%A7%8D%E0%A6%A8%E0%A7%87%E0%A6%B0-%E0%A6%AA%E0%A7%83%E0%A6%A5%E0%A6%BF%E0%A6%AC%E0%A7%80-%E0%A6%8F%E0%A6%81%E0%A6%95%E0%A7%87%E0%A6%9B%E0%A7%87-%E0%A6%B6%E0%A6%BF%E0%A6%B6%E0%A7%81%E0%A6%B0%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T02:48:00+00:00"/>
    <meta property="og:title" content="স্বপ্নের পৃথিবী এঁকেছে শিশুরা"/>
    <meta property="og:description" content="দ্বিতীয় শ্রেণির শিক্ষার্থী বৈশাখী আক্তার একটি হাসপাতালের ছবি এঁকেছে। এই হাসপাতালে বিনা পয়সায় চিকিৎসা পাবে সুবিধাবঞ্চিত মানুষ&amp;mdash;ঠিক যেমনটি সে চায়। বড় হয়ে বৈশাখী এ হাসপাতালের চিকিৎসক হবে আর সেবা করবে দরিদ্র মানুষের। এমনই তার স্বপ্ন। তার স্বপ্নের পৃথিবীর রূপ দিয়েছে তার আঁকা ছবিতে। সেখানে আরও আছে নিজের একটি বাড়ি, যেখানে থাকবে মাঠ, থাকবে নদীর তীর ও গাছ এবং সূর্যের নির্মল আলো।গতকাল রোববার..."/>
  </head>
  <body>
    <article>
      <h1>স্বপ্নের পৃথিবী এঁকেছে শিশুরা</h1>
      <address><time datetime="2019-11-25T02:48:00+00:00">25 Nov 2019, 02:48</time> by <a rel="author">নিজস্ব প্রতিবেদক, ঢাকা</a></address>
      <p>দ্বিতীয় শ্রেণির শিক্ষার্থী বৈশাখী আক্তার একটি হাসপাতালের ছবি এঁকেছে। এই হাসপাতালে বিনা পয়সায় চিকিৎসা পাবে সুবিধাবঞ্চিত মানুষ—ঠিক যেমনটি সে চায়। বড় হয়ে বৈশাখী এ হাসপাতালের চিকিৎসক হবে আর সেবা করবে দরিদ্র মানুষের। এমনই তার স্বপ্ন। তার স্বপ্নের পৃথিবীর রূপ দিয়েছে তার আঁকা ছবিতে। সেখানে আরও আছে নিজের একটি বাড়ি, যেখানে থাকবে মাঠ, থাকবে নদীর তীর ও গাছ এবং সূর্যের নির্মল আলো।<br/><br/>গতকাল রোববার আফতাবনগরে ইস্ট ওয়েস্ট বিশ্ববিদ্যালয় প্রাঙ্গণে আত্মহত্যা প্রতিরোধমূলক সংগঠন ‘ব্রাইটার টুমরো ফাউন্ডেশন’ শিশুদের ছবি আঁকার অনুষ্ঠান ‘শিশুদের স্বপ্নের পৃথিবী চিত্রাঙ্কন ও শীত উপহার ২০১৯’ এর আয়োজন করে। ইস্ট ওয়েস্ট বিদ্যানিকেতনের শিক্ষার্থী বৈশাখী আক্তারসহ আরও ৫৩ জন অংশ নিয়েছে এতে। অনুষ্ঠানে সহযোগিতা করেছে ইস্ট ওয়েস্ট বিশ্ববিদ্যালয়ের সোসিওলজি ক্লাব। এ ছাড়া ইনার হুইল, বিকন পয়েন্ট, একোর্ড টেক সলিউশন এ অনুষ্ঠানে সহযোগিতা করে। <br/><br/>ইস্ট ওয়েস্ট বিদ্যানিকেতনের শিক্ষার্থীরা আর দশজন শিক্ষার্থীর মতো নয়। তাদের বেশির ভাগেরই মা বিভিন্ন বাসার গৃহকর্মী। আর বাবা হয়তো দিনমজুর বা রিকশাচালক। সন্তানদের ঠিকমতো খেতেপরতে এবং শিক্ষার সুযোগ দিতে পারেন না তাঁরা। সে জন্য সারা দিনই এসব শিশুর কাটে এদিক-সেদিক ঘুরেফিরে এটা-সেটা করে। আফতাবনগরের টেকপাড়া এবং এর আশপাশেই তাদের বসবাস। সমাজের এই সুবিধাবঞ্চিত শিশুদের পড়ানোর দায়িত্ব নিয়েছে ইস্ট ওয়েস্ট বিদ্যানিকেতন। এখানে নার্সারি, প্রথম ও দ্বিতীয় শ্রেণিতে পড়ার ব্যবস্থা আছে। তাদের শিক্ষকেরা সবাই ইস্ট ওয়েস্ট বিশ্ববিদ্যালয়ের শিক্ষার্থী। তাঁরা স্বেচ্ছাসেবার ভিত্তিতে দিনের পাঁচ দিন শিশুদের শিক্ষাদানের কাজে করেন।</p>
      <p>গতকাল সকালে ইস্ট ওয়েস্ট বিশ্ববিদ্যালয়ের ‘ওয়াই–ফাই জোন’-এ এই চিত্রাঙ্কন অনুষ্ঠানের উদ্বোধন করেন ইস্ট ওয়েস্ট বিশ্ববিদ্যালয়ের প্রতিষ্ঠাতা উপাচার্য অধ্যাপক মোহাম্মদ ফরাসউদ্দিন। অনুষ্ঠানে সভাপতিত্ব করেন ব্রাইটার টুমরো ফাউন্ডেশনের সভাপতি জয়শ্রী জামান। এ সময় আরও উপস্থিত ছিলেন ব্রাইটার টুমরো ফাউন্ডেশনের সাধারণ সম্পাদক ফারশিদ ভূঁইয়া, ইস্ট ওয়েস্ট বিশ্ববিদ্যালয়ের সমাজবিজ্ঞান বিভাগের সহকারী শিক্ষক আনিসুর রহমান খান, সোসিওলজি ক্লাবের মডারেটর রাসেল হোসাইন, ইস্ট ওয়েস্ট বিদ্যানিকেতনের অধ্যক্ষ বৃষ্টি দত্তসহ সোসিওলজি ক্লাবের সদস্যরা।</p>
    </article>
  </body>
</html>