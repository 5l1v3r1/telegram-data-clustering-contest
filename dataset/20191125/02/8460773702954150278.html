<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/supreme-court/836665"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T02:55:46+00:00"/>
    <meta property="og:title" content="കത്തെവിടെ: ഇന്ന്‌ 10.30നു മുമ്പ്‌ ഹാജരാക്കണമെന്ന് സുപ്രീംകോടതി"/>
    <meta property="og:description" content="മഹാരാഷ്‌ട്രയിൽ ദേവേന്ദ്ര ഫഡ്‌നാവിസിനെ സത്യപ്രതിജ്ഞയ്‌ക്ക്‌ ..."/>
  </head>
  <body>
    <article>
      <h1>കത്തെവിടെ: ഇന്ന്‌ 10.30നു മുമ്പ്‌ ഹാജരാക്കണമെന്ന് സുപ്രീംകോടതി</h1>
      <address><time datetime="2019-11-25T02:55:46+00:00">25 Nov 2019, 02:55</time> by <a rel="author">എം പ്രശാന്ത‌്</a></address>
      <p>മഹാരാഷ്‌ട്ര <br/><br/><br/><br/>ന്യൂഡൽഹി<br/>മഹാരാഷ്‌ട്രയിൽ ദേവേന്ദ്ര ഫഡ്‌നാവിസിനെ സത്യപ്രതിജ്ഞയ്‌ക്ക്‌ ക്ഷണിച്ച ഗവർണറുടെ കത്തും ഭൂരിപക്ഷം അവകാശപ്പെട്ട്‌ ഫഡ്‌നാവിസ്‌ ഗവർണർക്കുനൽകിയ കത്തും ഹാജരാക്കണമെന്ന്‌ സുപ്രീം കോടതി. കത്തുകൾ തിങ്കളാഴ്‌ച രാവിലെ 10.30ന്‌ മുമ്പ്‌ ഹാജരാക്കണം. ഇവ പരിശോധിച്ചശേഷമേ വിശ്വാസവോട്ട്‌ സംബന്ധിച്ച്‌ സുപ്രീം കോടതി അന്തിമ തീരുമാനമെടുക്കൂ.</p>
      <p>എത്രയും വേഗം വിശ്വാസവോട്ടിന്‌ ഉത്തരവിടണമെന്ന എൻസിപി–-കോൺഗ്രസ്‌–-ശിവസേന സഖ്യത്തിന്റെ ഹർജിയിലാണ്‌ നിർദേശം. മുഖ്യമന്ത്രി ഫ‍ഡ്നാവിസിനും ഉപമുഖ്യമന്ത്രി അജിത് പവാറിനും കോടതി നോട്ടീസ്‌ അയച്ചു. ഞായറാഴ്‌ച പ്രത്യേക സിറ്റിങ് നടത്തിയാണ്‌ ഹർജി പരി​ഗണിച്ചത്‌. ചീഫ്‌ ജസ്റ്റിസ്‌ എസ്‌ എ ബോബ്‌ഡെയുടെ അഭാവത്തിൽ ജസ്റ്റിസുമാരായ എൻ വി രമണയും അശോക്‌ ഭൂഷണും സഞ്‌ജീവ്‌ ഖന്നയുമാണ് കേസ്‌ പരിഗണിച്ചത്‌.</p>
      <p>എതിര്‍കക്ഷികളായ ഗവർണർ ഭ​ഗത് സിങ് കോശിയാരി, ഫഡ്നാവിസ്, അജിത് പവാര്‍ എന്നിവര്‍ക്കുവേണ്ടി അഭിഭാഷകര്‍ ഹാജരായില്ല. കേന്ദ്രത്തിനുവേണ്ടി ഹാജരായ സോളിസിറ്റർ ജനറൽ തുഷാർ മെഹ്‌തയോടാണ്‌ കത്തുകൾ ഹാജരാക്കാന്‍ കോടതി നിര്‍ദേശിച്ചത്. ഇതിനായി രണ്ടുദിവസം വേണമെന്ന അഭ്യർഥന കോടതി നിരാകരിച്ചു.</p>
      <p><b>തിരക്കിട്ട രാഷ്ട്രീയനീക്കം<br/></b><br/>വിശ്വാസവോട്ടിന് മുന്നോടിയായി മുംബൈയിൽ രാഷ്ട്രീയനീക്കങ്ങൾ തകൃതിയായി. ബിജെപി എംഎൽഎമാരുടെ യോഗം വിളിച്ച ഫഡ്നാവിസ്, ഭൂരിപക്ഷം തെളിയിക്കാനാകുമെന്ന്‌ ആത്മവിശ്വാസം പ്രകടിപ്പിച്ചു. താന്‍ ഇപ്പോഴും എന്‍സിപിയിലാണെന്നും ശരദ് പവാറാണ് നേതാവെന്നും ബിജെപിയുമായി ചേര്‍ന്ന് സ്ഥിരതയുള്ള സര്‍ക്കാരുണ്ടാക്കുമെന്നും അജിത് പവാര്‍ ട്വിറ്ററില്‍ കുറിച്ചു. എന്നാല്‍, അജിത് ആശയക്കുഴപ്പം സൃഷ്ടിക്കുകയാണെന്ന് ശരദ് പവാര്‍ ട്വിറ്ററിലൂടെ മറുപടി നല്‍കി. സുപ്രീംകോടതി ഉത്തരവ്‌ വന്നതിനു പിന്നാലെ ശിവസേനാ–- എൻസിപി നേതാക്കൾ കൂടിക്കാഴ്‌ച നടത്തി. ത്രികക്ഷി സഖ്യത്തിലെ എംഎൽഎമാർ റിസോർട്ടിലും പഞ്ചനക്ഷത്ര ഹോട്ടലിലുമാണ്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/maharashtra-politics-bjp/836355"/>
        <a href="https://www.deshabhimani.com/news/national/ajith-pawar-maharashtra-politics/836352"/>
        <a href="https://www.deshabhimani.com/news/kerala/maharashtra-politics-sramachandran-pillai/836318"/>
        <a href="https://www.deshabhimani.com/news/national/maradu-flat-supreme-court/836158"/>
        <a href="https://www.deshabhimani.com/news/national/news-national-21-11-2019/835959"/>
        <a href="https://www.deshabhimani.com/news/national/news-national-21-11-2019/835913"/>
        <a href="https://www.deshabhimani.com/news-videos/supreme-court/835906"/>
        <a href="https://www.deshabhimani.com/news/national/what-is-happening-in-supreme-court/835888"/>
        <a href="https://www.deshabhimani.com/articles/prakash-karat/835749"/>
        <a href="https://www.deshabhimani.com/news/kerala/news-kerala-20-11-2019/835539"/>
      </related>
    </article>
  </body>
</html>