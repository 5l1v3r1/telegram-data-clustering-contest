<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23512397-video-foto-cum-fost-noaptea-celei-mai-mari-infrangeri-sediul-psd-din-kiseleff-10.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T02:48:00+00:00"/>
    <meta property="og:title" content="​VIDEO/ FOTO Ce nu s-a văzut la tv / Cum a fost în noaptea celei mai mari înfrângeri la sediul PSD din Kiseleff nr 10"/>
    <meta property="og:description" content="În Kiseleff nr.10 e liniște ca de înmormântare cu două ore înainte de anunțarea exit poll-urilor pentru alegeri. Singurii care se agită prin curtea de la PSD sunt jurnaliștii"/>
  </head>
  <body>
    <article>
      <h1>​VIDEO/ FOTO Ce nu s-a văzut la tv / Cum a fost în noaptea celei mai mari înfrângeri la sediul PSD din Kiseleff nr 10</h1>
      <address><time datetime="2019-11-25T02:48:00+00:00">25 Nov 2019, 02:48</time> by <a rel="author">Andreea Ofițeru</a></address>
      <p><b>​În Kiseleff nr.10 e liniște ca de înmormântare cu două ore înainte de anunțarea exit poll-urilor pentru alegeri. Singurii care se agită prin curtea de la PSD sunt jurnaliștii care transmit în direct. Viorica Dăncilă, Mihai Fifor și Eugen Teodorovici sunt în clădire de câteva ore bune. Însă, ușile transparente de la holul unde se vor ține declarațiile sunt închise. ”N-aveți voie să faceți fotografii aici”, mă atenționează unul dintre paznicii care stă lângă ușă.</b><br/><br/>Atmosfera începe să fie animată atunci când din stradă răzbat strigăte ale susținătorilor Vioricăi Dăncilă. Câteva zeci de persoane intră în curtea din Kiseleff cu steaguri tricolore. ”Dăn-ci-lă! Dăn-ci-lă!”, strigă mulțimea până la intrarea în clădire. Vor să meargă în biroul candidatei, dar sunt opriți pe scări. La un semn, oamenii se duc în curte. <br/><br/>”Noi suntem alături de doamna Dăncilă, a demonstrat că este un om puternic, a luptat împotriva partidului, nimeni nu credea că ajunge în turul 2. Acum sperăm să aibă un rezultat pozitiv. Noi suntem optimiști”, spune unul dintre susținători.</p>
      <figure>
        <img src="https://media.hotnews.ro/media_server1/image-2019-11-25-23512266-0-sustinatorii-vioricai-dancila.jpg"/>
      </figure>
      <p><i>Explicație foto: Susținătorii Vioricăi Dăncilă vor să meargă la ea în birou</i><br/><br/><br/>”Și la bine și la greu o susținem! A mărit pensiile, salariile! E o femeie de bun simț”, strigă un alt susținător. Unul dintre lideri spune că sunt cam 200 de oameni, dar s-au răspândit prin curte pentru că nu sunt obișnuiți să vorbească cu presa. <br/><br/>Între timp, în fața sediului PSD, Gabriela Firea se oprește să vorbească cu jurnaliștii. Spune că vrea să aștepte rezultatul oficial de la Biroul Electoral Central, pentru că s-au mai văzut surprize. Întrebată cine preia partidul în cazul unui eșec, primarul Capitalei spune că există o conducere statutară: ”Avem toate posturile ocupate!”. <br/><br/>"De unde știți dvs că avem un eșec? Eu cred că e înțelept și corect să așteptăm rezultatul de la BEC, pentru că au mai fost surprize, după cum știți: exit-poll-urile anunțau un rezultat și dimineață nu mai era acel președinte", a mai spus Firea.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fwww.hotnews.ro%2Fvideos%2F745279905968047%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>În curtea PSD apare și Mircea Badea. ”Luați-l, băi, și pe Mircea, că a venit la declarații”, strigă un cameraman.</p>
      <figure>
        <img src="https://media.hotnews.ro/media_server1/image-2019-11-25-23512405-0-mircea-badea.jpg"/>
      </figure>
      <p>La câteva minute după Gabriela Firea, apare și Cătălin Rădulescu. E sceptic cu privire la votul din diasporă. Sigur a fost fraudă. <br/><br/>"Dvs stiți cum s-au câștigat alegerile prezidențiale până acum- prin furt, prin Securitate, prin alte șmecherii. Hai să vă spun ceva: în diasporă, noi am primit o mulțime de mesaje, filme mai ales, eu de exemplu am 3-4 verișori care stau în Marea Britanie, Germania, Franța, s-au dus într-o secție de votare și nu era nimeni. După care aflăm că sunt 100.000 de voturi, care s-au întâmplat în ultima oră. 100.000 de voturi împărțite la 800 de secții de votare înseamnă că au votat 2 persoane pe minut. Eu cred că în diaspora 100% a fost fraudă”, spune Rădulescu înainte să între în sediul PSD. <br/><br/>Între timp a început să plouă. Oamenii care au venit să o susțină pe Viorica Dăncilă îi scandează numele din când în când, poate îi aude și vine la ei. <br/><br/>Holul unde vor avea loc declarațiile rămâne închis ziariștilor. E trecut de 20.40 și ziariștii vor să intre. Cineva deschide ușa și toți dau năvală în locul unde vor avea loc declarațiile.</p>
      <figure>
        <img src="https://media.hotnews.ro/media_server1/image-2019-11-25-23512406-0-cameramanii-tinuti-usa.jpg"/>
      </figure>
      <p><i>Explicație foto: Cameramanii sunt ținuți la ușa care dă în holul unde vor avea loc declarațiile</i><br/><br/>Apar Codrin Ștefănescu și Gabriel Oprea, trec prin spatele jurnaliștilor fără nicio declarație. <br/><br/>La 20.50, intră în sediu și Ecaterina Andronescu. Nu știe procentele, dar i se spune că Viorica Dăncilă are putin peste 30%.<br/><br/>”Eu cred că un partid atunci când trece printr-o înfrângere vrea să se regăsească. Să caute soluții, de ce nu, de reformare și să revină acolo unde a fost”, spune Andronescu.</p>
      <figure>
        <iframe src="https://www.youtube.com/embed/MKwn-CQu428" width="490" height="300" data-service="Youtube" scrolling="no"/>
      </figure>
      <p>Jos, la intrarea în sediu, vorbește Daniel Florea, primarul Sectorului 5. Întrebat despre acuzele aduse de colegii din partid privind fraudarea alegerilor din diaspora, Florea spune că nu știe de așa ceva. <br/><br/>”Nu știu despre aceste acuze. Eu nu am auzit! În momentul în care votează un milion de oameni n-ai cum să spui că au fraudat alegerile un milion de oameni!”, spune Florea.</p>
      <figure>
        <iframe src="https://www.youtube.com/embed/92VbC20xiAo" width="490" height="300" data-service="Youtube" scrolling="no"/>
      </figure>
      <p>La ora 21.06, sus în sediu, se aude vocea lui Iohannis, de pe telefonul lui Mircea Badea, care stă și ascultă discursul.<br/><br/>Liderii PSD nu se grăbesc să iasă la declarații. Într-un final, Viorica Dăncilă iese flancată de Olguța Vasilescu, Gabriela Firea, Eugen Teodorovici, Codrin Ștefănescu, Mihai Fifor, Petre Daea, Valeriu Steriu și Victor Boștinaru. Declarația durează două minute. Viorica Dăncilă e îmbrăcată în negru și pare crispată. În loc de broșa sub formă de inimă poartă o altă broșă, mult mai mare, sub formă de ac. Spune că PSD a recuperat voturile pierdute la europarlamentare.</p>
      <figure>
        <img src="https://media.hotnews.ro/media_server1/image-2019-11-25-23512410-0-viorica-dancila-declaratie.jpg"/>
      </figure>
      <p>”Am toată convingerea că numărul de voturi de astăzi ne ajută, ne obligă și vom face tot ce este posibil să câștigăm alegerile locale și europarlamentare”, a spus Dăncilă. <br/><br/>Pleacă fără alte declarații, însă se oprește puțin la jurnaliști să le spună că nu ea a zis ”ăștia” referitor la diasporă, ci Iohannis.<br/><br/>În curtea PSD susținătorii ei îi scandează numele. Tot speră că va veni să le vorbească. <br/><br/>Prima care pleacă din sediul PSD este Ecaterina Andronescu, se grăbește la o emisiune. Când iese din sediu, susținătorii veniți pentru Dăncilă scandează puternic ”Dăn-ci-lă! Dăn-ci-lă!”.</p>
      <figure>
        <iframe src="https://www.youtube.com/embed/mSWdb0cAlhA" width="490" height="300" data-service="Youtube" scrolling="no"/>
      </figure>
      <p>Ecaterina Andronescu le face cu mâna, însă ei strigă și mai tare. Fostul ministru al Educației se îndreaptă spre ei. ”PSD! PSD!”, îi strigă mulțimea. După îmbrățișări și pupături, Ecaterina Andronescu le spune că sunt minunați. <br/><br/>Vine și primarul Daniel Florea. ”Unitate! Unitate!”, strigă oamenii. Florea le spune că merge la sediu să numere voturile și apoi vor face analize. ”Forza PSD!”, strigă Florea și pleacă.</p>
      <figure>
        <iframe src="https://www.youtube.com/embed/H73rLuESZ5A" width="490" height="300" data-service="Youtube" scrolling="no"/>
      </figure>
      <p>Repede a plecat și Petre Daea. Nu-i bagă în seamă pe oamenii care strigă. Întrebat de jurnaliști cum era atmosfera în birourile PSD, Daea spune că era o atmosferă normală.</p>
      <figure>
        <iframe src="https://www.youtube.com/embed/gbhCvfWX6QA" width="490" height="300" data-service="Youtube" scrolling="no"/>
      </figure>
      <p>”O să vină și rândul PSD-ului când va avea președinte!”, spune fostul ministrul al Agriculturii. <br/><br/>”De ce să fie schimbată? Nu este rezultat slab dacă luăm în calcul că această doamnă s-a luptat formidabil din punctul meu de vedere. Și ați putut observa și dumneavoastră că toată lumea a fost împotriva dumneai”, a spus Daea. <br/><br/>La nici jumătate de oră după declarația Vioricăi Dăncilă susținătorii pleacă răpuși de ploaie. ”A început ploaia, nu mai stăm”, spune liderul lor.</p>
      <figure>
        <img src="https://media.hotnews.ro/media_server1/image-2019-11-25-23512270-0-alta-poza-psd.jpg"/>
      </figure>
      <p>Sus, în holul unde au loc declarațiile, jurnaliștii încep să-și strângă lucrurile. Singurul lider care face turul televiziunilor e Mihai Fifor.</p>
      <figure>
        <img src="https://media.hotnews.ro/media_server1/image-2019-11-25-23512408-0-mihai-fifor.jpg"/>
      </figure>
      <p>La aproape o oră de la declarația Vioricăi Dăncilă, oamenii încep să iasă din sediu. Cazimir Ionescu pleacă însoțit de Aurelian Pavelescu. <br/><br/>Victor Negrescu iese de la întâlnire jovial, e printre puținii lideri cu chef de vorbă. ”Cred că este important ca în perioada următoare să avem mai multe discuții în partid, să fim extrem de concentrați pe ce vrem pe mai departe. Și cred că Partidul Social Democrat poate să redevină în continuare principala forță politică din România, dacă va știi să-și găsească în interiorul său acele idei care sunt așteptate de cetățeni”, spune Negrescu. <br/><br/>Curtea din Kiseleff s-a golit, se mai văd luminile din sediu.</p>
      <figure>
        <img src="https://media.hotnews.ro/media_server1/image-2019-11-25-23512272-0-altceva-psd.jpg"/>
      </figure>
    </article>
  </body>
</html>