<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607398"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T19:01:00+00:00"/>
    <meta property="og:title" content="ลูกชายต้องสงสัยฆ่าหั่นศพแม่ยัดตู้เย็นเสียชีวิตแล้ว หลังใช้ปืนยิงตัวเอง"/>
    <meta property="og:description" content="ลูกชายต้องสงสัยก่อเหตุฆ่าหั่นศพมารดาซุกตู้เย็นในซอยท่าข้าม28 เสียชีวิตแล้ว หลังใช้ปืนยิงตัวเอง เจ้าหน้าที่เร่งตรวจสอบหลักฐานในที่เกิดเหตุ"/>
  </head>
  <body>
    <article>
      <h1>ลูกชายต้องสงสัยฆ่าหั่นศพแม่ยัดตู้เย็นเสียชีวิตแล้ว หลังใช้ปืนยิงตัวเอง</h1>
      <address><time datetime="2019-11-25T19:01:00+00:00">25 Nov 2019, 19:01</time> by <a rel="author">PostToday</a></address>
      <p>ลูกชายต้องสงสัยก่อเหตุฆ่าหั่นศพมารดาซุกตู้เย็นในซอยท่าข้าม28 เสียชีวิตแล้ว หลังใช้ปืนยิงตัวเอง เจ้าหน้าที่เร่งตรวจสอบหลักฐานในที่เกิดเหตุ</p>
      <p>เมื่อวันที่ 25 พ.ย. 62 ผู้สื่อข่าวรายงานว่า จากกรณีพบศพหญิงถูกหั่นเป็นชิ้นส่วนแช่ไว้ในตู้เย็นภายในบ้านพักในซอยท่าข้าม 28 โดยคาดว่าผู้ก่อเหตุเป็น บุตรชาย ของผู้ตาย ซึ่งใช้อาวุธปืนยิงตัวเองที่ศีรษะได้รับบาดเจ็บสาหัส หลังจากมีผู้ไปพบศพมารดาในตู้เย็นนั้น</p>
      <p>ล่าสุด บุตรชายของผู้ตาย ได้เสียชีวิตแล้วที่โรงพยาบาล โดยขณะนี้ญาติอยู่ระหว่างประสานเพื่อรับศพ</p>
      <p>ด้าน พยานที่พบศพคนแรก เปิดเผยว่า วันนี้ได้มาหาผู้ตายที่บ้าน เนื่องจากเมื่อคืนที่ผ่านมาตั้งแต่เวลาประมาณ 20.00 น. ได้พยายามโทรศัพท์หาผู้ตายหลายครั้งเนื่องจากจะคุยกันเรื่องธุรกิจ ปรากฏว่าไม่สามารถติดต่อได้ เมื่อมาถึงบ้านก็พบกับลูกชายของผู้ตาย แต่ลูกชายพยายามบ่ายเบี่ยงไม่ให้เข้าไปภายในบ้าน ซึ่งตนสังเกตเห็นมีพฤติกรรมแปลกๆ ประกอบกับกระเป๋าและทรัพย์สินที่ผู้ตายใช้ก็ยังวางอยู่ในบ้าน จึงเชื่อว่าน่าจะมีเรื่องผิดปกติเกิดขึ้น</p>
      <p>จากนั้นได้พยายามตะโกนเรียกผู้ตายก็ไม่มีเสียงตอบรับ จึงไปเปิดตู้เย็นก็ถึงกับช็อคเพราะเจอร่างของผู้ตายถูกหั่นอยู่ในตู้เย็น ระหว่างนั้นได้ยินเสียงปืนดังขึ้น 1 นัด เมื่อออกมาดูจึงพบว่าลูกชายผู้ตายได้ใช้ปืนยิงตัวเองที่ศีรษะบาดเจ็บสาหัส</p>
      <p>ด้าน พล.ต.ต.โชคชัย งามวงศ์ ผบก.น.9 กล่าวว่า บ้านหลังนี้มีแค่ผู้ตายกับบุตรชาย อยู่กันแค่ 2 คน มานาน 3 ปีแล้ว เนื่องจากผู้ตายกับสามีแยกทางกัน จากการสอบถามญาติๆ ที่เดินทางมาดูศพ ทราบว่า บุตรชาย ป่วยเป็นโรคซึมเศร้าต้องรักษาอาการกับแพทย์มาได้ประมาณ 2 ปี ประกอบกับในบ้านที่เกิดเหตุก็พบยารักษาโรคซึมเศร้า พร้อมด้วยชุดอุปกรณ์มีดทำครัว ซึ่งทำความสะอาดเก็บไว้ในห้องครัวเป็นที่เรียบร้อย หลังจากนี้จะส่งกองพิสูจน์หลักฐานและแพทย์ทำการตรวจสอบต่อไป</p>
    </article>
  </body>
</html>