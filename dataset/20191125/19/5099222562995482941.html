<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23514019-argentina-doi-preoti-condamnati-peste-40-ani-inchisoare-pentru-violarea-mai-multor-elevi-surzi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T19:41:00+00:00"/>
    <meta property="og:title" content="Argentina: doi preoți, condamnați la peste 40 de ani de închisoare pentru violarea mai multor elevi surzi"/>
    <meta property="og:description" content="Doi preoți au fost condamnați luni la peste 40 de ani de închisoare pentru că au violat timp de ani de zile copii surzi într-un institut specializat din Argentina, potrivit deciziei"/>
  </head>
  <body>
    <article>
      <h1>Argentina: doi preoți, condamnați la peste 40 de ani de închisoare pentru violarea mai multor elevi surzi</h1>
      <address><time datetime="2019-11-25T19:41:00+00:00">25 Nov 2019, 19:41</time> by <a rel="author">R.M.</a></address>
      <p><b>Doi preoți au fost condamnați luni la peste 40 de ani de închisoare pentru că au violat timp de ani de zile copii surzi într-un institut specializat din Argentina, potrivit deciziei tribunalului, consultată de AFP. <br/></b><br/>În acest dosar care a zguduit țara papei Francisc, argentinianul Horacio Corbacho a fost condamnat la 45 de ani de închisoare iar Nicola Corradi, un preot italian care trăia în Argentina din 1970, la 42 de ani.<br/><br/>Acuzați de violuri, corupere de minori și rele tratamente, aceștia riscau până la 50 de ani de închisoare. <br/><br/>În cursul acestui proces, care a început în august la Mendoza, în vestul Argentinei, și care s-a derulat cu ușile închise, au fost examinate 43 de dosare și au fost audiate 13 victime, dintre care unele au fost violate între vârstele de 4 ani și 17 ani. <br/><br/>Corbacho, 59 de ani, și Corradi, 83 de ani, se aflau în arest preventiv.<br/><br/>Tribunalul din Mendoza l-a condamnat de asemenea la 18 ani de închisoare pe grădinarul centrului, Armando Gomez, pentru viol.<br/><br/>În acest amplu dosar, un fost angajat al centrului, Jorge Bordon, 50 de ani, a fost condamnat la 10 ani de închisoare după ce a recunoscut că a abuzat cinci victime. Alte 15 persoane urmează să fie judecate în alte două procese. <br/><br/>Institutul Provolo, situat la poalele Anzilor, în Mendoza, la 1.000 km vest de Buenos Aires, a fost închis în 2016, când a izbucnit scandalul. <br/><br/>Acest institut găzduia gratuit elevi surzi de origine modestă în regim de internat săptămânal.</p>
    </article>
  </body>
</html>