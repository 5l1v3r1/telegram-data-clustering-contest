<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3364381/drustveni-problem-prvog-reda-u-subotici-tokom-2019-prijavljeno-627-slucajeva-nasilja-nad-zenama"/>
    <meta property="og:site_name" content="kurir.rs"/>
    <meta property="article:published_time" content="2019-11-25T19:58:00+00:00"/>
    <meta property="og:title" content="DRUŠTVENI PROBLEM PRVOG REDA: U Subotici tokom 2019. prijavljeno 627 slučajeva nasilja nad ženama"/>
    <meta property="og:description" content="Nasilja nad ženama često imaju neme svedoke, koji nasilje smatraju ličnim, a ne društvenim problemom. U Subotici ove godine prijavljeno 627 žrtava nasilja, više nego lane, a 70 posto su žene!"/>
  </head>
  <body>
    <article>
      <h6 class="kicker">užas</h6>
      <h1>DRUŠTVENI PROBLEM PRVOG REDA: U Subotici tokom 2019. prijavljeno 627 slučajeva nasilja nad ženama</h1>
      <address>
        <time datetime="2019-11-25T19:58:00+00:00">25 Nov 2019, 19:58</time>
      </address>
      <p>
        <b>Nasilja nad ženama često imaju „neme” svedoke, koji nasilje smatraju ličnim, a ne društvenim problemom. U Subotici ove godine prijavljeno 627 žrtava nasilja, više nego lane, a 70 posto su žene!</b>
      </p>
      <p>SUBOTICA- „Veliki broj nasilnih dela nad ženama ima svedoke, koji nikada nisu i neće reagovati, jer smatraju da se radi o ličnim odnosima, a ne o ozbiljnom društvenom problemu, koji se može završiti i tragično”, istaknuto je danas u Subotici oko podrške globalnoj akciji „16 dana aktivizma protiv nasilja nad ženama”.</p>
      <p>Ta ocena je zasnovana i na podacima Centra za socijalni rad, da oko 20 posto žrtava, uglavnom žena, prijavljuje više nego jednom nasilnika, jer se nasilje ne zaustavlja nakon prve prijave.</p>
      <p>Kako su potvrdili iz Centra za socijalni rad, više od 60 posto žrtava nasilje je doživelo više puta, a samo u 6 posto slučajeva prijavi se odmah prvi slučaj nasilja.</p>
      <p>„Taj podatak nam kaže, da žrtve dugo trpe nasilje, pre nego što prijave slučaj”, kažu u Centru za socijalni rad.</p>
      <figure>
        <img src="https://www.kurir.rs/data/images/2019/08/19/19/1953328_1202--shutter_ff.jpg?ver=1574708114"/>
        <figcaption>Ilustracija<cite>foto: Shutterstock</cite></figcaption>
      </figure>
      <p>Ove godine u Subotici je prijavljeno 627 slučajeva nasilja do sada, što je više u odnosu na celu prošlu godinu, kada su 504 žrtve prijavile nasilje, a 70 posto slučajeva su žene, uglavnom žrtve partnera. Najčešće prijavljuju policiji nasilje, najčešće fizičko i psihičko, a tek onda Centru za socijalni rad.</p>
      <p>Na posledice nasilja ukazao je danas u Subotici i Pokret koji je pružio podršku Međunarodnom danu zaustavljanja nasilja nad ženama.</p>
      <p>„Poslednjih pet godina, postignut je napredak i kod nas, da se mora odgovorno i hitno postupati po svakoj prijavi nasilja nad ženama. Nasilničko ponašanje je društveni problem, potreban je odgovor države i društva na nasilje, kažu iz subotičkog Pokreta socijalista, koji se priključio globalnoj kampanji Generalnog sekretara UN „16 dana aktivizma protiv nasilja prema ženama".</p>
      <p>„Cilj nam je da doprinesemo povećanju vidljivosti nasilja nad ženama, tom kršenju njihovih prava, jer to uništava živote, razara porodicu, kao problem globalnih razmera u svim slojevima društva, bogatima i siromašnima, bez obzira na nacionalnu, etničku, versku, obrazovnu ili drugu pripadnost”.</p>
      <p>Ukazuju, da veliki broj nasilnih dela nad ženama ima svedoke, tvrde da ti svedoci nikad ne reaguju na lične odnose drugih ljudi, jer ne shvataju da se radi o ozbiljnom društvenom problemu, koji može završiti i tragično.</p>
      <figure>
        <img src="https://www.kurir.rs/data/images/2019/10/20/21/2026791_0801-shutter_ff.jpg?ver=1574708019"/>
        <figcaption>Ilustracija<cite>foto: Shutterstock</cite></figcaption>
      </figure>
      <p>„Srbija ima dobar zakon, usaglašen sa međunarodnim standardima, ali potrebno je samo da ga dosledno primenjuje, jer uvek postoje slučajevi akta nasilja. Treba odmah da se reaguje na nasilje, a za zaštitu žrtava nasilja treba primeniti inovativne sisteme, narukvica za žrtve i počinioce nasilja, koje signaliziraju da su u opasnosti”, kažu iz Pokreta, koji podržava društvo u kojem se nasilje ne prećutkuje, već se reaguje odmah, na buku ili znak nasilja iz susedstva”.</p>
      <p>Centar za socijalni rad u Subotici pruža podršku žrtvama, psihološku i egzistencijalnu pomoć, a u retkim slučajevima i smeštaj u sigurnim kućama u okruženju.</p>
      <p>(Kurir.rs/N. H.)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3364301/zene-ne-trpite-nasilje-odrzana-konferencija-o-nasilju-nad-zenama-pod-sloganom-nijedna-vise"/>
        <a href="https://www.kurir.rs/vesti/drustvo/3364209/tukao-me-je-kad-ne-operem-sudove-trebalo-je-da-ga-prijavim-i-ranije-djordjevic-posetio-zrtvu-porodicnog-nasilja-video"/>
        <a href="https://www.kurir.rs/vesti/beograd/3364123/irena-vujovic-samo-ekonomski-nezavisne-zene-mogu-se-odupreti-nasilju-u-porodici"/>
        <a href="https://www.kurir.rs/crna-hronika/3364115/muz-pretukao-zenu-vilama-u-selu-kod-svrljiga-pa-popio-otrov-kad-je-polomio-drsku-uzeo-motku-i-nastavio-da-me-mlati"/>
      </related>
    </article>
  </body>
</html>