<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77728-Fico-utoci-na-Kisku-Preco-si-ho-podla-odbornikov-vybral-za-hlavneho-supera"/>
    <meta property="og:site_name" content="REFRESHER"/>
    <meta property="article:published_time" content="2019-11-25T19:35:00+00:00"/>
    <meta property="og:title" content="Fico útočí na Kisku. Prečo si ho podľa odborníkov vybral za hlavného súpera?"/>
    <meta property="og:description" content="Expremiér Robert Fico na tlačovej konferencii útočil na snahu niektorých opozičných strán spojiť sa pred voľbami."/>
  </head>
  <body>
    <article>
      <h1>Fico útočí na Kisku. Prečo si ho podľa odborníkov vybral za hlavného súpera?</h1>
      <address><time datetime="2019-11-25T19:35:00+00:00">25 Nov 2019, 19:35</time> by <a rel="author">Viktor Kniš</a></address>
      <p>
        <b>Expremiér Robert Fico na tlačovej konferencii útočil na snahu niektorých opozičných strán spojiť sa pred voľbami.</b>
      </p>
      <p><b>Robert Fico</b> dnes kritizoval opozičné strany, ktorým sa nepodarilo dohodnúť na veľkej predvolebnej koalícii. Využil na to aj gastronomické prirovnanie <i>„sedem kuchárov aj polievku pripečie“</i>.  Podobne ako pred dvomi týždňami, aj dnes ostro zaútočil na exprezidenta <b>Andreja Kisku</b>, ktorý práve dnes oznámil, že bude do volieb viesť kandidátku strany Za ľudí. </p>
      <related>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
      </related>
      <p>Bývalý premiér, ktorý z postu predsedu vlády odstúpil po tlaku verejnosti pár dní po zavraždení Jána Kuciaka a Martiny Kušnírovej tvrdí, že Andrej Kiska sa v politike angažuje, aby zakryl údajné podvody: <i>„Začal by som tým, že je tu vyjadrenie lídra kandidátky pána Kisku, že naspäť do politiky ho priviedla arogancia moci. Naspäť do politiky ho priviedol strach, lebo nevie, čo s ním bude po všetkých tých podvodoch, ktoré napáchal,“</i> tvrdil na tlačovke Robert Fico. </p>
      <h3>Sociológ Martin Slosiarik z agentúry Focus: Kiska sa môže zdať Ficovi ako jednoduchší cieľ</h3>
      <p>Sociológ Martin Slosiarik z agentúry Focus, si nemyslí, že Kiska je jediným terčom Fica: <i> „Nepredpokladám, že by to bolo komunikované tak, že si ho vybral za súpera, médiá sa domnievajú, že je to tak, pretože sa mu venoval už aj v predchádzajúcej tlačovke.“</i></p>
      <p><a href="https://refresher.sk/76396-Novembrovy-prieskum-Focusu-naznacuje-prvenstvo-Smeru-Dari-sa-PSSpolu-aj-Za-Ludi-coraz-viac-stran-je-v-ohrozeni">Novembrový prieskum Focusu</a> potvrdzuje neustály rast stany Za ľudí a približovanie sa spojeniu PS/Spolu, aj to je podľa Slosiarika dôvod, prečo sa Fico venuje práve jemu: „<i>Dôvod môže byť aj ten, že Andrej Kiska a strana Za ľudí rastie v prieskumoch a získava si sympatie. Je na tom približne rovnako ako PS/Spolu,“ </i>konštatuje Slosiarik pre Refresher.</p>
      <p>Prieskum prebiehal od 30. októbra do 6. novembra 2019 cez osobné dopytovanie na štatistickej vzorke 1020 Slovákov</p>
      <figure>
        <img src="https://i.refresher.sk/public/vik/nov_2019/focus-november-2019_1.jpg"/>
      </figure>
      <p>Fico útočil na Kisku už v časoch, keď bol prezidentom. Poukazoval na jeho údajné pozemkové podvody aj daňové nezrovnalosti:  <i>„Samozrejme, nie je to boj o rovnakého voliča, zo strany Roberta Fica je to o spochybnení morálnej integrity Andreja Kisku ako predsedu strany Za ľudí,“</i>  dodal Martin Slosiarik z agentúry Focus.</p>
      <h3>Václav Hřích z agentúry AKO: Možno sa Robert Fico snaží odsunúť na bok PS/Spolu</h3>
      <p>Aj Václav Hřích výkonný riaditeľ prieskumnej agentúry AKO vníma taktiku Roberta Fica: <i>„Myslím si, že myšlienka, že si Robert Fico vybral Andreja Kisku za hlavného súpera vyvstáva z toho, koľko priestoru komu venoval. Bolo jasné, že väčšina tej tlačovky je venovaná práve jemu a strane Za ľudí,“ </i>povedal pre Refresher.</p>
      <p><a href="https://refresher.sk/70216-Strana-Za-Ludi-Andreja-Kisku-dobieha-PSSpolu-prepadla-sa-Sloboda-a-Solidarita-Richarda-Sulika">Októbrový prieskum AKO </a>nameral strane Za ľudí Andreja Kisku 12 %, v auguste to bolo len 8,8 %. Podľa Hřícha však ide o komunikačnú taktiku, ktorú môžeme vidieť aj v prípade iných strán: <i>„V politickej komunikácii je obvyklé, že dominantné strany sa snažia zafocusovať na jedného konkrétneho súpera. S tým sa potom lepšie pracuje v komunikácii, pretože sa sústredíte na jedného a tým dávate najavo, že tí ostatní nie sú až takí zaujímaví. Komunikačne je to z môjho pohľadu pre každú stranu jednoduchšie, mať len jedného súpera. Vidíme to aj opačne, aj veľká časť opozičných strán komunikuje hlavne na tému Smer a Robert Fico. Ostatných predstaviteľov vládnej koalície riešia sekundárne, povedal by som, že len pri konkrétnych prípadoch a kauzách,“</i> dodáva Hřích.</p>
      <p>Prieskum agentúry AKO na vzorke 1000 občanov prebiehal od 7. do 10. októbra</p>
      <figure>
        <img src="https://i.refresher.sk/public/vik/nov_2019/dQJxB-preferencie-str-n-pod-a-ako.jpg"/>
      </figure>
      <p>Výkonný riaditeľ AKO vidí za touto rétorikou aj niečo viac, môže to byť odkaz pre koalíciu PS/Spolu: <i>„Robert Fico sa tým, pravdepodobne, snaží naznačiť, že to bude volebný súboj týchto dvoch strán. Súvisí to s volebnými preferenciami, možno sa Robert Fico snaží odsunúť na bok PS/Spolu, ktoré je v rovnakej váhovej kategórii.“</i></p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
        <a href="https://refresher.sk/76685-Marian-Kocner-o-Robertovi-Ficovi-Budem-radsej-ked-vo-vlade-bude-on-lebo-viem-ze-budem-mat-svaty-pokoj-Aktualizovane"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
      </related>
    </article>
  </body>
</html>