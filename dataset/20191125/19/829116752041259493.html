<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191125-francia-lesz-a-tiffany.html"/>
    <meta property="og:site_name" content="Origo"/>
    <meta property="article:published_time" content="2019-11-25T19:01:00+00:00"/>
    <meta property="og:title" content="A Louis Vuitton anyacége veszi meg a Tiffanyt"/>
    <meta property="og:description" content="Mesés áron talált új tulajdonosra az amerikai ékszeripari vállalat."/>
  </head>
  <body>
    <article>
      <h1>A Louis Vuitton anyacége veszi meg a Tiffanyt</h1>
      <address><time datetime="2019-11-25T19:01:00+00:00">25 Nov 2019, 19:01</time> by <a rel="author">MTI</a></address>
      <p>
        <b>A francia LVMH luxuscikk-forgalmazó konszern 14,7 milliárd euró (4925 milliárd forint, részvényenként 135 dolláros, kb. 41 ezer forintos) kivásárlási árban egyezett meg az amerikai Tiffany ékszerkereskedelmi vállalattal - jelentette be a francia konszern.</b>
      </p>
      <p>Az ügylet tervét mindkét cég igazgatótanácsa elfogadta. A kivásárlási ajánlatot a Tiffany részvényeseinek még jóvá kell hagyniuk.<br/><mark>Az akvizíció lezárására a részvényesek beleegyezése és a szokásos felügyeleti engedélyek függvényében a jövő év közepén kerülhet sor.</mark></p>
      <p>A francia luxuscikk-forgalmazó konszern és az amerikai ékszerkereskedelmi vállalat között folyó tárgyalások ténye tavaly novemberben vált ismerté. Akkor a források még 120 dolláros részvényenkénti kivásárlási árról számoltak be értesüléseik alapján.</p>
      <aside>A francia konszern a múlt héten emelte meg ajánlatát 130 dollárra.</aside>
      <p>A 182 éves múltra visszatekintő amerikai Tiffany ékszeripari vállalat megvásárlása a francia LVMH (Moët Hennessy Louis Vuitton SE) konszern eddigi legnagyobb akvizíciója.</p>
      <figure>
        <img src="https://cdn.nwmgroups.hu/s/img/i/1911/20191125138.jpg?w=644&amp;h=429"/>
        <figcaption>A Tiffany amerikai ékszerkereskedelmi vállalat üzlete a párizsi Champs Élysées-n<cite>Forrás: MTI/EPA/Yoan Valat</cite></figcaption>
      </figure>
      <p>Az 1837-ban Charles Lewis Tiffany által egy manhattani ékszerüzletként alapított Tiffany &amp; Co. vállalat 14 ezer alkalmazottat foglalkoztat, ebből 5 ezer ékszerkészítő szakembert. <br/><mark>A vállalat világszerte több mint háromszáz ékszerüzlettel rendelkezik.<br/></mark>A 2017-es pénzügyi évben 4 milliárd dollár bevétel mellett 721 millió dollár működési eredményt ért el és 446 millió dolláros nyereségre tett szert.</p>
      <p>A világszerte 145 ezer alkalmazottat foglalkoztató francia LVMH a 2018-as pénzügyi évben 46,8 milliárd euró értékesítési árbevétel után 10,0 milliárd euró működési eredményt ért el és 6,3 milliárd euró nyereségre tett szert.</p>
    </article>
  </body>
</html>