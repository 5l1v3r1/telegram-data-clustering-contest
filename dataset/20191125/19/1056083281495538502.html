<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402757/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D9%85%D8%AF%D8%A7%D8%B1%D8%B3-%D8%A7%D8%B5%D9%81%D9%87%D8%A7%D9%86-%D9%88-%DB%B1%DB%B0-%D8%B4%D9%87%D8%B1%D8%B3%D8%AA%D8%A7%D9%86-%D8%B1%D8%A7-%D8%A8%D9%87-%D8%AA%D8%B9%D8%B7%DB%8C%D9%84%DB%8C-%DA%A9%D8%B4%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T19:17:29+00:00"/>
    <meta property="og:title" content="آلودگی هوا، مدارس اصفهان و ۱۰ شهرستان را به تعطیلی کشاند"/>
    <meta property="og:description" content="ایسنا/اصفهان مدیر کل مدیریت بحران استانداری اصفهان از تعطیلی مدارس در روز پنجم آذرماه به دلیل افزایش غلظت آلاینده های موجود در هوای اصفهان و ۱۰ شهرستان اطراف خبر داد."/>
  </head>
  <body>
    <article>
      <h1>آلودگی هوا، مدارس اصفهان و ۱۰ شهرستان را به تعطیلی کشاند</h1>
      <address><time datetime="2019-11-25T19:17:29+00:00">25 Nov 2019, 19:17</time> by <a rel="author">طاهره شفیعی</a></address>
      <p>ایسنا/اصفهان مدیر کل مدیریت بحران استانداری اصفهان از تعطیلی مدارس در روز پنجم آذرماه به دلیل افزایش غلظت آلاینده های موجود در هوای اصفهان و ۱۰ شهرستان اطراف خبر داد.</p>
      <p>منصور شیشه فروش با اشاره به افزایش غلظت آلاینده های موجود در هوای اصفهان تا عدد۱۵۷ AQI(شاخص کیفیت هوا)، افزود: این وضعیت، کیفیت هوای کلان شهر اصفهان و ۱۰شهرستان اطراف را به وضعیت ناسالم برای عموم رساند.</p>
      <p>وی ادامه داد: فردا -پنجم آذرماه- تمام مهدهای کودک، واحدهای پیش دبستانی، دبستان و مدارس متوسطه اول و دوم در نواحی ششگانه شهر اصفهان و شهرستان های زرین شهر، فولادشهر، باغبهادران، خمینی شهر، نجف آباد، شاهین شهر، پیربکران، برخوار، مبارکه و سجزی تعطیل هستند.</p>
      <p>به گزارش ایسنا؛  مدیر کل مدیریت بحران استانداری اصفهان با اشاره به کنترل محدوده طرح ترافیک و تشدید برخورد با خودروهای دودزا و فاقد برگه معاینه فنی و اعمال قانون توسط پلیس راهنمایی و رانندگی افزود: تصمیم گیری درباره تعطیلی مدارس با هدف ماندن در منازل انجام شده و توصیه می شود گروه های حساس و کودکان در روز سه شنبه در منزل بمانند و از رفت و آمد در فضاهای عمومی خودداری کنند. </p>
      <p>شیشه فروش شهروندان را به استفاده از وسایل حمل و نقل عمومی توصیه کرد و گفت: تا زمانی که پایداری جو ادامه داشته و غلظت آلاینده های جوی سنگین است، ورزش در فضای باز نیز به هیچ عنوان توصیه نمی شود.</p>
      <p>انتهای پیام</p>
    </article>
  </body>
</html>