<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%bf%cf%8d%cf%81%ce%ba%ce%bf%ce%b9-%cf%80%ce%bf%ce%bb%ce%af%cf%84%ce%b5%cf%82-%ce%b6%ce%b7%cf%84%ce%bf%cf%8d%ce%bd-%ce%bd%ce%b1-%ce%b4%ce%b9%ce%ba%ce%b1%cf%83%cf%84%ce%b5%ce%af-%ce%bf-%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T19:41:59+00:00"/>
    <meta property="og:title" content="Τούρκοι πολίτες ζητούν να δικαστεί ο Ερντογάν, επειδή δεν έχει πτυχίο"/>
    <meta property="og:description" content="Σύμφωνα με τους νόμους της Τουρκίας, ο Πρόεδρος απαιτείται να έχει πανεπιστημιακό τίτλο"/>
  </head>
  <body>
    <article>
      <h1>Τούρκοι πολίτες ζητούν να δικαστεί ο Ερντογάν, επειδή δεν έχει πτυχίο</h1>
      <address>
        <time datetime="2019-11-25T19:41:59+00:00">25 Nov 2019, 19:41</time>
      </address>
      <p>Σύμφωνα με τους νόμους της Τουρκίας, ο Πρόεδρος απαιτείται να έχει πανεπιστημιακό τίτλο</p>
      <p>
        <b>Πρωτότυπη διαμαρτυρία έξω από το Ευρωπαϊκό Δικαστήριο Ανθρωπίνων Δικαιωμάτων στο Στρασβούργο πραγματοποιήθηκε σήμερα από Τούρκους πολίτες, οι οποίοι ζητούν να δικαστεί ο Πρόεδρος Ρετζέπ Ταγίπ Ερντογάν, επειδή δεν διαθέτει πτυχίο, όπως απαιτούν οι νόμοι της Τουρκίας.</b>
      </p>
      <p>Η πρωτοβουλία ανήκει στον Μετίν Γκιουλέρ, ηγέτη ενός μικρού αριστερού κόμματος στην Τουρκία, ο οποίος άπλωσε πανό διαμαρτυρίας έξω από το ΕΔΑΔ, ζητώντας την παρέμβαση του ευρωπαϊκού δικαστηρίου. Έχοντας εξαντλήσει όλα τα εσωτερικά ένδικα μέσα, όπως απαιτεί ο κανονισμός του ΕΔΑΔ, ο Τούρκος πολιτικός ζητεί από τους Ευρωπαίους δικαστές και εισαγγελείς, να προχωρήσουν στην αυτεπάγγελτη δίωξη του Τούρκου Προέδρου.</p>
      <p>«Το γνωρίζουν πολύ καλά το θέμα και πιστεύουμε, ότι θα κινηθούν αυτεπάγγελτα, για να δικάσουν τον Ερντογάν», δηλώνει ο Μετίν Γκιουλέρ, ο οποίος θα συνεχίσει να διαμαρτύρεται έξω από το ΕΔΑΔ, μέχρι να γίνει αποδεκτό το αίτημά του, όπως λέει. Η επόμενη διαμαρτυρία του έχει προγραμματιστεί για τις 19 Δεκεμβρίου.</p>
      <p>Στη διαμαρτυρία ενώπιον του ΕΔΑΔ συμμετείχαν περίπου 40 άτομα και ο Μετίν Γκιουλέρ αποδίδει τη χαμηλή συμμετοχή, στο «φόβο» που διακατέχει αρκετούς πολίτες, για τη δίωξη που θα υποστούν, αν στραφούν ενάντια στον Πρόεδρο της Τουρκίας. «Επειδή το σαράι έχει θυμώσει από αυτήν την κίνηση, φοβούνται και δεν θέλουν να φαίνονται. Για αυτό και όταν τραβάμε φωτογραφίες, είμαστε πολύ προσεκτικοί», δηλώνει ο Τούρκος πολιτικός, ο οποίος εμφανίζεται συνήθως μόνος σε όλες τις φωτογραφίες.</p>
    </article>
  </body>
</html>