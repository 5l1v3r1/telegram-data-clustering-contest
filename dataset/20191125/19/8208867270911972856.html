<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/atalanta/2019/11/25/news/atalanta_gasperini_con_la_dinamo_e_un_dentro_o_fuori_possiamo_ancora_qualificarci_-241914975/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T19:50:00+00:00"/>
    <meta property="og:title" content="Atalanta, Gasperini: &quot;Con la Dinamo è un dentro o fuori, possiamo ancora qualificarci&quot;"/>
    <meta property="og:description" content="Il tecnico nerazzurro crede nel passaggio del turno: &quot;Non abbiamo più margini di errore, ma la situazione non è compromessa. Ci teniamo a"/>
  </head>
  <body>
    <article>
      <h1>Atalanta, Gasperini: "Con la Dinamo è un dentro o fuori, possiamo ancora qualificarci"</h1>
      <h2>Il tecnico nerazzurro crede nel passaggio del turno: "Non abbiamo più margini di errore, ma la situazione non è compromessa. Ci teniamo a riscattare il ko dell'andata". Out Zapata: "Non ha recuperato"</h2>
      <address>
        <time datetime="2019-11-25T19:50:00+00:00">25 Nov 2019, 19:50</time>
      </address>
      <p><b>BERGAMO</b> - Gian Piero Gasperini non ha smesso di crederci. La strada dell'Atalanta è tutta in salita, ma con due vittorie nelle restanti partite e l'aiuto del Manchester City i nerazzurri possono ancora centrare l'impresa della qualificazione alla fase a eliminazione diretta di Champions League. Il primo dei due decisivi impegni vedrà i bergamaschi ricevere la Dinamo Zagabria, martedì alle ore 21: "Il pari con il City è stato importante per la nostra credibilità - ha spiegato il tecnico in conferenza stampa -. Fare risultato contro una squadra così forte ha rappresentato una spinta in più. Il cammino europeo era iniziato male, ma possiamo ancora raddrizzare la situazione. La partita di domani per noi è da dentro o fuori, non c'è dubbio".</p>
      <h3>"Zapata non è pronto"</h3>
      <p><a href="https://www.repubblica.it/sport/calcio/champions/2019/09/18/news/dinamo_zagabria-atalanta_4-0_i_bergamaschi_affondano_al_maksimir-236362246/">Il ko per 4-0 nella gara d'andata in Croazia</a> è ancora una ferita aperta: "E' stata la nostra peggiore partita dell'anno - ha detto senza mezzi termini Gasperini -, ma anche per meriti della Dinamo. Nel nostro girone ci sono ancora chance di qualificazione, ma non abbiamo più margine di errore. Vincendo entrambe le gare possiamo farcela. Domani vogliamo riscattare anche quella sconfitta". Dall'infermeria, però, non arrivano buone notizie per il tecnico: "Zapata non ha ancora recuperato, purtroppo è stato uno stop più lungo del previsto. Per questo tipo di infortuni bisogna aspettare. Muriel sta sicuramente meglio rispetto alla partita con la Juventus e possiamo contare anche su Ilicic e Malinovskyi, che in campionato erano squalificati. Mi prendo ancora qualche ora per scegliere la formazione. E poi partite come questa si decidono nell'arco di tutti i 90 minuti. Chi va in panchina può entrare e dare una svolta alla gara".</p>
    </article>
  </body>
</html>