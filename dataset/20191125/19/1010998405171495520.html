<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/vazhodat-na-botev-plovdiv-prodalzhi-i-sreshtu-etar.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T19:25:00+00:00"/>
    <meta property="og:title" content="Възходът на &quot;Ботев&quot; Пловдив продължи и срещу &quot;Етър&quot;"/>
    <meta property="og:description" content="Трета поредна победа за &quot;канарчетата&quot;"/>
  </head>
  <body>
    <article>
      <h1>Възходът на "Ботев" Пловдив продължи и срещу "Етър"</h1>
      <h2>Трета поредна победа за "канарчетата"</h2>
      <address>
        <time datetime="2019-11-25T19:25:00+00:00">25 Nov 2019, 19:25</time>
      </address>
      <p>Възходът на "Ботев" Пловдив продължава! "Канарчетата" записаха трета поредна шампионатна победа, след като спечелиха с 2:0 срещу гостуващия "Етър" в последен мач от 17-ия кръг. Така "Ботев" се изкачи до деветата позиция в класирането с актив от 19 точки. "Жълто-черните" изпревариха именно "Етър", вече заемащ десетото място със 17 точки.</p>
      <p>Днес в герой за пловдивчани се превърна капитанът Лъчезар Балтанов, вкарал и двата гола - съответно в 48' и 76'.</p>
      <p>Двубоят започна с по-активни действия от страна на домакините. В началните минути вратарят на "Етър" Христо Иванов трябваше да се намесва при далечни шутове на Тодор Неделев и Александър Тонев. Последваха още пропуски за "Ботев", включително и на Неделев от чиста позиция.</p>
      <p>Тимът на Ферарио Спасов поведе в началото на втората част, когато Балтанов бе най-съобразителен при едно разбъркване и засече топката в мрежата.</p>
      <p>"Ботев" сложи точка на спора четвърт час преди края - Тонев отклони, а Балтанов отново беше на точното място - 2:0. Първоначално играта продължи, след като стражът Иванов опита да извади топката. Междувременно страничният съдия маркира засада. Главният рефер Георги Димитров обаче се консултира с помощниците си и в крайна сметка зачете попадението, въпреки че авторът му Балтанов бе зад защитата.</p>
      <p>Така пловдивчани постигнаха нов успех и ще опитат да продължат серията си в следващия кръг, в който гостуват на "Царско село". В същото време "болярите" приемат "Славия".</p>
      <p>
        <b>Съставите</b>
      </p>
      <p><b>"Ботев" Пловдив:</b> 1. Георгиев, 28. Филипов, 5. Димитров, 3. Пиргов, 24. Марин, 18. Терзиев, 17. Балтанов, 14. Шопов, 8. Неделев, 7. Тонев, 92. Виана</p>
      <p><b>"Етър" Велико Търново:</b> 1. Х. Иванов, 15. И. Иванов. 23. Дюлгеров, 25. Стоянов, 5. Хубчев, 31. Станоев, 22. Колев, 8. Руменов, 7. Ангелов, 98. Ковачев, 11. Младенов</p>
    </article>
  </body>
</html>