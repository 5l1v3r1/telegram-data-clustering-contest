<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/brisbane-divky-auto-prehrati-australie-vrazda_1911251950_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T19:50:00+00:00"/>
    <meta property="og:title" content="Žena v Austrálii nechala dcery v autě před domem, obě zemřely na přehřátí. Úřady ji obvinily z vraždy"/>
    <meta property="og:description" content="Podle policie byli obě dívky ve voze několik hodin. Auto mělo přitom černou barvu, bylo na nekrytém dvorku a teplota venku v tu chvíli přesahovala 31 stupňů."/>
  </head>
  <body>
    <article>
      <h1>Žena v Austrálii nechala dcery v autě před domem, obě zemřely na přehřátí. Úřady ji obvinily z vraždy</h1>
      <address><time datetime="2019-11-25T19:50:00+00:00">25 Nov 2019, 19:50</time> by <a rel="author">Matěj Štýs</a></address>
      <p>
        <b>Australské úřady obvinily z vraždy ženu, která nechala dvě děti zemřít v horku v autě. Dívky z vozu dostala přivolaná policejní hlídka, obě v tu chvíli ale byly mrtvé. Matka na ně přitom nezapomněla na parkovišti, jak se stalo několikrát ve světě již v minulosti, ale nechala je v autě před domem ve městě Brisbane. V Austrálii se aktuálně blíží léto a teploty přes den šplhají ke třiceti stupňům.</b>
      </p>
      <p>Podle policie byly obě dívky ve voze několik hodin. Auto mělo černou barvu, bylo na nekrytém dvorku a teplota venku v tu chvíli přesahovala 31 stupňů. Při vystavení přímému slunci může být v autě klidně i o 20 až 30 stupňů Celsia víc než venku. Děti ve věku jeden a dva roky tak neměly šanci na přežití.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/dite-v-aute-leto-slovensko_1806111623_ako"/>
      </related>
      <p>Ve chvíli, kdy je policisté z auta dostali, byly už mrtvé. Záchranáři se je ještě snažili resuscitovat, ovšem bez úspěchu. „Obě děti vykazovaly známky přehřátí a to formuje směr našeho vyšetřování,“ řekl <a href="https://www.theguardian.com/australia-news/2019/nov/23/two-toddlers-found-dead-in-a-car-in-brisbane">pro deník Guardian</a> policista Mark White v sobotu.</p>
      <p>Sedmadvacetiletou Kerri-Ann Conleyou úřady obvinily z vraždy. Australský stát Queensland nedávno rozšířil definici vraždy o takzvanou bezohlednou lhostejnost k lidskému životu, Conleyová je tak první ženou obviněnou z vraždy za těchto okolností. Kromě toho žena čelí i obvinění z přechovávání drog.</p>
      <h3>Chyba úředníků?</h3>
      <p>Premiérka státu Queensland Annastacia Palaszczuková v reakci na případ prohlásila, že je to absolutní tragédie a apelovala na australský úřad pro ochranu dětí, aby situaci řádně prošetřil. Podle ní totiž problémy v péči o tyto děti úřad už v minulosti řešil. Vyvstává tak otázka, zda úředníci situaci nepodcenili a neudělali chybu.</p>
      <p>Vedoucí úřadu nechtěla poskytnout žádné informace o rodině. Zdůraznila ale, že pokud úřad získá informace o možném ohrožení dětí, začne tuto situaci vyšetřovat. U domu, před kterým dívky zemřely, vytvořili lidé improvizované pietní místo. Nosí tam květiny a plyšové hračky.</p>
      <figure>
        <iframe data-src="https://twitter.com/belindaverne/status/1198453069249335296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://www.google.com/maps/embed?pb=!1m18!1m12!1m3!1d3603776.2814751742!2d149.29243858877837!3d-27.88810156823124!2m3!1f0!2f0!3f0!3m2!1i1024!2i768!4f13.1!3m3!1m2!1s0x6b91579aac93d233%3A0x402a35af3deaf40!2sBrisbane%20Queensland%2C%20Austr%C3%A1lie!5e0!3m2!1scs!2scz!4v1574703669515!5m2!1scs!2scz" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/osmilety-chlapec-ridil-auto-nemecko-dalnice-golf-prevodovka-rychlost-180_1908232345_cha"/>
        <a href="https://www.irozhlas.cz/zpravy-svet/oslo-michalkovi-kristin-ugstat-steinrem-adopce-barnevernet-vychova-deti_1911111734_vtk"/>
        <a href="https://www.irozhlas.cz/zpravy-svet/dite-v-aute-leto-slovensko_1806111623_ako"/>
      </related>
    </article>
  </body>
</html>