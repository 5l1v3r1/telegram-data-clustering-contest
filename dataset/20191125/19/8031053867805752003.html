<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b3%ce%b9%ce%ac%ce%bd%ce%bd%ce%b7%cf%82-%ce%b1%ce%bd%cf%84%ce%b5%cf%84%ce%bf%ce%ba%ce%bf%cf%8d%ce%bd%ce%bc%cf%80%ce%bf-%cf%84%ce%bf-%cf%80%ce%b1%ce%b9%ce%b4%ce%af-%ce%b1%cf%80%cf%8c-%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T19:35:37+00:00"/>
    <meta property="og:title" content="Γιάννης Αντετοκούνμπο: Το παιδί από τα Σεπόλια που «κάρφωσε» την κορυφή"/>
    <meta property="og:description" content="Βγάζοντας μάτια στην Αμερική από τους πρώτους αγώνες και καταρρίπτοντας το ένα ρεκόρ μετά το άλλο, ο «The Greek Freak» αποδεικνύει ότι τίποτε σε αυτή την ζωή δεν είναι τυχαίο"/>
  </head>
  <body>
    <article>
      <h1>Γιάννης Αντετοκούνμπο: Το παιδί από τα Σεπόλια που «κάρφωσε» την κορυφή</h1>
      <address>
        <time datetime="2019-11-25T19:35:37+00:00">25 Nov 2019, 19:35</time>
      </address>
      <p>
        <b>Βγάζοντας μάτια στην Αμερική από τους πρώτους αγώνες και καταρρίπτοντας το ένα ρεκόρ μετά το άλλο, ο «The Greek Freak» αποδεικνύει ότι τίποτε σε αυτή την ζωή δεν είναι τυχαίο</b>
      </p>
      <p>Αν εκείνο το απόγευμα του 2008, ο Σπύρος Βελλινιώτης αναζητώντας νέα ταλέντα για τον Φιλαθλητικό δεν πήγαινε στα Σεπόλια για να εντοπίσει ένα παιδί που τον είχε εντυπωσιάσει πριν δυο χρόνια, αν την ίδια ώρα ο Γιάννης Αντετοκούνμπο δεν βρισκόταν εκεί μαζί με δύο από τα αδέρφια του, ίσως η πορεία του MVP για το 2019 στο NBA να ήταν κατά τι διαφορετική. Όμως η ιστορία δεν γράφεται με τα αν αλλά με στιγμές, ίσως και χρονικές συγκυρίες όπως αυτή που έφερε τον Γιάννη απέναντι στον πρώτο άνθρωπο που είδε αυτό που δεν είχαν δει άλλοι. «Όταν τον είδα, κοίταξα προς τον ουρανό και είπα: “Θεέ μου, πώς γίνεται να μην έχει δει κανένας τις φυσικές ικανότητες και το ταλέντο αυτού του παιδιού;” αναρωτήθηκε ο Βελλινιώτης σε συνέντευξη που παραχώρησε τρία χρόνια πριν.</p>
      <p>γράφει ο Διονύσης Θανάσουλας</p>
      <p>Τότε που ο Γιάννης γινόταν το «the next big thing» στο NBA, ζώντας το πιο τρελό του όνειρο, αυτό που ξεκίνησε σε ένα φτωχικό δωμάτιο στα Σεπόλια. Τα δάκρυα που αυλάκωναν το πρόσωπό του κατά την διάρκεια της ομιλίας του όταν βραβεύτηκε ως mvp της περσινής σεζόν , ήταν αυτά τα γλυκόπικρα, που κύλησαν ασυναίσθητα από το The Greek Freak, όταν αναφερόταν στον πατέρα του ή την οικογένεια του. Αυτή που στήριξε όταν υπέγραψε το πρώτο του επαγγελματικό συμβόλαιο και ξεκίνησε την πορεία του προς την κορυφή, στέλνοντας αρχικά συνέχεια χρήματα, αναφέρει το newsauto.gr</p>
      <p>
        <b>Χρήματα τα οποία δεν μέτραγε, με αποτέλεσμα μια ημέρα πριν από πέντε χρόνια να μην έχει λεφτά ούτε για να πάρει ταξί την ημέρα του αγώνα των Bucks στη έδρα τους.</b>
      </p>
      <p>Τι έκανε; Άρχισε να τρέχει στον δρόμο προκειμένου να φτάσει εγκαίρως στο γήπεδο, μέχρι την στιγμή που έγινε αντιληπτός από ένα ζευγάρι μέσα στο αυτοκίνητο τους. Δεν ήταν άλλωστε και πολύ δύσκολο να τον καταλάβουν αφού δεν είναι σύνηθες θέαμα να βλέπεις ένα τύπο 2.11 μέτρα ύψος να τρέχει στον δρόμο. Έτσι, αφού τον προσπέρασαν σταμάτησαν λίγα μέτρα μετά, ρώτησαν τον Γιάννη αν είναι ο «νέος»-ο rookie στα αγγλικά-της ομάδας και όταν αυτός απάντησε θετικά προσφέρθηκαν να τον πάνε στο γήπεδο! Είναι κι αυτό ένα στιγμιότυπο της συναρπαστικής ζωής ενός παιδιού που μεγάλωσε μέσα στην φτώχεια χωρίς να λοξοδρομήσει ποτέ από τις οικογενειακές αξίες που μετέδωσαν οι γονείς του, σε αυτόν και στα αδέρφια του. Αξίες που τον ακολουθούν ακόμη και τώρα που είναι πλέον σούπερ σταρ και πρότυπο για τους πιτσιρικάδες που παθιάζονται με την πορτοκαλί μπάλα και λατρεύουν τα καρφώματα του Giannis.</p>
      <figure>
        <img src="https://www.pentapostagma.gr/wp-content/uploads/2019/11/191125162643_antetokoubo_Hellas.jpg"/>
      </figure>
      <h3>All the way!</h3>
      <p>«Η μοίρα μπορεί να σε ξεκινήσει από τα χαμηλά, αλλά τα όνειρα μπορούν να σε φτάσουν στην κορυφή» έγραψε στο Instagram του προλογίζοντας το σποτάκι της Nike για τον ίδιο.<br/>Ο πολυτιμότερος παίχτης της περσινής σεζόν στο ΝΒΑ που φέτος ξεκίνησε με όργια στο παρκέ, άφησε πίσω του και με διαφορά τον Χάρντεν. Είναι αυτός που νοιώθει πιο Έλληνας από πολλούς Έλληνες και δεν χάνει ευκαιρία να δηλώνει πόσο περήφανος αισθάνεται που είναι πολίτης αυτής της χώρας, στην οποία μεγάλωσε. Είναι το παιδί που άλλαζε παπούτσια εκ περιτροπής με τον αδερφό του Θανάση, αφού δεν υπήρχε δεύτερο ζευγάρι για να παίξει στον Φιλαθλητικό. Ο νεαρός που άρπαξε από τα μαλλιά την ευκαιρία που του δόθηκε όταν τα «Ελάφια» τον επέλεξαν στα draft, αποδείχθηκε πολύ πιο έτοιμος για τα παρκέ του NBA από άλλους Ευρωπαίους. Όπως έγραψαν πολλά Αμερικάνικα ΜΜΕ είναι ο ξένος αθλητής που προσαρμόστηκε πιο γρήγορα στον μαγικό αλλά δύσκολο κόσμο του ΝΒΑ, δουλεύοντας ακατάπαυστα μέσα και έξω από το γήπεδο.</p>
      <h3>Βάρη, ασκήσεις ενδυνάμωσης μυών, σουτ, αλτικότητα, διατροφή;</h3>
      <p>Ο Αντετοκούνμπο έχυσε κιλά ιδρώτα για να χτίσει ένα ζηλευτό κορμί και να γίνεται καθημερινά όλο και καλύτερος. Τα αποτελέσματα φάνηκαν πολύ γρήγορα, αφού ο νεαρός rookie μεταμορφώθηκε στον ηγέτη των Bucks, αυτόν που γράφει πλέον μια μοναδική ιστορία στο πιο δύσκολο πρωτάθλημα του κόσμου. Εκεί όπου πλέον τον σέβονται όλοι, βλέποντας τι κατόρθωσε μέσα σε έξι χρόνια ο νεαρός που δούλευε και ονειρευόταν αρχικά να γίνει σπουδαίος ποδοσφαιριστής. Ήταν τότε που κοιμόταν μαζί με τα άλλα του αδέρφια σε εκείνο το μικρό δωμάτιο που έμενε όλη η οικογένεια Αντετοκούνμπο, ζώντας με στερήσεις αλλά και με αξιοπρέπεια, σε μια χώρα που αγάπησαν και την θεωρούν πατρίδα τους.</p>
      <p>Επιστρέφει εδώ συνήθως για να ξεκουραστεί και να προσφέρει απλόχερα ότι μπορεί μέσα από την καρδιά του και όχι μόνο, αφού έχει πάντα ψηλά την κοινωνική προσφορά στους ανθρώπους.</p>
      <p>Μπορεί να το κάνει πλέον, αυτός ο φοβερός αθλητής . <b>Το παραμύθι του Γιάννη βρίσκεται ακόμη στην αρχή του, στα πρώτα κεφάλαια μιας επικής διαδρομής που ξεκίνησε μια μέρα του 2008 στα Σεπόλια…</b></p>
    </article>
  </body>
</html>