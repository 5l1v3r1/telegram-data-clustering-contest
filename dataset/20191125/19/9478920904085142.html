<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/tripoli/tripoli-ekthesi-fotografias-apo-ton-xenona-filoxenias-gynaikon-thymaton-vias/"/>
    <meta property="og:site_name" content="ert.gr"/>
    <meta property="article:published_time" content="2019-11-25T19:13:37+00:00"/>
    <meta property="og:title" content="Τρίπολη: Έκθεση φωτογραφίας από τον ξενώνα φιλοξενίας γυναικών-θυμάτων βίας"/>
    <meta property="og:description" content="Ξεκίνησε στην Τρίπολη και στον πάνω όροφο του Μαλλιαροπουλείου Θεάτρου, η έκθεση φωτογραφίας του ξενώνα φιλοξενίας γυναικών, θυμάτων βίας, της Τρίπολης."/>
  </head>
  <body>
    <article>
      <h1>Τρίπολη: Έκθεση φωτογραφίας από τον ξενώνα φιλοξενίας γυναικών-θυμάτων βίας</h1>
      <address><time datetime="2019-11-25T19:13:37+00:00">25 Nov 2019, 19:13</time> by <a rel="author">Σταύρος Ζορμπαλάς</a></address>
      <p>Ξεκίνησε στην <b>Τρίπολη </b>και στον πάνω όροφο του <b>Μαλλιαροπουλείου Θεάτρο</b>υ, η <b>έκθεση φωτογραφίας</b> του ξενώνα φιλοξενίας γυναικών, θυμάτων βίας, της Τρίπολης.</p>
      <p>Η δράση πραγματοποιείται -σε συνεργασία με το δήμο της Τρίπολης- με αφορμή την <b>παγκόσμια ημέρα για την εξάλειψη της βίας κατά των γυναικών</b>.</p>
      <p>Στόχος των υπευθύνων του ξενώνα, είναι η ευαισθητοποίηση και η ενημέρωση των πολιτών, πάνω σε θέματα έμφυλης και ενδοοικογενειακής βίας.</p>
      <p>Η έκθεση αποτελείται από <b>μαυρόασπρες φωτογραφίες γυναικών-μελών από χορευτικά σωματεία της Τρίπολης</b>, οι οποίες, συμμετείχαν εθελοντικά, στοχεύοντας και αυτές, να συμβάλλουν στην καμπάνια γνωστοποίησης και προώθησης του προβλήματος, έτσι όπως την σχεδιάζει η συγκεκριμένη δομή της Τρίπολης.</p>
      <p>Τα επιστημονικά στελέχη του ξενώνα, σε δηλώσεις τους, κάλεσαν τις γυναίκες-θύματα της βίας, να σπάσουν την σιωπή τους, να μην φοβηθούν, να καταγγείλουν και να ζητήσουν δικαιοσύνη για οποιαδήποτε πράξη κακοποίησης δεχθούν.</p>
      <figure>
        <img src="https://www.ert.gr/wp-content/uploads/2019/11/%CE%BE%CE%B5%CE%BD%CF%8E%CE%BD%CE%B1%CF%82-4-e1574709667986.jpg"/>
      </figure>
      <p>Είπαν χαρακτηριστικά:</p>
      <p>«Μία στις τρεις γυναίκες κάποια στιγμή στη ζωή της θα αντιμετωπίσει σωματική, ψυχολογική ή σεξουαλική βία, μία στις πέντε γυναίκες θα πέσει θύμα βιασμού ή απόπειρας βιασμού, το 40 με 50% των γυναικών της Ευρωπαικής Ένωσης, έχει ήδη αναφέρει κάποια μορφή σεξουαλικής παρενόχλησης στο χώρο εργασίας, ενώ πολλοί άνθρωποι στον κόσμο, κυρίως γυναίκες και παιδιά, εκτιμάται ότι παράνομα διακονούνται, με σκοπό την σεξουαλική εκμετάλλευση και την εξαναγκαστική εργασία».</p>
      <figure>
        <img src="https://www.ert.gr/wp-content/uploads/2019/11/%CE%9E%CE%B5%CE%BD%CF%8E%CE%BD%CE%B1%CF%82-3-e1574709444267.jpg"/>
      </figure>
      <p>Το επιστημονικό προσωπικό του ξενώνα της Τρίπολης, αναφέρθηκε και στις άλλες μορφές βίας, όπως την οικονομική και την ψυχολογική.</p>
      <p>Ο ξενώνας της Τρίπολης, λειτουργεί απ΄ το 2014 και αποτελεί μέρος ενός δικτύου δομών πρόληψης και αντιμετώπισης της βίας, σε περιφερειακό επίπεδο.</p>
      <p>Καλύπτει τις ανάγκες της Περιφέρειας Πελοποννήσου και συγχρηματοδοτείται απ’ την Ευρωπαική Ένωση, στο πλαίσιο του ΕΣΠΑ.</p>
      <p>Στον ξενώνα (χωρητικότητας 20 ατόμων), φιλοξενούνται γυναίκες-θύματα έμφυλης βίας, μαζί με τα παιδιά τους, μέχρι 18 ετών για κορίτσια και μέχρι 12 ετών για αγόρια.</p>
      <p>Η παραμονή έχει προσωρινό χαρακτήρα και διαρκεί 3 μήνες με δυνατότητα παράτασης, εφόσον κριθεί αναγκαίο.</p>
      <p>Προσφέρει δωρεάν, στέγαση και σίτιση, κοινωνική και ψυχολογική υποστήριξη, εκπαίδευση και δημιουργική απασχόληση, εργασιακή συμβουλευτική, δικτύωση με άλλες δομές και υπηρεσίες, παραπομπή για την κάλυψη αναγκών.</p>
      <p>Η έκθεση θα είναι ανοιχτή στο κοινό μέχρι την Παρασκευή, 29 του μήνα.</p>
      <p>Θα λειτουργεί απ’ τις 10 το πρωί μέχρι τις 2 το μεσημέρι και απ’ τις 6 το απόγευμα μέχρι τις 9 το βράδυ.</p>
      <figure>
        <img src="https://www.ert.gr/wp-content/uploads/2019/11/%CE%9E%CE%B5%CE%BD%CF%8E%CE%BD%CE%B1%CF%82-1.jpg"/>
      </figure>
      <p>φωτό: Στ. Ζορμπαλάς</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/anakoinosi-node-rodopis-gia-tin-25i-noemvrioy-diethni-imera-gia-tin-exaleipsi-tis-vias-kata-ton-gynaikon/"/>
        <a href="https://www.ert.gr/perifereiakoi-stathmoi/komotini/drasi-gia-tin-tin-pagkosmia-imera-exaleipsis-tis-vias-kata-ton-gynaikon-elas-kethi/"/>
        <a href="https://www.ert.gr/dimosio-vima/arthrografia/alithini-via/"/>
        <a href="https://www.ert.gr/perifereiakoi-stathmoi/florina/2i-synantisi-chorodiakon-synolon-sti-florina/"/>
        <a href="https://www.ert.gr/perifereiakoi-stathmoi/orestiada/n-gkara-oi-thrakiotes-den-diapragmateyomaste-tin-exoryxi-chrysoy/"/>
        <a href="https://www.ert.gr/perifereiakoi-stathmoi/kavala/kavala-ekdilosi-toy-kke/"/>
      </related>
    </article>
  </body>
</html>