<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Ispovijest-zlostavljane-zene-Psihicki-teror-uvod-u-prve-batine/570455?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Ispovijest zlostavljane žene: Psihički teror uvod u prve batine"/>
    <meta property="og:description" content="​BANJALUKA, BIJELJINA - Nakon što sam naglo izgubila vid, tadašnji suprug počeo je psihičko zlostavljanje riječima &quot;smotana si, glupa, nesposobna&quot;, a nakon toga je ubrzo došlo i fizičko nasilje, ispričala je za &quot;Nezavisne&quot; tridesetsedmogodišnja Milijana Krsmanović iz Bijeljine, koja je bila žrtva nasilja osam godina."/>
  </head>
  <body>
    <article>
      <h1>Ispovijest zlostavljane žene: Psihički teror uvod u prve batine</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author">Bojana Živanić</a></address>
      <p>​BANJALUKA, BIJELJINA - Nakon što sam naglo izgubila vid, tadašnji suprug počeo je psihičko zlostavljanje riječima "smotana si, glupa, nesposobna", a nakon toga je ubrzo došlo i fizičko nasilje, ispričala je za "Nezavisne" tridesetsedmogodišnja Milijana Krsmanović iz Bijeljine, koja je bila žrtva nasilja osam godina.</p>
      <p>"Udala sam se vrlo mlada i u prvim godinama braka to nije bilo toliko izraženo zato što sam ja tada bila zdrava i fizički aktivna kao žena, majka i domaćica u kući, ali poslije deset godina braka i nakon rođenja trećeg djeteta, ja sam naglo izgubila vid, došlo je do pucanja očnog dna i samim tim se smanjila moja radna funkcija. Kada žena nije funkcionalna, automatski se smatra bezvrijednom i tada počinje psihičko nasilje, da bi poslije 15 godina braka prešlo u fizičko, gdje sam poslije tih batina napustila kuću sa troje djece i jednostavno počela da se borim kroz život", ispričala je Krsmanovićeva povodom Međunarodnog dana borbe protiv nasilja nad ženama.</p>
      <p>Prvo se dešavalo to psihičko nasilje, dodaje ona, ali nije pokušavala da se odupre, jer jer smatrala da će da prestane.</p>
      <p>"Možda čak ni to fizičko nasilje ne bih prijavila, nego je moja kćerka, koja je tada imala 11 godina, pozvala policiju i samim dolaskom policije ja sam osjetila snagu da treba da se borim", rekla je ova hrabra žena, koja je iz svega isplivala uz podršku roditelja i Udruženja "Lara" iz Bijeljine.</p>
      <p>Tada je, priča, shvatila da počinje da vrijedi kao ličnost, jer je do tada u njoj i većini drugih žrtava nasilja bio prisutan nedostatak samopouzdanja i vjere u sebe, a mislila je i da ne može da živi van bračne zajednice.</p>
      <p>"Samo ta psihološka podrška je veoma bitna u tim momentima, a ja sam je imala i poslije pet godina sam uspjela da prevaziđem sve to", ističe Krsmanovićeva.</p>
      <p>Kako kaže, bivši muž je nakon što je otišla nije proganjao, jer je, ističe, brzo počeo sudski proces, a jedna od izrečenih kazni bila je šestomjesečna zabrana prilaska Krsmanovićevoj.</p>
      <p>"Svim ženama poručujem da ne trpe nasilje i da obrate više pažnje na tu konverzaciju u braku, jer to često počne psihičkim nasiljem, da žena i ne primijeti da je pod torturom, pa tek kasnije pređe u fizički napad, što i jeste krajnji cilj nasilnika", savjetuje Krsmanovićeva.</p>
      <p>Ona se, zahvaljujući svojoj istrajnosti, izborila sa svim i posredstvom Udruženja "Lara" se zaposlila u bijeljinskoj bolnici kao fizioterapeut tehničar.</p>
      <p>Povodom početka kampanje "16 dana aktivizma u borbi protiv rodno zasnovanog nasilja", govorila je Minja Damjanović, voditeljica projekta na sprečavanju nasilja nad ženama u UN Women, koja je kazala da ova kampanja svake godine počinje 25. novembra i traje do 10. decembra.</p>
      <p>"Neophodno je ukazati na to da su ženska prava - ljudska prava i to je možda očigledno, ali se često zaboravi. Ono što mi ove godine ovom kampanjom želimo pokazati jeste veza između nasilja nad ženama i nasilja u porodici i rodnih stereotipa, pa tako ovu kampanju ove godine provodimo pod dva slogana, jedan je "Isključimo nasilje", a drugi je "Isključimo stereotipe", istakla je Damjanovićeva.</p>
      <p>Bojan Arula, socijalni radnik u Centru za socijalni rad Banjaluka, rekao je da je ovaj centar pionir u borbi protiv nasilja u porodici te da je među prvima u BiH uveo mobilni tim za podršku žrtvama trgovine ljudima.</p>
      <p>Prema podacima, u RS su u prvih šest mjeseci nasilju u porodici bila izložena 652 lica, zbog čega je, kako je rečeno, neophodno pooštriti kaznenu politiku s ciljem dostizanja nulte tolerancije prema nasilju u porodici.</p>
      <p>Bosiljka Bošnjak, pomoćnik ministra za porodicu, omladinu i sport RS, navela je da su prema podacima MUP-a RS, od 652 lica koja su bila izložena nasilju u porodici, 439 bile žene i 213 muškarci.</p>
      <p>Amela Bašić-Tomić, koordinator Sigurne kuće za žene i djecu žrtve porodičnog nasilja iz Banjaluke, rekla je da je u 10 mjeseci ove godine u tu kuću bilo smješteno 38 lica - 19 žena i 19 djece, koji su preživjeli nasilje od člana porodice.</p>
      <p>Lana Jajčević, pravni savjetnik u Fondaciji "Udružene žene Banjaluka", rekla je da im se u prvih šest mjeseci za pravni savjet obratilo 220 žena.</p>
    </article>
  </body>
</html>