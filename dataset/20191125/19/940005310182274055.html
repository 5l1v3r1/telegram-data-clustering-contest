<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/medicii-i-au-extirpat-unui-barbat-indian-un-rinichi-de-7-4-kilograme.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T19:33:00+00:00"/>
    <meta property="og:title" content="Medicii i-au extirpat unui bărbat indian un rinichi de 7,4 kilograme"/>
    <meta property="og:description" content="Chirurgii indieni au extirpat un rinichi de 7,4 kilograme, de mărimea unei bile de bowling, din organismul unui pacient diagnosticat cu o maladie genetică rară, a anunţat luni un membru al echipei medicale."/>
  </head>
  <body>
    <article>
      <h1>Medicii i-au extirpat unui bărbat indian un rinichi de 7,4 kilograme</h1>
      <h2>Chirurgii indieni au extirpat un rinichi de 7,4 kilograme, de mărimea unei bile de bowling, din organismul unui pacient diagnosticat cu o maladie genetică rară, a anunţat luni un membru al echipei medicale.</h2>
      <address>
        <time datetime="2019-11-25T19:33:00+00:00">25 Nov 2019, 19:33</time>
      </address>
      <p>Acesta este unul dintre cei mai mari rinichi extirpaţi vreodată în cadrul unei operaţii medicale, potrivit Agerpres.</p>
      <p><i>„Avea o mărime uriaşă şi ocupa jumătate din abdomenul pacientului. Ştiam că era un rinichi mare, dar nu ne-am gândit niciodată că va fi şi atât de greu"</i>, a declarat Sachin Kathuria, membru al echipei medicale.</p>
      <p>Pacientul de 56 de ani, diagnosticat cu boală polichistică renală autozomal dominantă, a fost supus unei intervenţii chirurgicale de două ore la spitalul Sir Ganga Ram din New Delhi luna trecută.</p>
      <p>Un rinichi normal cântăreşte între 120 de grame şi 150 de grame şi are o lungime de aproximativ 12 centimetri. Rinichiul pacientului indian avea o lungime de 45 de centimetri, a dezvăluit medicul Sachin Kathuria.</p>
      <p>Potrivit Cărţii Recordurilor Guinness, cel mai mare rinichi extirpat vreodată de la un pacient uman, operaţie realizată la Dubai în 2017, avea o greutate de 4,25 kilograme.</p>
      <p>Însă medicii de la acelaşi spital din New Delhi au dezvăluit că au găsit dosare medicale în care se vorbeşte despre un rinichi de 9 kilograme care ar fi fost extirpat din corpul unui pacient.</p>
      <p>Boala de care suferă pacientul indian operat în luna octombrie provoacă apariţia unor chisturi pe rinichi. Medicii din New Delhi au decis să realizeze acea operaţie după ce au detectat o hemoragie internă şi un început de infecţie în organismul pacientului.</p>
      <p>Potrivit medicului Sachin Kathuria, pacientul are acum o stare bună de sănătate şi a fost plasat sub dializă în aşteptarea unui transplant renal.</p>
      <p>Sursa: Agerpres</p>
    </article>
  </body>
</html>