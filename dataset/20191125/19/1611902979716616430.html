<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/e-papierosy-jako-psychotropy-stosowane-sa-w-polsce-do-zazywania-narkotykow/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T19:08:33+00:00"/>
    <meta property="og:title" content="E-papierosy jako psychotropy. Stosowane są w Polsce do zażywania narkotyków"/>
    <meta property="og:description" content="Istnieją dowody na używanie e-papierosów do inhalacji takich substancji, jak THC/CBD, mefedron, kokaina, metamfetamina i fentanyl – powiedział w 25 listopada szef GIS Jarosław Pinkas. Poinformował, że w Polsce odnotowano dwa zgony na skutek zażycia fentanylu przy użyciu e-papierosa."/>
  </head>
  <body>
    <article>
      <h1>E-papierosy jako psychotropy. Stosowane są w Polsce do zażywania narkotyków</h1>
      <address><time datetime="2019-11-25T19:08:33+00:00">25 Nov 2019, 19:08</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Istnieją dowody na używanie e-papierosów do inhalacji takich substancji, jak THC/CBD, mefedron, kokaina, metamfetamina i fentanyl – powiedział w 25 listopada szef GIS Jarosław Pinkas. Poinformował, że w Polsce odnotowano dwa zgony na skutek zażycia fentanylu przy użyciu e-papierosa.</b>
      </p>
      <p>Według danych GIS, 30 proc. uczniów w wieku od 15 do 19 lat regularnie pali elektroniczne papierosy, a 60 proc. co najmniej raz ich próbowało.</p>
      <p>– <i>Młodzież niestety traktuje e-papierosy jako mniej ryzykowne, zupełnie nie zdaje sobie z tego sprawy, że są to narzędzia do uzależnienia od różnych substancji –</i> powiedział szef GIS. Wskazał, że młodzi ludzie wybierają tę formę konsumpcji nikotyny m.in. z powodu niskiego kosztu i smaku liquidów.</p>
      <p>Pinkas podkreślił, że istnieją udokumentowane przypadki zatruć płynem z e-papierosów wśród dzieci i dorosłych. Centrum Kontroli i Zapobiegania Chorób (Centers for Disease Control and Prevention – CDC) wprowadziło termin EVALI (e-cigarette, or vaping, product use associated lung injury – EVALI), aby opisać choroby i urazy płuc związane z używaniem e-papierosów lub waporyzacją.</p>
      <p>Na początku października liczba potwierdzonych i prawdopodobnych przypadków EVALI przekroczyła ponad tysiąc w samych Stanach Zjednoczonych i na Wyspach Dziewiczych Stanów Zjednoczonych. Według ostatnich doniesień, EVALI jest prawdopodobnie wynikiem bezpośredniej toksyczności lub uszkodzenia tkanek, spowodowanego szkodliwymi oparami chemicznymi, w przeciwieństwie do gromadzenia się lipidów w płucach.</p>
      <p>Od kwietnia 2019 r. na terenie Stanów Zjednoczonych na skutek użycia e-papierosów odnotowano 2 290 przypadków ostrej niewydolności oddechowej i 47 zgonów.</p>
      <p>Pinkas powiedział, że e-papierosy są także używane jako urządzenia do inhalacji substancjami psychoaktywnymi. Wskazał, że w literaturze naukowej istnieje szereg dowodów wskazujących na przypadki użycia e-papierosa do inhalacji substancji takich jak: THC/CBD, syntetyczne katynony (np. mefedron), kokaina, metamfetamina, MDA, MDMA, GHB, heroina, fentanyl.</p>
      <p>Rzecznik prasowy KGP insp. Mariusz Ciarka apelował do rodziców o czujność i kontrolę, czy ich dzieci nie używają e-papierosów. – <i>Pojawił się nowy trend, gdzie w tych urządzeniach młodzież stosuje obok środków wziewnych również narkotyki i to zarówno THC, jak i metamfetaminę</i> – powiedział.</p>
      <p>Prezes NFZ Adam Niedzielski powiedział, że na leczenie konsekwencji palenia tytoniu Fundusz wydaje rocznie kilka miliardów złotych. Zaznaczył, że dokładna kwota jest trudna do oszacowania, ponieważ z paleniem wiążą się zachorowania na wiele chorób, m.in. onkologicznych, kardiologicznych. Wskazał, że prawie 90 proc. przypadków raka płuc jest związanych z paleniem tytoniu.</p>
      <p>Z badania Kantar dla GIS wynika, że codziennie tytoń pali 21 proc. Polek i Polaków (24 proc. mężczyzn i 18 proc. kobiet). Liczba palaczy w ostatnich latach systematycznie spada – w roku 2017 paliło 24 proc. Polaków, a w 2011 – 31 proc. Z kolei do używania e-papierosów przyznaje się 1 proc. Polek i Polaków, a 4 proc. przyznaje, że używała ich przynajmniej raz.</p>
      <p>Osoby używające e-papierosów wskazywały, że decydują się na to m.in. ze względu na modę (34 proc. mężczyzn i 17 proc. kobiet), z powodu przekonania o ich mniejszej szkodliwości od tradycyjnych papierosów (18 proc. mężczyzn i 15 proc. kobiet), z powodów finansowych (14 proc. mężczyzn i 15 proc. kobiet) oraz z chęci rzucenia palenia tradycyjnych papierosów (13 proc. mężczyzn i 14 proc. kobiet).</p>
      <p>58 proc. badanych uważa, że e-papierosy wywołują poważne choroby, 14 proc. nie zgadza się z tą opinią. Zdania na ten temat nie ma 28 proc. badanych.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/100-ton-polskiego-zlota-zostalo-sprowadzone-do-kraju-z-banku-anglii-w-grudniu-pojawi-sie-z-tej-okazji-zlota-moneta-w-ksztalcie-sztabki/"/>
        <a href="https://nczas.com/2019/11/25/antyterrorysci-rozbili-grupe-przestepcza-mafiozi-przemycali-z-holandii-marihuane-kokaine-i-ekstazy-video/"/>
        <a href="https://nczas.com/2019/11/25/lewica-i-radni-ko-przeciw-budowie-luku-triumfalnego-pomnik-bitwy-warszawskiej-po-trupie-radnego-szolca/"/>
        <a href="https://nczas.com/2019/11/25/pis-nasladuje-jaruzelskiego-wracaja-prl-owskie-pomysly-zakazu-sprzedazy-alkoholu/"/>
        <a href="https://nczas.com/2019/11/25/nczastv-kto-poluje-na-michalkiewicza-meska-rozmowa-tomasza-sommera-ze-stanislawem-michalkiewiczem-wideo-na-zywo/"/>
        <a href="https://alaluna.pl/video/reakcja-dody-na-zwyciestwo-gabor-bezcenna-padly-niecenzuralne-slowa-video-18/"/>
        <a href="https://nczas.com/2019/11/25/sprzet-polskiej-firmy-poleci-na-jowisza-bedzie-tam-szukac-pozaziemskiego-zycia/"/>
        <a href="https://nczas.com/2019/11/25/czarny-piatek-juz-blisko-zobacz-swoje-konsumenckie-prawa/"/>
        <a href="https://nczas.com/2019/11/25/artur-dziambor-znalazl-wspolny-jezyk-z-magdalena-ogorek-ale-to-na-pewno-nie-spodoba-sie-millerowi/"/>
      </related>
    </article>
  </body>
</html>