<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/andreidretter/Storavis-Vil-utestenge-Russland-fra-all-idrett-i-fire-ar-283340b.html"/>
    <meta property="og:site_name" content="adressa.no"/>
    <meta property="article:published_time" content="2019-11-25T19:44:24+00:00"/>
    <meta property="og:title" content="Storavis: Vil utestenge Russland fra all idrett i fire år"/>
    <meta property="og:description" content="Et utvalg nedsatt av Verdens antidopingbyrå ( WADA) foreslår at Russland utestenges fra all idrett i fire år for brudd på dopingreglementet."/>
  </head>
  <body>
    <article>
      <h1>Storavis: Vil utestenge Russland fra all idrett i fire år</h1>
      <address><time datetime="2019-11-25T19:44:24+00:00">25 Nov 2019, 19:44</time> by <a rel="author">NTB</a></address>
      <p>Et utvalg nedsatt av Verdens antidopingbyrå ( WADA) foreslår at Russland utestenges fra all idrett i fire år for brudd på dopingreglementet.</p>
      <aside><a href="https://www.adressa.no/100Sport/andreidretter/javascript:void(0);">Del denne artikkelen på Facebook</a> <a href="https://www.adressa.no/100Sport/andreidretter/javascript:void(0);">Del denne artikkelen på Twitter</a> <a href="https://www.adressa.no/100Sport/andreidretter/javascript:void(0);">Del denne artikkelen på e-post</a></aside>
      <p>Utvalget ledet av briten Jonathan Taylor mener at Russland har neglisjert dopingreglementet over år, skriver<a href="https://www.nytimes.com/section/sports"> The New York Times.</a></p>
      <p>Det nevnte utvalget har over flere år arbeidet med å komme til bunns i russernes bruk av doping og forsøkene på å skjule dopingen for omverden.</p>
      <p>Utvalget mener at Russland har manipulert datamateriale som de har gitt fra seg. Hele denne saken baserer seg på rapporten om statsstyrt doping som ble offentliggjort i 2015.</p>
      <p>Utvalget har kommet med sin innstilling, og nå er det opp til WADAs styre å ta den endelige beslutningen på hva som skal skje med russisk idrett på styremøtet i Paris 9. desember.</p>
      <h3>Nøytralt flagg</h3>
      <p>Hvis utvalgets innstilling følges, vil Russland blant annet ikke kunne stille som egen nasjon under de kommende sommerlekene i Tokyo i 2020 og heller ikke i vinter-OL i Beijing i 2022. De mener at Russland må utestenges fra alle arrangement som har ratifisert WADA-koden, inkludert for eksempel VM i fotball i Qatar i 2022.</p>
      <p>I stedet kan enkelte russiske utøvere stille i internasjonale mesterskap under nøytralt flagg, slik det ble praktisert under vinter-OL i Pyeongchang i Sør-Korea i 2018.</p>
      <p>Hvis Russland blir suspendert kan de heller ikke selv arrangere internasjonale mesterskap i fireårsperioden. Offisielle russiske representanter vil ikke være velkomne i internasjonale mesterskap og konkurranser utenfor landets grenser.</p>
      <h3>I søkelyset</h3>
      <p>Russland har lenge vært i søkelyset fordi man mener at landets antidopingbyrå (RUSADA) har fusket med utøveres prøveresultater.</p>
      <p>WADA har bedt om at disse prøvene ble utlevert, men i september kom det fram at prøvene var manipulerte før de ble avlevert.</p>
      <p>Det er derfor landet kan stå foran en historisk hard straff.</p>
    </article>
  </body>
</html>