<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/do-normandskoyi-zustrichi-gotoviy-ale-potribno-sche-popracyuvati-zelenskiy-330867_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T19:42:00+00:00"/>
    <meta property="og:title" content="До нормандської зустрічі готовий, але потрібно ще попрацювати — Зеленський"/>
    <meta property="og:description" content="Президент записав чергове відеозвернення, в якому розповів про готовність до зустрічі в нормандському форматі."/>
  </head>
  <body>
    <article>
      <h1>До нормандської зустрічі готовий, але потрібно ще попрацювати — Зеленський</h1>
      <h2>Президент записав чергове відеозвернення, в якому розповів про готовність до зустрічі в нормандському форматі.</h2>
      <address>
        <time datetime="2019-11-25T19:42:00+00:00">25 Nov 2019, 19:42</time>
      </address>
      <p>Президент України Володимир Зеленський заявив про те, що в цілому готовий <b><a href="https://dt.ua/POLITICS/poroshenko-nagadav-zelenskomu-pro-chervoni-liniyi-pered-normandskim-samitom-330369_.html">до зустрічі в нормандському форматі</a></b>, запланованої на 9 грудня, але потрібно ще попрацювати". Зеленський підкреслив, що необхідно закінчувати війну на сході України.</p>
      <p>"Ми отримали дату нормандської зустрічі, підтверджену чотирма країнами, Україною, Німеччиною, Францією, Росією, дотиснули, молодці. Дуже важливо розблокувати цю можливість говорити про повернення наших територій і наших людей, відновлення нашого українського суверенітету і територіальної цілісності", - заявив Зеленський у черговому відеозверненні до українців.</p>
      <p>Зеленський зазначив, що до цієї зустрічі йде підготовка. "Чесно кажучи, вже готові, але треба ще трохи попрацювати", - зазначив він.</p>
      <p>Президент підкреслив, що необхідно домогтися припинення вогню і війни у Донбасі для того, щоб Україна перестала втрачати своїх кращих людей, таких як командир 128-ї окремої гірсько-піхотної бригади Збройних сил України Євген Коростельов.</p>
      <p>"Кожен день такі трагічні новини вимучували кожного, вимучували Україну. Тому потрібно закінчувати цю війну", - додав Зеленський.</p>
      <figure>
        <embed-post data-src="https://t.me/OP_UA/995" data-service="Telegram"/>
      </figure>
      <p>Раніше <a href="https://dt.ua/POLITICS/klimkin-nazvav-pidvodni-kameni-maybutnogo-normandskogo-samitu-330380_.html"><b>Павло Клімкін назвав підводні камені "нормандського саміту".</b></a> За його словами, західні учасники переговорного процесу можуть спробувати нав'язати Києву невигідні Україні рішення.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>