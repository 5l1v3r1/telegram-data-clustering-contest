<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/ubedljiva-pobede-zvezde-protiv-mornara-na-debiju-sakote/"/>
    <meta property="og:site_name" content="Krstarica"/>
    <meta property="article:published_time" content="2019-11-25T19:10:00+00:00"/>
    <meta property="og:title" content="Ubedljiva pobede Zvezde protiv Mornara na debiju Šakote"/>
    <meta property="og:description" content="BEOGRAD - Košarkaši Crvene zvezde pobedili su večeras Mornar iz Bara sa 105:82 (28:9, 25:31, 19:20, 33:22) u hali &quot;Aleksandar Nikolić&quot;, u poslednjem meču"/>
  </head>
  <body>
    <article>
      <h1>Ubedljiva pobede Zvezde protiv Mornara na debiju Šakote</h1>
      <address><time datetime="2019-11-25T19:10:00+00:00">25 Nov 2019, 19:10</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521523-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Košarkaši Crvene zvezde pobedili su večeras Mornar iz Bara sa 105:82 (28:9, 25:31, 19:20, 33:22) u hali „Aleksandar Nikolić“, u poslednjem meču 8. kola regionalne ABA lige.</p>
      <p>Crveno-beli na debiju novog trenera Dragana Šakote uspeli su da dođu do petog trijumfa i sa skorom 5-3 zauzimaju četvrto mesto.</p>
      <p>Ekipa iz Bara posle osam rundi ima po četiri pobede i poraza i drži sedmu poziciju na tabeli.</p>
      <p>Tim sa Malog Kalemgdana od početka je nametnuo svoj ritam, dozvolivši protivniku da u prvih 10 minuta ubaci samo devet poena.</p>
      <p>Iako je u nastavku usledilo buđenje Mornara, Zvezda ni u jednom trenutku nije dozvolila da rival odvede meč u drugom pravcu.</p>
      <p>Tokom celog susreta aktuleni regonalni i srpski šampion bio je bolji rival, održavao je dvocifrenu razliku, zahvaljući dobrom procentu šuta, što je na kraju rezultiralo trijumfom od 23 poena prednosti.</p>
      <p>Najefikasniji u pobedničkom timu bili su kapiten Branko Lazić i Majkl Odžo sa po 13 poena, Filip Čović ubacio je jedan manje uz sedam asistencija, a dvocireni su još bili Čarls Dženkins (11), Džejms Gist i Lorenco Braun sa po 10 ubačenih koševa.</p>
      <p>Ekipi Mornara nije pomogla ni odlična rola Dzejkoba Pubela od 22 poena i četiri dodavanja, koga je ispratio Milko Bjelica sa 16 koševa.</p>
      <p>(Tanjug)</p>
    </article>
  </body>
</html>