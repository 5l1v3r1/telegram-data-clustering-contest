<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/mihai-covaliu-daca-toate-gloantele-ajung-la-tinta-putem-vorbi-de-10-medalii-la-tokyo_1406641.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:09:42+00:00"/>
    <meta property="og:title" content="Mihai Covaliu: 'Dacă toate gloanţele ajung la ţintă, putem vorbi de 10 medalii la Tokyo'"/>
    <meta property="og:description" content="Preşedintele Comitetului Olimpic şi Sportiv Român (COSR), Mihai Covaliu, a declarat, luni, că în opinia sa România poate câştiga 8 medalii la..."/>
  </head>
  <body>
    <article>
      <h1>Mihai Covaliu: 'Dacă toate gloanţele ajung la ţintă, putem vorbi de 10 medalii la Tokyo'</h1>
      <address><time datetime="2019-11-25T19:09:42+00:00">25 Nov 2019, 19:09</time> by <a rel="author">Ioana Necula</a></address>
      <p>Preşedintele Comitetului Olimpic şi Sportiv Român (COSR), Mihai Covaliu, a declarat, luni, că în opinia sa România poate câştiga 8 medalii la Jocurile Olimpice de la Tokyo, însă dacă nu vor avea loc surprize şi "toate gloanţele ajung la ţintă" atunci se vor putea obţine 10 medalii, potrivit <a href="https://agerpres.ro/">Agerpres</a>.</p>
      <p>"Îmi doresc ca diferenţa între ceea ce ne propunem pe hârtie şi ceea ce va rezulta la Tokyo să nu fie una mare. Potenţialul României la Jocurile Olimpice de la Tokyo a fost atent analizat de Comisia Tehnică Olimpică pentru sportul de performanţă, iar verdictul a fost undeva în jurul a 6 medalii. Din calculele mele personale cred că putem obţine cam 8 medalii, dar scenariul cel mai optimist, adică dacă toate gloanţele ajung la ţintă, putem vorbi de 10 medalii. Dar este o competiţie extrem de dificilă şi numai cine cunoaşte ce înseamnă Jocurile Olimpice poate spune un număr exact de medalii câştigate", a spus Covaliu.</p>
      <p>La forumul "Reprezentarea României la Jocurile celei de a XXXII-a Olimpiade" desfăşurat săptămâna trecută la Izvorani, federaţiile sportive şi-au asumat câştigarea a 15 medalii la Jocurile Olimpice de la Tokyo după cum urmează: canotaj - 2, lupte -1, tenis de masă -1 sau 2, haltere - 1, atletism -1, kaiac-canoe - 1, tir - 1, tenis - 1, scrimă - 1 sau 2, judo -1, box - 1 sau 2. În cadrul acelaşi forum, Comisia Tehnică Olimpică a anunţat că în urma unei analize realiste România poate să califice în jur de 100 de sportivi, iar aceştia pot spera la 4-6 medalii.</p>
      <p>Referitor la posibila numire a antrenorilor Mihai Brestian şi Nicuşor Pascu la conducerea loturilor feminine şi masculine de gimnastică, Mihai Covaliu a afirmat: "Aşteptăm ca Federaţia Română de Gimnastică să ajungă la un numitor comun. Este nevoie ca toţi cei care doresc binele gimnasticii să îşi dea mâna şi să stabilească o strategie pe termen mediu şi lung. Iar cu această strategie cu siguranţă vor veni şi la Comitetul Olimpic şi Sportiv Român care este partenerul lor... Şi sunt convins că împreună putem găsi susţinerea pentru strategia pe care o vor pune pe masă".</p>
      <p>În urma cazului de dopaj din handbalul feminin, preşedintele COSR a făcut un apel la reprezentanţii federaţiilor, sportivi, antrenori şi medici. "Am atras atenţia federaţiilor sportive naţionale în ceea ce priveşte problema dopajului. Colaborăm foarte bine cu ANAD, sunt programe pentru ca sportivul, dar şi staff-ul tehnic, să conştientizeze ce înseamnă să apeleze la mijloace interzise. Pentru că sportivul nu poate face nimic fără ştiinţa antrenorului şi a medicului. Trebuie să înţelegem o dată pentru totdeauna că regulile sunt la fel pentru toţi. E foarte greu să mai faci ceva în ziua de azi şi să nu se afle mai devreme sau mai târziu... Aţi văzut că se pierd medalii acordate cu 8 ani în urmă. La Londra au fost sportivi care au fost descalificaţi şi li s-au luat medaliile. Cred că toţi trebuie să ştie riscul la care se supun atunci când apelează la asemenea proceduri", a menţionat Covaliu.</p>
      <p>Preşedintele Comitetului Olimpic şi Sportiv Român, Mihai Covaliu, a fost prezent, luni, la evenimentul de lansare al parteneriatului dintre COSR şi Asociaţia Jidvei - Viitor prin educaţie pentru susţinerea Echipei Olimpice a României, care va fi valabil un an cu posibilitate de prelungire.</p>
    </article>
  </body>
</html>