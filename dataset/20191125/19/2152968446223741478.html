<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/kym-11-otkazanite-vizi-ot-sasht-za-bylgari-no-namaliavat.430789"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T19:30:00+00:00"/>
    <meta property="og:title" content="Към 11% - отказаните визи от САЩ за българи. Но намаляват"/>
    <meta property="og:description" content="Снижението на отказите за последната година е 5% | Dnes.bg"/>
  </head>
  <body>
    <article>
      <h1>Към 11% - отказаните визи от САЩ за българи. Но намаляват</h1>
      <h2>Снижението на отказите за последната година е 5%</h2>
      <address><time datetime="2019-11-25T19:30:00+00:00">25 Nov 2019, 19:30</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Процентът отказани американски визи за българи е около 11%, а изискването, за да може страната ни да бъде присъединена към програмата за безвизови пътувания, е те да бъдат под 3%.</p>
      <p>През последната година отбелязахме почти 5% снижение на ръста на визите, които са били отказани на българските граждани, каза пред БНР зам.-министърът на външните работи Георг Георгиев в коментар за визитата на българския премиер Бойко Борисов в САЩ.</p>
      <p>"Няма как да бъда убеден в това, че поставянето на толкова значим и важен въпрос като присъединяването на България към програмата за безвизови пътувания е нещо, което не следва да стои в разговора между двамата лидери Борисов и Тръмп. Не отричам, че топката е в Конгреса, но и България много стриктно и издържано се придържа към всички критерии за това да влезе в програмата", каза Георгиев.</p>
      <p>Той допълни, че успехът на България в тази посока следва да бъде отбелязан на най-високо ниво в Щатите, още повече че е налице и другият важен компонент - този на просрочието - под 1% са българите, нарушили миграционните разпоредби на САЩ.</p>
      <p>Според Георг Георгиев негодуването срещу разполагането на военни бази на наша територия, означава, "че си негодуващ срещу установяването на мир".</p>
      <p>"Черно море е достатъчно малък воден басейн и достатъчно много зависи от него в аспект икономика и туризъм, за да не търсим онова, което ще води до прогрес в нашия регион… България е лоялен и последователен партньор на НАТО", коментира той.</p>
      <p>Георгиев отрече да се очаква негативна реакция от страна на САЩ спрямо българските енергийни проекти.</p>
    </article>
  </body>
</html>