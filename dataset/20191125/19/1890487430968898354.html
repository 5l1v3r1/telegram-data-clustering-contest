<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521294-vystavba-strategickych-dopravnich-energetickych-a-komunikacnich-staveb-ma-byt-snazsi-navrhuje/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T19:28:47+00:00"/>
    <meta property="og:title" content="Výstavba strategických dopravních, energetických a komunikačních staveb má být snazší, navrhuje vláda"/>
    <meta property="og:description" content="Vládou připravená novela zákona o urychlení výstavby dopravní, vodní a energetické infrastruktury a infrastruktury elektronických komunikací má za cíl umožnit rychlejší a efektivnější přípravu tzv. liniových staveb. Povolovací procesy mají být jednodušší a s jasnými lhůtami tak, aby jejich délka nebránila včasnému zahájení realizace potřebných staveb."/>
  </head>
  <body>
    <article>
      <h1>Výstavba strategických dopravních, energetických a komunikačních staveb má být snazší, navrhuje vláda</h1>
      <address><time datetime="2019-11-25T19:28:47+00:00">25 Nov 2019, 19:28</time> by <a rel="author">Vlada.cz</a></address>
      <p>Vláda <a href="https://www.kurzy.cz/tema/andrej-babis/">Andreje Babiše</a> na jednání v pondělí 25. listopadu 2019 schválila návrh novely tzv. liniového <a href="https://zakony.kurzy.cz/">zákona</a>, kterým chce urychlit přípravu výstavby <a href="https://www.kurzy.cz/doprava/">dopravní</a>, vodní a energetické infrastruktury a infrastruktury elektronických komunikací. Schválila také navýšení <a href="https://www.kurzy.cz/statni/rozpocet/">rozpočtu</a> na státní protidrogovou politiku v <a href="https://www.kurzy.cz/finance/2020/">roce 2020</a> o 77 milionů <a href="https://www.kurzy.cz/koruna/">korun</a>.</p>
      <p>Vládou připravená <b>novela <a href="https://zakony.kurzy.cz/">zákona</a> o urychlení výstavby <a href="https://www.kurzy.cz/doprava/">dopravní</a>, vodní a energetické infrastruktury a infrastruktury elektronických komunikací</b> má za cíl umožnit rychlejší a efektivnější přípravu tzv. liniových staveb. Povolovací procesy mají být jednodušší a s jasnými lhůtami tak, aby jejich délka nebránila včasnému zahájení realizace potřebných staveb.</p>
      <p>Vláda proto mimo jiné navrhuje, aby bylo možné absolvovat pouze jedno schvalovací řízení, a to i s méně podrobnou dokumentací, která bude moci být doplněna až před samotným zahájením stavby. Chce také snížit množství závazných stanovisek, povolení a souhlasů, které jsou pro realizaci stavby podle tohoto <a href="https://zakony.kurzy.cz/">zákona</a> potřebné. Úřady by navíc měly na vyjádření u běžných případů jen 30 dnů, poté by byl použit institut fikce vydání souhlasného závazného stanoviska. Urychlit by se měl i proces vyvlastňování či vyhotovování znaleckých posudků. Další informace naleznete v tiskové zprávě Ministerstva <a href="https://www.kurzy.cz/doprava/">dopravy</a>.</p>
      <p>Ministři také souhlasili s <b>návrhem na změnu <a href="https://www.kurzy.cz/statni/rozpocet/">státního rozpočtu</a> v <a href="https://www.kurzy.cz/finance/2020/">roce 2020</a> na podporu vládní protidrogové politiky</b>. Na adiktologické služby a plnění národní protidrogové koncepce půjde v příštím roce navíc dalších 77 milionů <a href="https://www.kurzy.cz/koruna/">korun</a>.</p>
      <p><i>„Napsal jsem 7. listopadu dopis paní ministryni Schillerové ohledně uvolnění finančních prostředků na protidrogovou politiku. Paní ministryně v rámci rezervy Všeobecná pokladní správa uvolnila 26 milionů <a href="https://www.kurzy.cz/koruna/">korun</a>, které budou k dispozici pro zvýšení dostupnosti adiktologických služeb a programů selektivní a indikované primární prevence. To je to, co chybělo na tento rok, a také to především chybí na adiktologické služby pro děti. Navíc uvolnila i 51 milionů, které by měly být investovány do aktivit Akčního plánu realizace Národní strategie prevence a snižování škod spojených se závislostním chováním,“</i> uvedl premiér <a href="https://www.kurzy.cz/tema/andrej-babis/">Andrej Babiš</a>.</p>
      <p>Vláda schválila také <b>navýšení služebních <a href="https://www.kurzy.cz/mzda/platy/">platů</a> a zvláštních příplatků pro vojáky z povolání</b> tak, aby i jejich <a href="https://www.kurzy.cz/tarify/">tarify</a> zohlednily vládou nařízené zvýšení <a href="https://www.kurzy.cz/mzda/platy/">platů</a> o 1 500 <a href="https://www.kurzy.cz/koruna/">korun</a> od 1. ledna <a href="https://www.kurzy.cz/finance/2020/">2020</a>. Zabývala se i <b>změnami v institucionálním uspořádání státní podpory exportu</b>. Ze tří navržených variant, jak státní podporu exportu zefektivnit, zvolila přeměnu České exportní banky ve stoprocentní dceřinou společnost Exportní garanční a pojišťovací společnosti.</p>
      <p>Ministři odsouhlasili také návrh <b>na poskytnutí tří peněžních darů do zahraničí</b> v roce 2019 v celkové výši 50 milionů <a href="https://www.kurzy.cz/koruna/">korun</a> z <a href="https://www.kurzy.cz/statni/rozpocet/">rozpočtu</a> kapitoly Ministerstva zahraničních věcí v rámci zahraniční rozvojové spolupráce. Deset milionů dostane Ukrajina na zdravotnickou pomoc na východě země sužovaném útoky separatistů a po dvaceti milionech Zambie na provoz uprchlických táborů a Úřad OSN pro snižování rizika katastrof, který z těchto prostředků pomůže Bosně a Hercegovině, Etiopii, Gruzii, Kambodži, Moldavsku a Zambii.</p>
      <p>Vláda měla na programu také projednávání <b>stanovisek ke čtyřem poslaneckým návrhům zákonů</b>. K návrhu na vyhlášení nového zahrádkářského <a href="https://zakony.kurzy.cz/">zákona</a> se postavila neutrálně, návrhy na novely zákonů o vnitrozemské plavbě (tolerance pití <a href="https://www.kurzy.cz/kalkulacka/alkohol/">alkoholu</a> u vodáků), o střetu zájmů (zahrnutí novinářů z České televize a Českého rozhlasu do působnosti <a href="https://zakony.kurzy.cz/">zákona</a>) a na novelu občanského zákoníku (zavedení transparentních účtů pro neziskové organizace založené na členském principu) vláda podpořit odmítla.</p>
      <p><i>„V případě <a href="https://zakony.kurzy.cz/">zákona</a> o zahrádkářích se jedná už o čtvrtý pokus o tento <a href="https://zakony.kurzy.cz/">zákon</a>. Zahrádkáři se snaží od roku 2001 ho prosadit, měli už vícero příslibů. <a href="https://zakony.kurzy.cz/">Zákon</a> v podstatě navrhuje upravit činnost zahrádkářů tak, jako to mají v okolních státech, například v Německu, Rakousku, Polsku nebo na Slovensku,“</i> konstatoval předseda vlády. Podle premiéra je to veřejně prospěšná činnost, která pomáhá i životnímu prostředí, ochraně půdy, zadržování vody a boji s klimatickými změnami. <i>„Za sebe jsem se k tomu už víckrát vyjádřil pozitivně, vláda zaujala neutrální stanovisko, protože ten <a href="https://zakony.kurzy.cz/">zákon</a> obsahuje řadu faktických i legislativních chyb. Ale předpokládám, že v rámci legislativního procesu to bude vyřešeno,“</i> dodal premiér.</p>
      <p>Ministři rovněž rozhodli, že pomohou organizátorům dvou velkých sportovních akcí, které se v České republice chystají v <a href="https://www.kurzy.cz/finance/2021/">roce 2021</a> – <b>mistrovství <a href="https://www.kurzy.cz/tema/evropa/">Evropy</a> basketbalistů v Praze a mistrovství <a href="https://www.kurzy.cz/tema/evropa/">Evropy</a> volejbalistů v Ostravě</b>. Obě mezinárodní sportovní akce by se měly stát vyvrcholením oslav 100 let od založení českého basketbalu a volejbalu.</p>
      <p>Pořadatelům basketbalového šampionátu vláda schválila uvolnit z <a href="https://www.kurzy.cz/statni/rozpocet/">rozpočtu</a> Ministerstva školství, mládeže a tělovýchovy až 53 milionů <a href="https://www.kurzy.cz/koruna/">korun</a>, z dotačních prostředků Národní sportovní agentury pak dalších až 24 milionů <a href="https://www.kurzy.cz/koruna/">korun</a>. Volejbalovému svazu odsouhlasila přispět až 21,6 milionu <a href="https://www.kurzy.cz/koruna/">korun</a> z <a href="https://www.kurzy.cz/statni/rozpocet/">rozpočtu</a> Ministerstva školství, mládeže a tělovýchovy a až 16,55 milionu <a href="https://www.kurzy.cz/koruna/">korun</a> z dotačních prostředků Národní sportovní agentury.</p>
      <p>Kompletní výsledky jednání vlády naleznete na http://www.vlada.cz/cz/media-centrum/tiskove-zpravy/vysledky-jednani-vlady-25--listopadu-2019-178176/.</p>
      <related>
        <h4>Příbuzné stránky</h4>
        <a href="https://prace.kurzy.cz/urad-prace/nabidka-prace/specialiste-v-oblasti-hospodareni-s-majetkem-statu-praha-2de4b4a6c.html"/>
        <a href="https://prace.kurzy.cz/urad-prace/nabidka-prace/specialiste-v-oblasti-hospodareni-s-majetkem-statu-praha-2b8386f02.html"/>
        <a href="https://prace.kurzy.cz/urad-prace/volna-mista/strategicky-strategicka-nakupci/"/>
        <a href="https://prace.kurzy.cz/urad-prace/nabidka-prace/odborni-pracovnici-v-oblasti-spravy-prumyslu-tisnov-3fba0caad.html"/>
        <a href="https://www.kurzy.cz/zpravy/90835-eu-pomuze-s-vystavbou-tuzemske-dopravni-infrastruktury/"/>
        <a href="https://zakony.kurzy.cz/225-2017-zakon-kterym-se-meni-zakon-c-183-2006-sb-o-uzemnim-planovani-a-stavebnim-radu-stavebni-zakon-ve-zneni-pozdejsich-predpisu-a-dalsi-souvisejici-zakony/cast-39/"/>
        <a href="https://www.kurzy.cz/tema/detail/diskutovat-nad-strategii-vystavby-dopravnich-projektu-839006.html"/>
        <a href="https://rejstrik-firem.kurzy.cz/22764241/sdruzeni-dopravnich-psychologu-a-dopravnich-specialistu-z-s/"/>
        <a href="https://www.kurzy.cz/nazory/A-V-T-35676/"/>
        <a href="https://rejstrik-firem.kurzy.cz/22764241/sdruzeni-dopravnich-psychologu-a-dopravnich-specialistu-zs/statisticky-urad/"/>
        <a href="https://prace.kurzy.cz/urad-prace/nabidka-prace/ostatni-urednici-jinde-neuvedeni-referent-ka-useku-praha-1e0cf798c.html"/>
        <a href="https://prace.kurzy.cz/urad-prace/nabidka-prace/delnici-v-oblasti-vystavby-inzenyrskych-del-trmice-1c4beb899.html"/>
      </related>
    </article>
  </body>
</html>