<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909413"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T19:05:00+00:00"/>
    <meta property="og:title" content="Близо 2800 бежанци и мигранти са пристигнали на гръцки острови за 1 седмица"/>
    <meta property="og:description" content="Близо 2800 бежанци и мигранти са пристигнали на няколко гръцки острови през последната седмица, предаде ТАСС, като се позовава на агенция АНА-МПА. По данни на гръцката полиция от 18 ноември до 24"/>
  </head>
  <body>
    <article>
      <h1>Близо 2800 бежанци и мигранти са пристигнали на гръцки острови за 1 седмица</h1>
      <address><time datetime="2019-11-25T19:05:00+00:00">25 Nov 2019, 19:05</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Близо 2800 бежанци и мигранти са пристигнали на няколко гръцки острови през последната седмица, предаде ТАСС, като се позовава на агенция АНА-МПА.</p>
      <p>По данни на гръцката полиция от 18 ноември до 24 ноември общо 2793-ма бежанци и мигранти са пристигнали на гръцки острови в северната част на Егейско море. 1615 души са пристигнали с гумени лодки и са били регистрирани в приемни центрове за мигранти на о-в Лесбос, 548 - на о-в Хиос и 630 - на о-в Самос. Днес няма регистриран нито един новопристигнал мигрант заради бурните ветрове.</p>
      <p>Според данни на ръководството на лагера за мигранти Мория на о-в Лесбос в лагера в момента има 16 459 души, които кандидатстват за получаване на убежище. Във временен лагер в района Скала Сикамния в момента се намират около 220 души, които очакват да бъдат прехвърлени в лагера Мория, информира БТА.</p>
      <p>В лагера Кара Тепе в прилични условия живеят 1326 бежанци и мигранти (повечето от тях са семейства).</p>
      <p>Като цяло на о-в Лесбос в момента има общо 18 853-ма бежанци и мигранти. Утре се планира от острова на материка (близо до градовете Кавала и Козани) да бъдат прехвърлени 133-ма мигранти, търсещи убежище.</p>
    </article>
  </body>
</html>