<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vtm.zive.cz/clanky/deti-z-nevery-jsou-vzacnejsi-nez-se-zda-jejich-plozeni-dosahlo-vrcholu-v-polovine-19-stoleti/sc-870-a-201347/default.aspx"/>
    <meta property="og:site_name" content="VTM.cz"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Děti z nevěry jsou vzácnější, než se zdá. Jejich plození dosáhlo vrcholu v polovině 19. století"/>
    <meta property="og:description" content="Děti zplozené z nevěry jsou vzácnější, než se zdá. Vždycky a všude tomu tak ale nebylo • Obyvatelé venkova bývali věrnější než lidé z měst • Sedláci a řemeslníci byli věrnější než chudina"/>
  </head>
  <body>
    <article>
      <h1>Děti z nevěry jsou vzácnější, než se zdá. Jejich plození dosáhlo vrcholu v polovině 19. století</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author">Jaroslav Petr</a></address>
      <ul>
        <li>Děti zplozené z nevěry jsou vzácnější, než se zdá. Vždycky a všude tomu tak ale nebylo</li>
        <li>Obyvatelé venkova bývali věrnější než lidé z měst</li>
        <li>Sedláci a řemeslníci byli věrnější než chudina</li>
      </ul>
      <p>Z paroháčů vychovávajících potomky, které jejich manželky zplodily s cizími muži, si tropili posměch i velikáni světové literatury včetně Williama Shakespeara. Dramata, romány a později i filmy, jejichž zápletky jsou založeny na odhalení potomků nemanželského původu, přispěly k obecně rozšířenému přesvědčení, že biologicky nevlastní děti, jsou v rodinách poměrně častým jevem. Nahrával tomu i fakt, že dlouho platila zásada římského práva, která říká: „Matka je vždy jistá, leč otec je vždy nejistý.“</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=135146659"/>
        <figcaption>
          <a href="https://vtm.zive.cz/clanky/deti-z-incestu-se-rodi-mnohem-casteji-nez-byste-si-mohli-myslet/sc-870-a-200268/default.aspx">Děti z incestu se rodí mnohem častěji, než byste si mohli myslet</a>
        </figcaption>
      </figure>
      <p>Mnoho na tom nezměnil ani objev dědičnosti krevních skupin, protože krevní testy dokážou v některých případech vyloučit otcovství, ale nemohou jej jednoznačně potvrdit. Nezpochybnitelný důkaz otcovství nabídly teprve v 90. letech minulého století testy založené na metodách molekulární genetiky.</p>
      <p>S jejich pomocí lze dokonce nahlédnout do historie a zjistit, jak často se rodily děti plozené z nevěry v minulosti. Pokusili se o to vědci z mezinárodního týmu vedeného Maartenem Larmuseauem z Katholiek Universiteit Leuven. Výsledky jejich bádání zveřejnil vědecký časopis <a href="https://www.cell.com/current-biology/pdf/S0960-9822(19)31305-3.pdf">Current Biology</a>.</p>
      <p>„Nemanželské otcovství, především v důsledku nevěry, je velmi populární téma v drbech, vtipech, televizních seriálech a v literatuře,“ říká Larmuseau. „Ale vědecky je tento fenomén prozkoumán jen málo. Zvláště to platí o poměrech panujících v minulosti.“</p>
      <h3>Děti z nevěry jsou vzácné</h3>
      <p>Z čistě evolučního hlediska není věrnost vždycky výhodná. Muži mohou díky nevěře předat své geny mnohem širšímu okruhu potomků. Ženy zase mohou nevěrou získat dítě s geny „kvalitnějšího“ otce, než jakými disponuje jejich trvalý partner. Jak často k tomu ale dochází?</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=375940527"/>
        <figcaption>
          <a href="https://vtm.zive.cz/clanky/na-svet-prisli-prvni-potomci-kteri-maji-dva-otce-a-zadnou-matku/sc-870-a-195491/default.aspx">Na svět přišli první potomci, kteří mají dva otce a žádnou matku</a>
        </figcaption>
      </figure>
      <p>Larmuseau a jeho spolupracovníci <b>vyhledali v Nizozemí a belgických Flandrech muže, kteří mají v rodokmenu v linii „po meči“ společného mužského předka</b>. Společný předek některých dvojic mužů žil před pěti staletími. Jiné dvojice měly společné předky v bližší minulosti.</p>
      <p>Pokud se mezi společného předka a dnešní muže nevloudil v některé generaci chlapec zplozený z nevěry, měli by mít oba muži z dvojice <b>stejný mužský chromozom Y</b>. Odlišné chromozomy Y jsou důkazem výskytu „kukaččího“ dítěte v dědičné linii předků aspoň jednoho z dvojice mužů.</p>
      <p>První shrnutí výsledků nepřineslo velké překvapení, protože potvrdilo, že <b>v každé generaci se výskyt dětí zplozených z nevěry pohybuje v průměru kolem 1 %</b>. Výsledky se nelišily v katolických Flandrech a protestantském Nizozemí. V tom závěry Larmuseauova týmu potvrdily výsledky obdobných výzkumů provedených třeba ve Španělsku, Itálii, Německu, nebo v Mali.</p>
      <h3>Věrný venkov, nevěrná chudina</h3>
      <p>Analýzy týmu Maartena Larmuseaua dovolily podrobnější pohled do historie nevěry a do jejího sociálního pozadí. Tyto výzkumy přinesly nejedno překvapení. Výskyt dětí počatých při nevěře hodně závisel na <b>ekonomickém postavení lidí</b>. Historicky byla <b>nízká míra nevěry u sedláků a střední třídy</b> reprezentované např. vysoce kvalifikovanými řemeslníky nebo obchodníky.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=975848305"/>
        <figcaption>
          <a href="https://vtm.zive.cz/clanky/deti-ze-zkumavky-maji-pozmenene-geny-ale-pouze-v-detstvi/sc-870-a-200145/default.aspx">Děti „ze zkumavky“ mají pozměněné geny. Ale pouze v dětství</a>
        </figcaption>
      </figure>
      <p>Výskyt nevěry mezi lidmi <b>nejnižších sociálních skupin</b>, jako byli námezdní dělníci nebo tkalci, byl zhruba <b>čtyřikrát vyšší</b>. Záleželo také na hustotě obyvatelstva. Na <b>venkově</b> byla nevěra poměrně vzácná a „kukaččí“ děti se tam rodily s četností <b>0,6 %</b>. Naopak ve <b>městech s více než 10 000 obyvateli</b> dosahovala četnost nemanželsky zplozených dětí <b>2,3%</b>. To je zřejmě důsledek vyšší anonymity obyvatel měst.</p>
      <p>U <b>městské chudiny</b> byl výskyt nemanželských dětí až  <b>5,9 %</b>. S tím zřejmě souvisí i fakt, že nejvyšší míra nevěry byla ve Flandrech a v Nizozemí patrná v polovině 19. století, kdy v souvislosti s rozvojem průmyslu došlo k velkému nárůstu lidí žijících ve velkých městech ve velmi nuzných podmínkách. Tam pak dosahoval podíl nemanželsky plozených dětí až <b>12 %</b>.</p>
      <p>Pramen: <a href="https://www.cell.com/current-biology/pdf/S0960-9822(19)31305-3.pdf">Current Biology</a></p>
    </article>
  </body>
</html>