<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825198-zelenskij-proviv-telefonnu-rozmovu-z-putinim.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Зеленський провів телефонну розмову з Путіним"/>
    <meta property="og:description" content="Президент України Володимир Зеленський провів телефонну розмову з Президентом Російської Федерації Володимиром Путіним."/>
  </head>
  <body>
    <article>
      <h1>Зеленський провів телефонну розмову з Путіним</h1>
      <h2>Президент України Володимир Зеленський провів телефонну розмову з Президентом Російської Федерації Володимиром Путіним.</h2>
      <address>
        <time datetime="2019-11-25T19:00:00+00:00">25 Nov 2019, 19:00</time>
      </address>
      <p>Про це у <a href="https://www.facebook.com/president.gov.ua/">Facebook</a> повідомляє Офіс Президента.</p>
      <p>"Глава Української держави відзначив важливість нещодавнього повернення Росією українських кораблів. Водночас Володимир Зеленський наголосив на необхідності повернення всього озброєння, обладнання та документації, що перебували на цих суднах", - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2825093-zelenskij-perekonanij-so-rf-poverne-obladnanna-iz-zahoplenih-ukrainskih-korabliv.html">Зеленський переконаний, що РФ поверне обладнання із захоплених українських кораблів</a>
      </blockquote>
      <p>Також під час розмови сторони торкнулися питання газових переговорів у тристоронньому форматі Україна – Росія – ЄС, додали в ОП.</p>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" і буксир "Яни Капу", які здійснювали плановий перехід від порту Одеси в порт Маріуполя. 24 українських моряків було захоплено в полон, троє з них отримали поранення.</p>
      <p>Підконтрольний Росії "суд" в окупованому <a href="https://www.ukrinform.ua/tag-krim">Криму </a>заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років). Всіх військовополонених доставили із Криму у московські СІЗО "Лефортово" і "Матросская тишина".</p>
      <p>Міжнародний трибунал з морського права 25 травня 2019 року зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого були звільнені 24 полонені моряки.</p>
      <p>18 листопада 2019 року в акваторії Чорного моря було розпочато процес з повернення зазначених українських кораблів. Їх передача відбулася в нейтральних водах. За українським буксиром "Яни Капу" і катерами "Бердянськ" і "Нікополь" з Одеси відправили буксири "Титан", "Гайдамака" і "Сапфір".</p>
      <p>У штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир "Яни Капу" після повернення на базу національного військового флоту будуть піддані експертизі.</p>
      <p>21 листопада Президент Володимир Зеленський зустрів у порту Очакова українські військові кораблі "Бердянськ", "Нікополь" та "Яни Капу", які повернулися 20 листопада з російського полону.</p>
    </article>
  </body>
</html>