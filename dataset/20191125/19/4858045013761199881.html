<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/incercate-de-record-la-bihor-cel-mai-lung-mititel-din-lume-la-festivalul-concurs-dale-porcului-de-ziua-nationala_1406640.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:07:44+00:00"/>
    <meta property="og:title" content="Încercate de record la Bihor: Cel mai lung mititel din lume la Festivalul-concurs 'D'ale porcului', de Ziua Naţională"/>
    <meta property="og:description" content="Organizatorii Festivalului-concurs"/>
  </head>
  <body>
    <article>
      <h1>Încercate de record la Bihor: Cel mai lung mititel din lume la Festivalul-concurs 'D'ale porcului', de Ziua Naţională</h1>
      <address><time datetime="2019-11-25T19:07:44+00:00">25 Nov 2019, 19:07</time> by <a rel="author">Ioana Necula</a></address>
      <p>Organizatorii Festivalului-concurs "D'ale porcului", ce va avea loc la Oradea în perioada 30 noiembrie-1 Decembrie, au anunţat luni încercarea de a prepara cel mai lung mititel din lume, de 200 de metri, care se doreşte a fi un nou record mondial după cel realizat anul trecut - cel mai lung caltaboş din lume, de 208,2 metri, potrivit <a href="https://agerpres.ro/">Agerpres</a>.</p>
      <p>Potrivit organizatorului principal, Nicolae Pop, reprezentând Asociaţia culturală D'art, au mai existat tentative similiare în ţară, în data de 1 mai 2018 şi pe 1 mai 2019, în Parcul Naţional din Bucureşti, dar nu a apărut ulterior vreo referire la reuşită.</p>
      <p>Scopul acestui festival-concurs gastronomic, unic în România, este de a păstra tradiţiile populare culinare bihorene. În concurs s-au înscris 16 echipaje din diferite localităţi, a câte şase persoane, din care 12 bihorene, două din Satu Mare şi două din Ungaria.</p>
      <p>Echipele participante, unele în frunte cu primarii comunelor respective, vor primi gratuit câte un porc abatorizat, din care vor găti pe loc preparate tradiţionale: jumări, cârnaţi, caltaboşi, toroş, costiţe fripte, cotlet umplut, bob gulaş, dar şi preparate la grătar: mititei, ceafă ori altele. Acestea vor fi apreciate/jurizate de un juriu alcătuit din şase profesionişti, bucătari acreditaţi inclusiv pentru jurizare internaţională.</p>
      <p>Membrii juriului vor fi preşedintele Asociaţiei Naţionale a Bucătarilor şi Cofetarilor din Turism (A.N.B.C.T. România), Ştefan Bercea, alături de Paul Siserman, Lavinia Maier, Adrian Neag, Eugen Bar, Alexandru Şandrău. Va fi prezent şi preşedintele Asociaţiei Disciples Auguste Escoffier în România, Ştefan Oprea.</p>
      <p>Se vor acorda premii pentru cei mai buni cârnaţi, cea mai bună pălincă, cei mai buni caltaboşi, cel mai bun toroş, cel mai bun produs local special, Premiul de popularitate, premii speciale şi Marele premiu - trofeul fiind o sculptură în lemn reprezentând un purcel. Valoarea totală a premiilor va depăşi suma de 15.000 de lei. Se vor mai acorda premii în obiecte, produse şi vouchere.</p>
      <p>Concursul va avea loc în ziua de 30 noiembrie, sâmbătă, în parcarea Era Shopping Park, în paralel cu un târg de produse tradiţionale, alimentare şi ne-alimentare (decoraţiuni de Sărbători, sculpturi în lemn), la care s-au înscris până în prezent peste 40 de producători autohtoni.</p>
      <p>Vizitatorii vor putea cumpăra produsele preparate pe baza unor tichete valorice, de 20 de lei, achiziţionate la faţa locului. Echipa care a adunat cele mai multe tichete de la clienţi va primi puncte suplimentare în clasamentul final, premierea urmând să aibă loc în cursul după-amiezii.</p>
      <p>Duminică, în 1 Decembrie, organizatorii vor încerca să stabilească un record mondial, respectiv "Cel mai lung mititel din lume", de 200 de metri, pe care preconizează apoi să-l prăjească pe bucăţi pentru a fi comercializat, însoţit de un document... "oficial".</p>
      <p>Programul artistic va fi asigurat, sâmbătă, de rapsodul Văru Săndel, iar duminică de Mircea Rusu, Mariana Deac şi Ansamblul Nuntaşii Bihorului.</p>
      <p>La partea de voie bună vor contribui şi Kinga Sebestyen şi echipa KAPO, care vor invita vizitatorii la un program de Etno Kangoo Jumps, cu ţinuta obligatorie în ie.</p>
      <p>Festivalul-concurs este organizat la a şasea ediţie, cu sprijinul Consiliului Judeţean Bihor, al DSVSA Bihor, ISU Crişana, Centrului Judeţean pentru Conservarea şi Promovarea Culturii Tradiţionale, Asociaţiei Comunelor din România -Bihor, Spitalului Pelican şi a mai multor sponsori.</p>
    </article>
  </body>
</html>