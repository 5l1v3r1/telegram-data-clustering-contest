<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/techno/ilon_mask_poyasniv_chomu_sklo_tesla_cybertruck_trisnulo_pid_chas_prezentatsiyi_n1239357"/>
    <meta property="og:site_name" content="24 Канал"/>
    <meta property="article:published_time" content="2019-11-25T19:47:00+00:00"/>
    <meta property="og:title" content="Ілон Маск пояснив, чому скло Tesla Cybertruck тріснуло під час презентації"/>
    <meta property="og:description" content="Презентація пікапа Tesla Cybertruck, яка відбулася 22 листопада, була наповнена не зовсім приємними сюрпризами. Звісно найбільше усім запам'ятався момент тестування броньованого скла, яке підло тріснуло не витримавши удару металевої кулі."/>
  </head>
  <body>
    <article>
      <h1>Ілон Маск пояснив, чому скло Tesla Cybertruck тріснуло під час презентації</h1>
      <address><time datetime="2019-11-25T19:47:00+00:00">25 Nov 2019, 19:47</time> by <a rel="author" href="https://24tv.ua/mihaylo_goda_tag5966/" target="_blank">Михайло Года</a></address>
      <p>
        <b>Презентація пікапа Tesla Cybertruck, яка відбулася 22 листопада, була наповнена не зовсім приємними сюрпризами. Звісно найбільше усім запам'ятався момент тестування броньованого скла, яке підло тріснуло не витримавши удару металевої кулі.</b>
      </p>
      <p>Тоді, на сцені, Маск віджартувався, що кулю кинули занадто сильно, але пообіцяв виправити непорозуміння до запуску пікапа у виробництво. Пізніше глава Tesla у своєму твітері все ж пояснив, чому тріснуло скло.</p>
      <blockquote>До теми: <a href="https://24tv.ua/techno/tesla_mozhe_vipustiti_zmenshenu_versiyu_novogo_pikapa_cybertruck_n1238987">Tesla може випустити зменшену версію нового пікапа Cybertruck</a></blockquote>
      <p>Річ в тім, що перед кидком кулі, директор з дизайну Франц фон Хольцхаузен вдарив кувалдою по дверях, щоб довести їх міцність. Маск запевняє, що через це тріснула основа скла, тому врешті й воно саме не встояло перед ударом кулі.</p>
      <figure>
        <iframe data-src="https://twitter.com/elonmusk/status/1198772995021406209?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>До того ж варто врахувати, що перед презентацією Хольцхаузен випробовував скло на міцність тим же способом, і тоді воно витримало. Водночас залишається незрозумілим, чому тріснуло друге вікно, адже по задніх дверях кувалдою не били.</p>
      <figure>
        <iframe data-src="https://twitter.com/elonmusk/status/1198090787520598016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>До слова, у мережі вже встигли добряче посміятися над незвичним дизайном Cybertruck від Ілона Маска. Ми зібрали для вас <a href="https://24tv.ua/techno/futuristichniy_dizayn_pikapa_cybertruck_nasmishiv_koristuvachiv_sotsmerezh_naykrashhi_memi_n1238005">найкумедніші меми тут</a>.</blockquote>
      <h3>Замовлення Cybertruck</h3>
      <p>Цікаво, що з моменту презентації вже оформлено понад 200 тисяч попередніх замовлень на електро пікап від Tesla.</p>
      <p>Наразі пікап від Tesla можна передзамовити у трьох модифікаціях:</p>
      <ul>
        <li>Базова модель обладнана одним двигуном і заднім приводом, запас ходу – до 400 кілометрів на одному заряді. Авто зможе розігнатися до 100 км/год за 6,5 секунди. Виробляти модель розпочнуть у 2021 році і вона надійде в продаж із цінником 39 900 доларів.</li>
        <li>Пікап з двома двигунами, повним приводом, запасом ходу до 480 кілометрів зможе розганятися до 100 км/год менш ніж за 4,5 секунди. Ця модифікація також зійде з конвеєра у 2021 році та обійдеться покупцям в 49 900 доларів.</li>
        <li>Повнопривідна версія з трьома двигунами, запасом близько 800 кілометрів набиратиме "сотню" на спідометрі всього за 2,9 секунди. Цю версію електрокара можна буде придбати у 2022 році за ціною 69 900 доларів.</li>
      </ul>
    </article>
  </body>
</html>