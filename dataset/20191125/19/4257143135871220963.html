<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/miniszteri-felszolalasok-es-unikalis-kituntetesek-az-ugyvedek-napjan"/>
    <meta property="og:site_name" content="infostart"/>
    <meta property="article:published_time" content="2019-11-25T19:02:00+00:00"/>
    <meta property="og:title" content="Miniszteri felszólalások és unikális kitüntetések az ügyvédek napján"/>
    <meta property="og:description" content="Két miniszter előadását is meghallgathatták a résztvevők szombaton a magyar ügyvédek napja rendezvényén. Varga Judit, az igazságügyi tárca vezetője a parlament előtt lévő jogszabály-módosításokról, Varga Mihály pénzügyminiszter pedig a magyar gazdaság helyzetéről és jövőjéről beszélt. Az eseményen a Budapesti Ügyvédi Kamara kapta meg a Pro Bono-díjat azon programjáért, amelyben több száz embernek nyújtott ingyenes jogi segítséget a fővárosban."/>
  </head>
  <body>
    <article>
      <h1>Miniszteri felszólalások és unikális kitüntetések az ügyvédek napján</h1>
      <address><time datetime="2019-11-25T19:02:00+00:00">25 Nov 2019, 19:02</time> by <a rel="author">Infostart / InfoRádió - Király István Dániel</a></address>
      <h3>Két miniszter előadását is meghallgathatták a résztvevők szombaton a magyar ügyvédek napja rendezvényén. Varga Judit, az igazságügyi tárca vezetője a parlament előtt lévő jogszabály-módosításokról, Varga Mihály pénzügyminiszter pedig a magyar gazdaság helyzetéről és jövőjéről beszélt. Az eseményen a Budapesti Ügyvédi Kamara kapta meg a Pro Bono-díjat azon programjáért, amelyben több száz embernek nyújtott ingyenes jogi segítséget a fővárosban.</h3>
      <p>Az ügyvédek napját 12. alkalommal rendezték meg. Az eseményt életre hívó Magyar Ügyvédi Kamara a bírák és az ügyészek napját követően döntött arról, hogy az igazságszolgáltatás harmadik hivatásrendje, az ügyvédek is összegyűljenek egy ünnepi alkalommal minden évben – ismertette Bánáti János, a kamara elnöke.</p>
      <blockquote>Ezek alkalmával a kormány, esetleg a hivatásrendek reprezentáns képviselőit kérik föl díszelőadóknak, emellett a Magyar Ügyvédi Kamara elnöksége által alapított nagyon magas, unikális kitüntetések átadására kerül sor.</blockquote>
      <p>Nem kizárólag ügyvédeket, hanem már nem hivatalban lévő, több évtizedes múlttal rendelkező, egykor kiemelt szakmai tevékenységet végző bírákat, ügyészeket és a jogtudományok képviselőit is jutalmaznak, tette hozzá Bánáti János. Az ünnepségre meghívást kapnak a volt igazságügyi miniszterek, a volt legfőbb ügyész, valamint a volt legfelsőbb bírósági elnökök is.</p>
      <p>Az idei ügyvédek napján két miniszter is elfogadta a kamara felkérését előadásra: Varga Judit igazságügyi miniszter asszony kiemelten arról a törvénycsomagról adott számot előadásában, amely jelenleg az Országgyűlés előtt van, Varga Mihály pénzügyminiszter pedig a jog és a gazdaság rendkívül szoros kapcsolatáról – fogalmazott az InfoRádiónak nyilatkozó Bánáti János, aki szerint utóbbinak egy szimbolikus jelenetősége is volt, miután egy korábbi évben Csányi Sándor OTP-vezér a pénzügyi világ és a jog kapcsolatát mutatta be, a mostani alkalommal pedig a pénzügyminiszter adott a magyar gazdaság általános helyzetéről, valamint annak jövőjéről egy objektív áttekintést.</p>
      <h4>Pro bono</h4>
      <p>Az első magyar pro bono ügyvédi nap igazodás volt az európai pro bono és ügyvéd naphoz, amelyet október 25-én tartottak az idén. Időben ehhez közelítően szerettek volna egy olyan rendezvényt a Budapesti Ügyvédi Kamara falai között megtartani, ami a jogkereső közvélemény számára azt közvetíti az ügyvédségről, és azon belül is a budapesti ügyvédségről, hogy azok a sztereotípiák, amik az ügyvédekkel kapcsolatban sokszor napvilágot látnak, nem igaz, és az ügyvédek is tudnak és akarnak is segíteni a rászorulókon – emelte ki az InfoRádiónak Tóth M. Gábort, a fővárosi kamara elnöke, aki szerint teszik is ezt mindennap, hiszen a pártfogó ügyvédi kirendelési órabérek olyan alacsonyak, hogy szinte már a pro bono határát súrolják.</p>
      <p>Ezen felül azonban szerették volna, hogy legyen egy olyan nap, ami Budapesten a hátrányos helyzetű jogkeresők segítésről szól, és ebben vett részt 117 ügyvéd kolléga és szolgáltak több mint 400 jogkereső segítséget a kamara épületén belül, illetőleg hét budapesti ügyvéd irodájában – fogalmazott Tóth M. Gábor. Hozzátette, hogy meglepetésként érte őket, hogy a 400 hely gyakorlatilag másfél nap alatt betelt, amiből nem lehet másra következtetni: van igény erre, és valószínűsíthetően, ha a kamara falai tágabbak lennének, vagy több ügyvéd jelentkezett volna, akkor a több százas szám ezresre is duzzadhatott volna.</p>
      <p>Ennek oka pedig – folytatta – nyilvánvalóan, hogy a joghoz fordulás, a jogszolgáltatás, csakúgy mint bármely más területe az életnek, a jogkeresők oldaláról differenciált: van, akinek erre minden további nélkül megvan az eszköze és tud a legjobb ügyvédek közül válogatni, de vannak olyanok, akinek bár a problémájuk nagy, de nem tudnak ügyvédhez fordulni anyagi okok folytán. Erre szerették volna egy kicsit a figyelmet ráirányítani, hogy</p>
      <blockquote>vannak a társadalomnak olyan tagjai, akik azért vannak elzárva a joghoz fordulástól, mert anyagilag nem engedhetik ezt meg</blockquote>
      <p>– ismételte meg.</p>
      <p>Az eseményt követően az ebben résztvevő ügyvédek pedig egyöntetűen arra jutottak, hogy a rendezvényt minden évben meg kell ismételniük, látva a sikert pedig több más területi kamarai elnök is jelezte, követni fogják a Budapesti Ügyvédi Kamara példáját, és a vidéki területi kamarákban is, bár kisebb keretek között, de meg fogják rendezni ezt a bro bono napot és igyekeznek segíteni a nehéz helyzetben lévő embereknek.</p>
      <p>A múlt szombatni ügyvédek napján a fent említett, több száz embernek nyújtott ingyenes jogi segítséget díjazták Pro Bono-díjjal.</p>
      <p>
        <i>Nyitókép: pixabay</i>
      </p>
      <p>
        <b>Kapcsolódó hang</b>
      </p>
      <p>Magyar ügyvédek napja – Bánáti János, Magyar Ügyvédi Kamara</p>
      <figure>
        <audio src="https://infostart.hu/audio/00005/0000548db.mp3"/>
      </figure>
      <p> </p>
      <p>Pro bono nap – Tóth M. Gábor, Budapesti Ügyvédi Kamara</p>
      <figure>
        <audio src="https://infostart.hu/audio/00005/00005479b.mp3"/>
      </figure>
      <p> </p>
    </article>
  </body>
</html>