<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807490/%D8%A7%DB%8C%D8%B1%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%AA%D9%87%D8%AF%DB%8C%D8%AF%DB%8C-%D8%A8%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%AE%D9%88%D8%A7%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T19:10:00+00:00"/>
    <meta property="og:title" content="ایران آمریکا را تهدیدی برای امنیت بین‌المللی خواند"/>
    <meta property="og:description" content="معاون امور حقوقی و بین المللی وزارت امورخارجه کشورمان، آمریکا را تهدیدی برای صلح و امنیت بین‌المللی خواند."/>
  </head>
  <body>
    <article>
      <h1>ایران آمریکا را تهدیدی برای امنیت بین‌المللی خواند</h1>
      <h2>معاون امور حقوقی و بین المللی وزارت امورخارجه کشورمان، آمریکا را تهدیدی برای صلح و امنیت بین‌المللی خواند.</h2>
      <address>
        <time datetime="2019-11-25T19:10:00+00:00">25 Nov 2019, 19:10</time>
      </address>
      <p>به گزارش گروه سیاسی خبرگزاری دانشجو غلامحسین دهقانی معاون امور حقوقی و بین المللی وزارت امورخارجه جمهوری اسلامی ایران روز دوشنبه با بیان اینکه آمریکا به عنوان تنها کشور دارنده سلاح‌های شیمیایی در جهان، تهدیدی برای صلح و امنیت بین المللی بشمار می‌آید، خواهان انهدام هرچه سریع‌تر این سلاح‌ها و نظارت هرچه بیشتر سازمان منع سلاح‌های شیمیایی بر روند امحاء سلاح‌های شیمیایی آمریکا قبل از ضرب العجل تعیین شده شد.<br/><br/>دهقانی در سخنرانی خود در بیست و چهارمین نشست کنفرانس سالانه اعضاء کنوانسیون سلاح‌های شیمیایی، ضمن یادآوری سی و دومین سالگرد حملات شیمیایی رژیم صدام برعلیه غیرنظامیان ایران در سردشت و بیست و دومین سالگرد لازم الاجرا شدن کنوانسیون بین المللی سلاح‌های شیمیایی، کمک‌های بین المللی به قربانیان حملات شیمیایی را ناچیز دانست و در این زمینه تحریم‌های یک جانبه آمریکا را غیر انسانی و شرم آور خواند.<br/><br/>وی تصریح کرد: تحریم‌هایی که در مسیر تهیه دارو و دیگر نیاز‌های ضروری پزشکی قربانیان سلاح‌های شیمیایی اعمال شده، ایجاد مشکل کرده است.<br/><br/>وی این تحریم‌ها را تروریسم اقتصادی و نقض آشکار کنوانسیون بین‌المللی منع سلا‌ح‌های شیمایی توصیف کرد و در ادامه از جامعه بین المللی خواست با آن مقابله کند.<br/><br/>دهقانی همچنین خواهان تلاش‌های هرچه بیشتر کشور‌های عضو سازمان برای کمک به مصدومین شیمیایی از محل صندوق کمک‌های داوطلبانه به قربانیان شیمیایی شد. وی بر ضرورت مقابله اعضاء با اقدام‌های آمریکا در جلوگیری از انتقال مواد و تجهیزات شیمیایی از جمله مواد اولیه دارویی به کشور‌های عضو به عنوان جنایت علیه بشریت، تاکید کرد.<br/><br/>معاون امور حقوقی و بین المللی وزارت امورخارجه ایران در ادامه با یاد آوری این امر که وضعیت آمریکا به عنوان تنها کشور دارنده سلاح‌های شیمیایی در جهان، تهدیدی برای صلح و امنیت بین المللی بشمار می‌رود، خواهان انهدام هرچه سریع‌تر این سلاح‌ها و نظارت هرچه بیشتر سازمان منع سلاح‌های شیمیایی بر روند امحاء سلاح‌های شیمیایی آمریکا قبل از ضرب العجل تعیین شده شد.<br/><br/>دهقانی همچنین ضمن تاکید بر جهانشمولی کنوانسیون منع سلاح‌های شیمیایی و اهمیت این امر، امتناع لجوجانه رژیم صهیونیستی در الحاق به کنوانسیون مذکور را مانع اصلی تحقق جهانشمولی کنوانسیون مذکور عنوان کرد.<br/><br/>وی ضمن یادآوری این امر که رژیم صهیونیستی دارای ذخایر فراوان سلاح‌های کشتار جمعی است، خواهان انجام تمامی اقدام‌های لازم از سوی کشور‌های عضو برای وادار کردن این رژیم جهت پیوستن به کنوانسیون منع سلاح‌های شیمیایی شد.<br/><br/>وی با تاکید بر اهمیت جایگاه کنوانسیون منع سلاح‌های شیمیایی برای جمهوری اسلامی ایران به عنوان آخرین کشور قربانی کاربرد وسیع این گونه سلاح‌ها در قرن بیستم، بر ضرورت رعایت اصل اجماع در تصمیم گیری‌های سازمان تاکید کرد و از رویه جدید دولت‌های غربی مبنی بر سیاسی کردن موضوعات مربوط به سازمان تخصصی منع سلاح‌های شیمیایی و سوء استفاده از سازمان، انتقاد کرد و آن را برای آینده سازمان و اجرای موثر کنوانسیون بسیار مخرب توصیف کرد.</p>
    </article>
  </body>
</html>