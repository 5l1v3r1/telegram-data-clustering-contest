<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/zivot-stil/putovanje/Hotel-Belvedere-zatvoren-jer-je-ostao-bez-lijepog-pogleda/570486?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T19:10:00+00:00"/>
    <meta property="og:title" content="Hotel &quot;Belvedere&quot; zatvoren jer je ostao bez lijepog pogleda"/>
    <meta property="og:description" content="Švajcarski hotel iz viktorijanske ere, &quot;Belvedere&quot;, koji se nalazi na planinskom prevoju sa koga su se turisti divili jednom od najvećih lednika Rone, je napušten pošto se led povukao skoro dva kilometra ka vrhu Alpa."/>
  </head>
  <body>
    <article>
      <h1>Hotel "Belvedere" zatvoren jer je ostao bez lijepog pogleda</h1>
      <address><time datetime="2019-11-25T19:10:00+00:00">25 Nov 2019, 19:10</time> by <a rel="author">N.N.</a></address>
      <p>Švajcarski hotel iz viktorijanske ere, "Belvedere", koji se nalazi na planinskom prevoju sa koga su se turisti divili jednom od najvećih lednika Rone, je napušten pošto se led povukao skoro dva kilometra ka vrhu Alpa.</p>
      <p>Na mjestu gdje se nekada prostirao moćni glečer koji se poput zaleđene rijeke spuštao ka švajcarskoj dolini, sada se mogu vidjeti samo stijene, balvani i bujični potoci, prenosi RTS.</p>
      <p>Više od 500 švajcarskih glečera već je nestalo, a vlada kaže da će se 90 odsto, od preostalih 1.500, otopiti do kraja vijeka ako se ništa ne preduzme u pogledu smanjenja emisije štetnih gasova.</p>
      <p>Očekuje se da će njihovo povlačenje znatno uticati i na vodostaj, koji će, dok se led bude topio rasti, ali na duge staze će dovesti do velikih suša i nedostatka pijaće vode. Zvaničnici strahuju da bi naglo otapanje moglo da izazove i bujične potoke koji mogu nanijeti mnogo veće štete na infrastrukturi, a samim tim i ekonomiji zemlje.</p>
      <figure>
        <iframe data-src="https://twitter.com/atlasobscura/status/1138853568507723778?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hotel "Belvedere", sagrađen 1880-ih godina, bio je preplavljen turistima. U njemu je odsjedao i Džejms Bond u filmu Goldfinger, a sada je prva žrtva globalnog otopljavanja.</p>
      <p>Švajcarska se zagrijeva dvostruko brže od svjetske stope globalnog zagrijavanja i samo tokom prošle godine njeni glečeri su izgubili oko dva odsto svoje zapremine, naglašava Matijas Has, rukovodilac švajcarskog Instituta za praćenje glečera (GLAMOS) koji sakuplja podatke posljednjih 150 godina.</p>
      <p>„Nikada nismo zabilježili tako brzo otapanje ledenika od kada su mjerenja počela“, kaže Has.</p>
      <p>Glečeri će se i dalje smanjivati, predviđaju naučnici, a Has misli da će Alpi i dalje biti lijepi, ali će izgledati sasvim drugačije.</p>
      <hr/>
      <figure>
        <iframe src="https://www.youtube.com/embed/9dAer9HY4sw" width="1140" height="641" data-service="Youtube" scrolling="no"/>
      </figure>
    </article>
  </body>
</html>