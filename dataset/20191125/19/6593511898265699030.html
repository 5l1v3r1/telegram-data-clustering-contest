<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909607"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T19:57:00+00:00"/>
    <meta property="og:title" content="Ердоган: Завършен е строежът на нова турска казарма в Катар"/>
    <meta property="og:description" content="Завършен е строежът на нова турска казарма в Катар, съобщи президентът Реджеп Тайип Ердоган днес по време на посещение в арабската страна, съобщават турски медии."/>
  </head>
  <body>
    <article>
      <h1>Ердоган: Завършен е строежът на нова турска казарма в Катар</h1>
      <address><time datetime="2019-11-25T19:57:00+00:00">25 Nov 2019, 19:57</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Завършен е строежът на нова турска казарма в Катар, съобщи президентът Реджеп Тайип Ердоган днес по време на посещение в арабската страна, съобщават турски медии.</p>
      <p>Новият обект ще носи името на знаменития арабски пълководец Халид ибн ал-Уалид, уточни Ердоган.</p>
      <p>Президентът посети турските военни в Катар, като изтъкна техния принос за сигурността и мира на тази страна по време на кризата между страни от Персийския залив.</p>
      <p>"Съвместното командване на турско-катарските сили е символ на искреност, приятелство и солидарност", каза той. "Вашето присъствие тук служи на стабилността и мира в Залива. Никой не трябва да се безпокои от вашето присъствие в този район", каза Ердоган, обръщайки се към турските войници, цитиран от БТА.</p>
      <p>Турция подкрепи Катар по време на кризата в Персийския залив, която се разрази през юни 2017 г., когато Саудитска Арабия, Египет, Обединените арабски емирства и Бахрейн прекратиха дипломатическите и търговските отношения с Катар. Четирите страни обвиниха Катар, че подкрепя тероризма - твърдения, които Доха отхвърли, описвайки ембаргото като нарушение на националния й суверенитет.</p>
      <p>Катар и Турция засилиха двустранните отношения през последните години. Турската армия ръководи база в Катар, чието създаване бе реализирано въз основа на споразумение за засилване на двустранното сътрудничество, подписано от двете страни през 2014 г.</p>
    </article>
  </body>
</html>