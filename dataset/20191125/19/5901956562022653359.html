<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/boksarji-se-ne-pretepajo-zastonj-253029"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T19:04:00+00:00"/>
    <meta property="og:title" content="Boksarji se ne pretepajo zastonj"/>
    <meta property="og:description" content="V nadaljevanju zgodbe o zaslužkih športnikov ne moremo mimo tretjega na letošnji Forbesovi lestvici najbolje plačanih športnikov na svetu. REU..."/>
  </head>
  <body>
    <article>
      <h1>Boksarji se ne pretepajo zastonj</h1>
      <h2>Tudi v boksu se vrtijo ogromne vsote denarja, najbolje plačani boksar letos je bil Canelo Alvarez.</h2>
      <address><time datetime="2019-11-25T19:04:00+00:00">25 Nov 2019, 19:04</time> by <a rel="author">Veso Stojanov</a></address>
      <slideshow>
        <figure>
          <img src="https://www.slovenskenovice.si/images/slike/2019/11/23/1639705.jpg"/>
          <figcaption>USA TODAY SPORTSCanelo Alvarez v ringu FOTO: REUTERS</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1639706.jpg"/>
          <figcaption>REUTERSNeymar jr. ima višjo plačo od Messija in Ronalda. FOTO: REUTERS</figcaption>
        </figure>
      </slideshow>
      <p>V nadaljevanju zgodbe o zaslužkih športnikov ne moremo mimo tretjega na letošnji Forbesovi lestvici najbolje plačanih športnikov na svetu.</p>
      <figure>
        <img src="https://www.slovenskenovice.si/images/slike/2019/11/23/1639706.jpg"/>
        <figcaption>Neymar jr. ima višjo plačo od Messija in Ronalda. FOTO: REUTERS<cite>REUTERS</cite></figcaption>
      </figure>
      <p>To je brazilski virtuoz v dresu aktualnega francoskega prvaka Paris Saint-Germaina <b>Neymar da Silva Santos junior</b> oziroma na kratko Neymar jr. Po Forbesovih navedbah naj bi trenutno najboljši in najbolje plačani brazilski nogometaš letos zaslužil 90 milijonov evrov, od tega bo samo od redne plače, ki jo dobi pri pariškem klubu v arabski lasti, dobil rekordnih 36,8 milijona evrov, kar je več, kot znaša plača prvih na lestvici športnih zaslužkarjev v letu 2019 <b>Lionela Messija</b> in <b>Cristiana Ronalda </b>za igranje v Barceloni oziroma Juventusu.</p>
      <h3>Izvrstne plače</h3>
      <p>Po podatkih, ki jih je pred kratkim objavila spletna stran Football Leaks, ki objavlja svoje neodvisne raziskave o zaslužkih in tudi obdavčitvah nogometašev, je Neymar, če upoštevamo samo prihodke od plače, drugi najbolje plačani nogometaš na svetu, takoj za <b>Carlosom Tevezom</b>, ki je pred dvema letoma, ko je prestopil v kitajsko nogometno ligo, kjer je pri Shanghai Shenhua za eno leto igranja prejel kar 38,4 milijona evrov, preden se je pred letom dni vrnil v argentinski Buenos Aires k tamkajšnjim Boca Juniorsom.<br/><br/>Poleg plače in bonusov, ki jih dobivajo vrhunski nogometaši in lahko znesejo na leto tudi več kot plača – sem spadajo dodatne bogate nagrade za najboljšega strelca lige, za osvojitev naziva najboljši igralec sveta, Evrope, ali dobitnik zlate kopačke, žoge … – je Neymar letos od sponzorskih pogodb prejel še najmanj 21 milijonov evrov. Brazilec ima pogodbo s proizvajalcem športne opreme Nike pa še s podjetji Gillette, Beats Electronics, McDonald's in Red Bull. Pri Forbesu sicer ne poznajo točnega zneska, ki ga dobi Neymar za reklamiranje najrazličnejših izdelkov v rodni Braziliji, a tam je njegova podoba skoraj na vsaki reklami.</p>
      <h3>Boksarji v ospredju</h3>
      <p>Četrti po vrsti največjih zaslužkarjev med športniki letos ne prihaja iz vrst nogometašev, ampak je to boksar <b>Santos Saúl Álvarez Barragán</b>, širši javnosti bolj znan kot <b>Canelo Alvarez</b>, iz Mehike. Ima 29 let in je prvak v srednji in poltežki kategoriji v treh najpomembnejših svetovnih boksarskih verzijah. Ima zavidljivo statistiko, 52 zmag, en neodločen dvoboj in le dva izgubljena, s tem da je kar 35-krat zmagal s tehničnim nokavtom. Na četrto mesto najbolje plačanih športnikov ga je vzdignila lanska oktobrska petletna pogodba, ki jo podpisal z DAZN, podjetjem s sedežem v Londonu, ki se ukvarja s plačljivimi prenosi športnih dogodkov. Pogodba je vredna 331 milijonov evrov.<br/><br/>V enem letu je pod okriljem nove pogodbe boksal le dvakrat, za oba dvoboja je dobil 45,4 milijona evrov, v naslednjih štirih letih pa naj bi za vsak dvoboj dobili okoli 32 milijonov evrov. Letos je Alvarez skupaj s prihodki od sponzorjev zaslužil več kot 84 milijonov evrov. In teh sponzorjev ni malo, od proizvajalca športne opreme Under Armour, v oblačilih katerega trenira in nastopa, do podjetja Everlast, katerega boksarske rokavice uporablja v dvobojih, pa vse do mehiškega proizvajala piva Tecate, ki je sicer podružnica Heinekena, in francoskega proizvajalca konjakov Hennessyja.<br/><br/>A Alvarez ni edini boksar, ki se je na lestvici najbogatejših športnikov povzpel tako visoko; njegov kolega, legendarni <b>Floyd Maywater</b>, je bil lani daleč pred vsemi športnimi zaslužkarji z letnim prihodkom v višini 259 milijonov evrov. Maywater je bil tudi v letih 2014 in 2015 najbolje plačani športnik na Forbesovi lestvici, leta 2015 pa se mu je na drugem mestu pridružil filipinski borec, prav tako legendarni <b>Manny Pacquiao</b>.</p>
      <blockquote>milijonov evrov je dobil Canelo Alvarez za petletno pogodbo s podjetjem DAZN.</blockquote>
    </article>
  </body>
</html>