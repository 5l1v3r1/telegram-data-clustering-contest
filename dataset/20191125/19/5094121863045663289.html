<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/francie-zaplavy-italie-recko-privalovy-dest-povodne-sesuvy-pudy-obeti-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T19:51:00+00:00"/>
    <meta property="og:title" content="Tragická bilance roste. Deště na jihu Evropy si vyžádaly nejméně devět mrtvých"/>
    <meta property="og:description" content="Nejméně devět lidí již přišlo o život následkem přívalových dešťů, které zasáhly pobřežní oblasti Francie a Itálie a způsobily záplavy také na některých místech Řecka. Většina obětí zahynula, když je voda uvěznila v automobilech. Některé cesty zůstávají uzavřené."/>
  </head>
  <body>
    <article>
      <h1>Tragická bilance roste. Deště na jihu Evropy si vyžádaly nejméně devět mrtvých</h1>
      <address><time datetime="2019-11-25T19:51:00+00:00">25 Nov 2019, 19:51</time> by <a rel="author">Lukáš Rott</a></address>
      <p>Úřady francouzského regionu Var dosud potvrdily čtyři mrtvé včetně staršího páru, jehož vůz pohltila v hlavním městě regionu Grasse voda. Uvnitř automobilu byla nalezena i třetí z obětí, čtvrtý člověk pak zahynul, když se s ním potopil záchranný člun.</p>
      <figure>
        <img src="https://g.denik.cz/1/97/ctk-zaplavy-na-jihu-francie-si-vyzadaly-nejmene-dva-mrtve_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zaplavy-ve-francii-si-vyzadaly-jiz-dva-mrtve-dalsi-clovek-se-pohresuje-20191124.html">Záplavy ve Francii si vyžádaly již dva mrtvé. V Itálii se zřítil dálniční most Přečíst článek ›</a>
      </aside>
      <p>V Řeckém přístavu Antirio, zhruba 250 kilometrů západně od Athén, objevili dva mrtvé. Totožnost obětí není známa, podle agentury AP se však mohlo jednat o turisty, které při vyjížďce na plachetnici zastihla bouře. Další dvě ženy zahynuly, když prudká bouře zasáhla ostrovy na východě země. </p>
      <p>Poslední dosud potvrzená oběť pochází z Itálie. Podle úřadů smetla rozbouřená řeka Bomida automobil i s jeho řidičkou, která uvnitř zahynula. Záchranáři však stále pátrají po dalších možných obětech, zejména nedaleko města Savona, kde sesuv půdy způsobil kolaps části dálničního viaduktu. „Stále si nemůžeme být jistí, že tam dole někdo nezůstal,“ řekl televizi SKY TG24 velitel hasičů Emanuele Gizzi. Podle svědků, kterým se podařilo však zastavit, se však na mostě v době pádu žádné vozidlo nenacházelo.</p>
      <h3>Potíže pokračují</h3>
      <p>Přetrvávající nepříznivé počasí způsobilo, že hladina řeky Ticino protékající městem Pavia stále stoupá. Voda zaplavila ulice zhruba do výšky 15 centimetrů a někteří obyvatelé museli opustit své domovy.</p>
      <p>Ve Francii začíná hladina řek pomalu klesat, evakuované rodiny se však nadále nemohou do svých domovů vrátit. Úřady se stále snaží obnovit v postižených oblastech dodávky elektřiny a vyčistit komunikace od popadaných stromů a bahna.</p>
      <figure>
        <img src="https://g.denik.cz/1/e6/rakousko-snih-201911180626801_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/rakousko-kalamita-snih-dest-katastrofa-smrt-zaval-pudy-bad-kleinkirchheim.html">Rakousko zasáhly silné přívaly sněhu a deště, sesuvy půdy už mají první oběť Přečíst článek ›</a>
      </aside>
      <p>V Řecku přívalové deště způsobily sesuvy bahna a zavinily uzavření dálnice, která spojuje hlavní město Athény se západním přístavem Patras. S nejhoršími záplavami se potýká přímořský resort Kineta. Několik desítek lidí tu zůstalo uvězněno v automobilech a zaplavených domovech. Hasičům se je však podařilo zachránit.</p>
    </article>
  </body>
</html>