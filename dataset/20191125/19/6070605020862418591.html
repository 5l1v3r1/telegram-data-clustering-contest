<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/XXXX-militanica-ERC-negociacio-PSOE_0_2350565075.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T19:35:11+00:00"/>
    <meta property="og:title" content="Un 94,6% de la militància d'ERC avala que la direcció iniciï una negociació amb el PSOE"/>
    <meta property="og:description" content="La participació en la consulta interna ha assolit el 70% del cens"/>
  </head>
  <body>
    <article>
      <h1>Un 94,6% de la militància d'ERC avala que la direcció iniciï una negociació amb el PSOE</h1>
      <h2>La participació en la consulta interna ha assolit el 70% del cens</h2>
      <address>
        <time datetime="2019-11-25T19:35:11+00:00">25 Nov 2019, 19:35</time>
      </address>
      <p>Aval de la militància d'ERC a la direcció del partit perquè explori una negociació amb el PSOE sobre la investidura de Pedro Sánchez. Un 94,6% dels afiliats republicans han votat <i>sí</i> a la consulta interna que s'ha celebrat aquest dilluns, una votació electrònica que ha començat a les 9 del matí i s'ha tancat a les 8 del vespre. Un 5,4% han dit que <i>no</i>, i la participació ha assolit el 70% del cens de 8.500 persones amb dret a vot.</p>
      <figure>
        <img src="https://www.ara.cat/2019/06/23/opinio/Pere-Aragones-Quim-Torra-Parlament_2257584254_63723420_117x66.jpg"/>
      </figure>
      <p>
        <a href="https://www.ara.cat/politica/Jordi-Sanchez-desestima-unilateral-dialeg_0_2350564986.html">JxCat i ERC posen preu a la investidura de Sánchez</a>
      </p>
      <p>La pregunta sotmesa a la consideració dels militants era: "¿Estàs d'acord en rebutjar la investidura de Pedro Sánchez si prèviament no hi ha un acord per abordar el conflicte polític amb l'Estat a través d'una taula de negociació?". Amb la victòria del sí, la direcció d'ERC interpreta que té el mandat per negociar amb el PSOE i, si es donen les condicions, per facilitar la investidura de Sánchez. </p>
      <p>El resum d'aquestes condicions és que ERC reclama una taula de negociació sobre la situació de Catalunya que tingui quatre potes, segons <a href="https://www.ara.cat/politica/ERC-consulta-Catalunya-negociacio-PSOE-Podem_0_2349965122.html">va explicar diumenge el coordinador nacional d'ERC, Pere Aragonès</a>. Els republicans volen que aquest taula sigui "entre iguals", és a dir, entre els governs català i espanyol; "sense condicions prèvies" i que, per tant, s'hi pugui parlat d'autodeterminació i presos; amb un "calendari fixat" perquè no s'eternitzi si no hi avenços i, finalment, que els eventuals acords als quals s'arribi siguin validats pels catalans en una consulta.</p>
      <h3>"Forçar" el PSOE a negociar</h3>
      <p>L'encarregada de comunicar els resultats ha sigut la secretària general adjunta d'ERC, Marta Vilalta. "La militància diu <i>no</i> a la investidura a Sánchez amb les condicions actuals i diu <i>sí</i> a una taula de negociació entre Catalunya i l'Estat", ha interpretat. Per als republicans, la seva militància "està forçant el PSOE a negociar", i consideren que ara és el torn dels socialistes de dir si hi estan disposats o no. "Si el PSOE vol alguna cosa d'ERC haurà de moure fitxa. Si no ho fa, obtindrà un no [en la investidura]", ha conclòs Vilalta, que ha previst que entre avui i demà ERC es posarà en contacte amb els socialistes. </p>
      <p>La decisió de la consulta d'aquest dilluns no és vinculant, i Vilalta ha recordat que "l'última" paraula sobre què fer amb la investidura la prendrà el consell nacional del partit. Ha defensat que allà hi ha representades més de 300 persones i que, per tant, també allà hi són representades les bases del partit.  </p>
      <p>La pregunta a la militància en aquesta consulta interna s'havia dissenyat per reforçar la decisió que ja havia pres prèviament la direcció de buscar una negociació. Si hagués guanyat el no, el partit no havia deixat clar en quin sentit l'hauria interpretat. Ara, la voluntat expressada pels militants afegeix pressió al PSOE, que ja sap el preu dels republicans per facilitar la investidura.</p>
      <h3>No a la mesa del Congrés</h3>
      <p>Vilalta ha comunicat que no estan interessats en tenir representants a la pròxima mesa del Congrés. "No tenim cap interès en negociar cadires a la mesa", ha dit, i ha assegurat que la seva única prioritat és trobar una "solució democràtica" al conflicte de Catalunya. </p>
      <p>La consulta electrònica que s'ha fet avui ERC ja la va assajar el setembre passat per triar la nova executiva. Llavors la participació va assolir el 57% del cens.  </p>
    </article>
  </body>
</html>