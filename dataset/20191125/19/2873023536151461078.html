<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220361_boyliazoyn-tin-aen-syroy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T19:42:25+00:00"/>
    <meta property="og:title" content="«Βουλιάζουν» την ΑΕΝ Σύρου"/>
    <meta property="og:description" content="Καθηγητές και σπουδαστές κρούουν τον κώδωνα του κινδύνου για την εύρυθμη λειτουργία της Ακαδημίας Εμπορικού Ναυτικού ● Επιστολή του αναπληρωτή διευθυντή της Σχολής στον υπουργό Ναυτιλίας Γ. Πλακιωτάκη ● Στη Βουλή το θέμα από τον βουλευτή ΣΥΡΙΖΑ Κυκλάδων Ν. Συρμαλένιο"/>
  </head>
  <body>
    <article>
      <h1>«Βουλιάζουν» την ΑΕΝ Σύρου</h1>
      <address><time datetime="2019-11-25T19:42:25+00:00">25 Nov 2019, 19:42</time> by <a rel="author">Χριστίνα Παπασταθοπούλου</a></address>
      <p>
        <b>Καθηγητές και σπουδαστές κρούουν τον κώδωνα του κινδύνου για την εύρυθμη λειτουργία της Ακαδημίας Εμπορικού Ναυτικού ● Επιστολή του αναπληρωτή διευθυντή της Σχολής στον υπουργό Ναυτιλίας Γ. Πλακιωτάκη ● Παρέμβαση και από τον Σύλλογο Σπουδαστών ● Στη Βουλή το θέμα από τον βουλευτή ΣΥΡΙΖΑ Κυκλάδων Ν. Συρμαλένιο</b>
      </p>
      <p>Καμπανάκι κινδύνου κρούουν για την εύρυθμη λειτουργία έπειτα από 57 χρόνια της Ακαδημίας Εμπορικού Ναυτικού (ΑΕΝ) Σύρου καθηγητές και σπουδαστές, ενώ το θέμα έφερε στη Βουλή με αναφορά προς τον υπουργό Ναυτιλίας Γιάννη Πλακιωτάκη και ο βουλευτής ΣΥΡΙΖΑ Κυκλάδων Νίκος Συρμαλένιος.</p>
      <p>Ο αναπληρωτής διευθυντής (εκτελών χρέη διευθυντή) της Σχολής Γιώργος Δούναβης με επιστολή του στον υπουργό Ναυτιλίας προχωρά στη διατύπωση σοβαρών παραπόνων και προβληματισμών, καθώς όπως υποστηρίζει ποτέ και κανείς από το υπουργείο δεν απάντησε στις υπηρεσιακές αναφορές του ίδιου, αλλά και του διοικητή της σχολής που είχαν προηγηθεί, ενώ κάνει λόγο για «συνεχή και κατ’ εξακολούθηση παγερή αδιαφορία και αναλγησία» με την οποία αντιμετωπίζεται η ΑΕΝ Σύρου.</p>
      <p>Ο Γ. Δούναβης στην επιστολή του αναφέρει ότι παρά τις επανειλημμένες δηλώσεις του υπουργού Ναυτιλίας περί αναβάθμισης της δημόσιας ναυτικής εκπαίδευσης και αντιμετώπισης των προβλημάτων των Ακαδημιών (έλλειψη πόρων, απουσία υλικοτεχνικών υποδομών, μη εύρεση πλοίων για τα εκπαιδευτικά ταξίδια των σπουδαστών, έλλειψη μόνιμων καθηγητών) όπως επίσης και για την εισαγωγή νόμου – πλαισίου για την οργάνωση και λειτουργία της ναυτικής εκπαίδευσης στο σύνολό της, το παρόν για την ΑΕΝ Σύρου εξακολουθεί να είναι θολό και δύσβατο. Και εξηγεί:</p>
      <p>Η προκήρυξη πλήρωσης 73 κενών οργανικών θέσεων (μόνιμου) εκπαιδευτικού προσωπικού, που τόσο ανάγκη έχουν όλες οι Ακαδημίες, πολλώ δε μάλλον η ΑΕΝ Σύρου, στην οποία υπηρετεί μόνο ένας μόνιμος καθηγητής (ο ίδιος), έχει ολοκληρωθεί από την 31η Ιουλίου και μέχρι σήμερα παραμένει άγνωστο και αβέβαιο εάν θα προσληφθούν μόνιμοι καθηγητές εντός του τρέχοντος ακαδημαϊκού έτους.</p>
      <p>Πρόβλημα υπάρχει όμως και με τη μισθοδοσία των ωρομίσθιων καθηγητών καθώς, όπως επισημαίνει, την Παρασκευή 29 Νοεμβρίου θα πρέπει να υπολογιστούν οι διδακτικές ώρες των ωρομισθίων καθηγητών που έχουν πραγματοποιηθεί και να προετοιμαστεί έγκαιρα η μισθοδοσία τους, ωστόσο ακόμα δεν έχει αντικατασταθεί ο υπεύθυνος Γραφείου Επιστασίας της Σχολής από άτομο εξειδικευμένο και έμπειρο, ώστε να μπορέσει να κάνει τις συγκεκριμένες διαδικασίες.</p>
      <p>Ο μεγάλος κίνδυνος που θα προκύψει, όπως αναφέρει ο Γ. Δούναβης, από τη μη έγκαιρη καταβολή της μισθοδοσίας των ωρομίσθιων καθηγητών, θα είναι η καταγγελία της σύμβασης εργασίας τους, όπως έχει ήδη ενημερωθεί προφορικά από τους ίδιους, η οποία θα προκαλέσει ανυπέρβλητα και μη αναστρέψιμα εμπόδια στην ομαλή συνέχιση της εκπαιδευτικής διαδικασίας, μέσα στο χειμερινό εξάμηνο.</p>
      <p>Τέλος, ζητά την παρέμβαση του Γ. Πλακιωτάκη και προειδοποιεί ότι εάν δεν βρεθούν λύσεις στα προβλήματα, σε ένδειξη συμπαράστασης προς τους συνεργάτες του, αλλά και διαμαρτυρίας προς τους υπεύθυνους της δυσάρεστης κατάστασης που βιώνουν, θα απέχει από τα καθήκοντα του αναπληρωτή διευθυντή της Σχολής, δραστηριότητα που τα τελευταία δύο χρόνια την κάνει «δωρεάν» και «εθελοντικά».</p>
      <p>Με δική του παρέμβαση ο Σύλλογος Σπουδαστών της Ακαδημίας κάνει αναφορά στα προβλήματα που αντιμετωπίζει η σχολή -έλλειψη εκπαιδευτικού υλικού, έλλειψη βιβλίων (όπως λένε χαρακτηριστικά είναι Νοέμβριος και δεν έχουν φτάσει ακόμα τα βιβλία στη σχολή, ενώ τις φωτοτυπίες που χρησιμοποιούν τις χρεώνονται οι σπουδαστές), έλλειψη μόνιμου εκπαιδευτικού προσωπικού- και προειδοποιεί με κινητοποιήσεις.</p>
      <p>Ο Νίκος Συρμαλένιος στην αναφορά του στη Βουλή τονίζει ότι «λίγους μήνες μετά την ανάληψη της διακυβέρνησης της χώρας από τη Ν.Δ. και οι σχολές εμφανίζουν εικόνα διάλυσης, αφού η κρατική μέριμνα αλλά και η προσπάθεια της κυβέρνησης του ΣΥΡΙΖΑ να αναβαθμίσουν ουσιαστικά τη δημόσια ναυτική εκπαίδευση φαίνεται να σκοντάφτει στην πολιτική βούληση της πολιτικής ηγεσίας του υπουργείου Ναυτιλίας να απαξιώσει τις Ακαδημίες της χώρας και να ανοίξει το δρόμο για την ιδιωτική ναυτική εκπαίδευση».</p>
      <p>Σημειώνει ακόμα ότι η ΑΕΝ της Σύρου είναι μια ιστορική σχολή, εξαιρετικά σημαντική για την ιστορία αλλά και το μέλλον των Κυκλάδων, και μέλημα όλων πρέπει να είναι η στήριξή της ώστε να παράγει υψηλού επιπέδου αποφοίτους, οι οποίοι είναι περιζήτητοι σε όλο τον κόσμο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/208611_tin-plironoyn-oi-kyklades-gia-ti-samothraki"/>
        <a href="https://www.efsyn.gr/ellada/koinonia/208423_kleinei-mia-trypa-kai-anoigei-dekatesseris"/>
        <a href="https://www.efsyn.gr/ellada/koinonia/219087_enishysi-toy-limenikoy-yposhethike-o-yp-naytilias"/>
        <a href="https://www.efsyn.gr/ellada/koinonia/216552_kriseis-sto-limeniko"/>
        <a href="https://www.efsyn.gr/ellada/koinonia/212122_sti-hio-gia-askisi-ereynas-kai-diasosis-o-g-plakiotakis"/>
        <a href="https://www.efsyn.gr/ellada/koinonia/209827_ekptoti-kiryhthike-i-etaireia-poy-exypiretoyse-ti-grammi-alexandroypoli"/>
      </related>
    </article>
  </body>
</html>