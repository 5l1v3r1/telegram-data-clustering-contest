<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220356_i-zahari-o-adonis-kai-i-alazoneia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T19:04:44+00:00"/>
    <meta property="og:title" content="Η ζάχαρη, ο Αδωνις και η αλαζονεία"/>
    <meta property="og:description" content="Αποστομωτική απάντηση στον υπουργό Αδωνι Γεωργιάδη από τον Σερραίο τευτλοπαραγωγό Γιώργο Παναγή, ο οποίος πριν από μερικές μέρες δέχθηκε τις ειρωνικές προτροπές του υπουργού και στάθηκε αφορμή για να αναδειχθεί η αλαζονική συμπεριφορά του απέναντι στους αγρότες."/>
  </head>
  <body>
    <article>
      <h1>Η ζάχαρη, ο Αδωνις και η αλαζονεία</h1>
      <address><time datetime="2019-11-25T19:04:44+00:00">25 Nov 2019, 19:04</time> by <a rel="author">Απόστολος Λυκεσάς</a></address>
      <p>Αποστομωτική απάντηση στον υπουργό Αδωνι Γεωργιάδη από τον Σερραίο τευτλοπαραγωγό Γιώργο Παναγή, ο οποίος πριν από μερικές μέρες δέχθηκε τις ειρωνικές προτροπές του υπουργού και στάθηκε αφορμή για να αναδειχθεί η αλαζονική συμπεριφορά του απέναντι στους αγρότες.</p>
      <p>Το επεισόδιο που καταγράφηκε από τις κάμερες και έδωσε αφορμή για δεκάδες αρνητικά σχόλια για τη στάση και κυρίως τη συμπεριφορά του κ. Γεωργιάδη απέναντι σε έναν γεωργό που έθετε ερωτήματα και τελείωσε με την… απάντηση: «Αμα έχεις καλύτερη [τιμή] δώσ’ τα αλλού, αγόρι μου. Εσύ τα έσπειρες με τον Τσίπρα. Να πας στην Κουμουνδούρου», έχει μεγαλύτερο βάθος από όσα η αρχική εικόνα αποκαλύπτει.</p>
      <p>«Είναι ντροπή για τον υπουργό να συμπεριφέρεται και να απαντά έτσι. Οι τευτλοπαραγωγοί και όσοι με γνωρίζουν καταλαβαίνουν ότι η παρέμβασή μου δεν είχε καμιά πολιτική σκοπιμότητα. Ευτυχώς συγκρατήθηκα. Δηλαδή, το υπουργείο δεν έχει καμιά συνέχεια; Η καλλιέργεια, η τευτλοπαραγωγή δεν έχει συνέχεια; Είναι καραγκιόζηδες οι άνθρωποι…» λέει ο αγρότης από τις Σέρρες για το επεισόδιο που σημειώθηκε στο εργοστάσιο ζάχαρης στο Πλατύ Ημαθίας στις 15 Νοεμβρίου, όταν ο κ. Γεωργιάδης ενημέρωσε αγρότες και παρουσίαζε ως σωτηρία τη συμφωνία ενοικίασης των δύο εργοστασίων της Ελληνικής Βιομηχανίας Ζάχαρης στη Συνεταιριστική Τράπεζα Σερρών και στον επιχειρηματία Χρήστο Καραθανάση.</p>
      <p>Σύμφωνα με όσα είχε μεταδώσει το ΑΠΕ εκείνη τη μέρα, ο κ. Γεωργιάδης είχε δηλώσει παρουσία και του μισθωτή, του επικεφαλής της Royal Sugar, κ. Καραθανάση, ότι «εμείς ως νέα κυβέρνηση βρήκαμε μια βιομηχανία κλειστή, με ασυντήρητα εργοστάσια και τους εργαζομένους να βρίσκονται σε καθεστώς μετατάξεων. Κακώς σπάρθηκαν τεύτλα φέτος... Ετσι όπως έχει η κατάσταση σήμερα, δεν είναι εφικτό να γίνει η συντήρηση των εργοστασίων και να λειτουργήσει άμεσα το Πλατύ για την παραλαβή τεύτλων», οπότε «προχωρήσαμε στη λύση της μίσθωσης των δύο μονάδων, για να μη χάσουν οι παραγωγοί τη συνδεδεμένη και τις ενισχύσεις (κοινοτικά κονδύλια)».</p>
      <p>«Οι άνθρωποι είναι για δέσιμο», μας λέει ο κ. Παναγής, τονίζοντας ότι με τη συμφωνία ενοικίασης των εργοστασίων «κάνανε ένα μεγάλο δώρο στον επιχειρηματία αφού δεν διασφαλίζουν τι θα γίνει με τη φετινή παραγωγή μας. Η ενοικίαση είναι σκάνδαλο, είναι τόσο πρόχειρη και αστεία και δεν μας λένε τίποτα αν υπάρχει ένας όρος διασφάλισης της φετινής παραγωγής, όρο τον οποίο όμως ζητούσαν από τον ενδιαφερόμενο για την εταιρεία Λούκας Φέκερ».</p>
      <h3>Η αποδόμηση</h3>
      <figure>
        <img src="https://www.efsyn.gr/sites/default/files/images/2019/11/27-ergostasio_zaxaris-larisa.jpg"/>
        <figcaption>Στο εργοστάσιο ζάχαρης της Λάρισας θα οδεύσει πιθανόν η φετινή παραγωγή των 60.000 τόνων τεύτλων για να μετατραπεί σε βιοκαύσιμα</figcaption>
      </figure>
      <p>Ο κ. Παναγής αποδομεί ένα προς ένα όσα μέχρι στιγμής έχει υποσχεθεί η κυβέρνηση τονίζοντας ότι «είναι ανέφικτο να λένε ότι θα μας δώσουν 32 ευρώ τον τόνο για να πάνε τα τεύτλα για βιοκαύσιμα. Παραμύθια. Σε ποια εργοστάσια θα μεταφερθούν; Στις Σέρρες έχουμε ένα τέτοιο εργοστάσιο που μπορεί να απορροφήσει 1.000 με 1.500 τόνους σε βάθος εξαμήνου. Στην Ημαθία δεν υπάρχει τέτοιο εργοστάσιο. Λένε θα τα πάμε στη Λάρισα. Ποιος θα καλύψει όμως το κόστος; Πενήντα με εξήντα χιλιάδες τόνοι είναι περίπου η φετινή παραγωγή. Τι θα γίνουν λοιπόν οι υπόλοιποι; Εμείς με ποιόν θα συμβληθούμε, ποιο απλά, σε ποιόν θα παραδώσουμε τη σοδειά μας;».</p>
      <p>Ο ίδιος λέει και ξαναλέει ότι θέλει να δει τη συμφωνία που έχει υπογράψει η ΕΒΖ και το υπουργείο με τον κ. Καραθανάση, «έβαλα μέχρι και δικηγόρο», όπως λέει χαρακτηριστικά, «αλλά στάθηκε αδύνατο να την πάρουμε να δούμε τι προβλέπει», και εμφανώς απογοητευμένος συμπεραίνει πως «δυστυχώς, βλέπω να τη βγάζουμε με μια μικρή αποζημίωση στο τέλος και θα είμαστε και ευχαριστημένοι αν μοιραστούμε τη συνδεδεμένη ενίσχυση που υπολογίζεται φέτος περίπου στα 3,4 εκατομμύρια ευρώ». Στο τέλος σαρκάζει τον καημό του: «εντάξει, αν χρειαστεί θα τα παραδώσουμε στην… Κουμουνδούρου».</p>
      <p>Χρόνια τευτλοκαλλιεργητής ο κ. Παναγής ξέρει ότι στο βάθος, πολύ πέρα από την αγωνία για τη φετινή σοδειά, υπάρχει το θέμα της ύπαρξης της καλλιέργειας στη χώρα. Γι’ αυτό και από τώρα ρωτά «του χρόνου ποιος θα φέρει και θα μας δώσει τους σπόρους και τα φάρμακα για να σπείρουμε; Μέχρι πέρυσι ήταν η ΕΒΖ, από τώρα και ύστερα ποιος;».</p>
      <p>Και μερικές κουβέντες από τον κ. Παναγή για τη διοίκηση της ΕΒΖ. Ρωτά χαρακτηριστικά: «Τι λέει για όλα αυτά η διοίκηση της Εταιρείας; Γιατί παραιτήθηκαν και δεν μιλάνε τα δύο μέλη του συμβουλίου; Γιατί έμειναν οι υπόλοιποι; Γιατί δεν δημοσιοποιούν τη συμφωνία με τον Καραθανάση; Γιατί δεν έχουν βγάλει μια ανακοίνωση για όσα έχουν συμβεί; Μόνο για τις αμοιβές τους ενδιαφέρονται;».</p>
      <p>Η «Εφ.Συν.» απευθύνθηκε και σε άλλους τευτλοπαραγωγούς προκειμένου να καταγράψει απόψεις και στάσεις στο θέμα και αν οι αιτιάσεις του κ. Παναγή είναι σε σωστή κατεύθυνση, και κανένας δεν βρέθηκε να πει κάτι αρνητικό. Κάποιοι υποστήριξαν ότι «την τιμολόγηση που ζητά ο συνάδελφος Παναγής θα την κάνει ο Καραθανάσης, σ’ αυτόν θα παραδώσουμε», ωστόσο εξέφρασαν τα ίδια ερωτήματα με τον συνάδελφό τους αλλά και την ίδια αγωνία αφού συμπεραίνουν «οι μονάδες βιοαερίου είναι χαμηλής απορροφητικότητας», ενώ πολλοί ήταν ακόμη πιο απογοητευμένοι διαπιστώνοντας ότι «φέτος είμαστε κυριολεκτικά στον αέρα…».</p>
      <p>Και φυσικά, όλοι μαζί οι τευτλοπαραγωγοί αναρωτιούνται «τι έγινε με εκείνα τα σκάνδαλα, τα 60 εκατομμύρια ευρώ που “έχασε” η εταιρεία και τσέπωσαν μερικοί αετονύχηδες;». Η ερώτηση είναι πολύ καλή και θα ζητήσει πειστικές απαντήσεις στη δίκη-μαμούθ που έχει οριστεί –αν φυσικά θα πραγματοποιηθεί δικάσιμος– για τα μέσα του επόμενου μήνα.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/219122_agrieyei-i-dysi-tis-thessalonikis"/>
        <a href="https://www.efsyn.gr/ellada/koinonia/199400_thymos-gia-kleisimo-toy-ergostasioy-tis-delta"/>
        <a href="https://www.efsyn.gr/ellada/koinonia/181599_i-ebz-briskei-sfygmo-stin-ekpnoi"/>
        <a href="https://www.efsyn.gr/ellada/koinonia/179516_aplirotoi-kai-apogoiteymenoi-gia-mellon-tis-ebz-oi-kalliergites"/>
        <a href="https://www.efsyn.gr/ellada/koinonia/146838_i-ebz-dinei-sporoys-kai-ekptosi-stoys-teytloparagogoys"/>
        <a href="https://www.efsyn.gr/ellada/koinonia/146698_sto-skotadi-paramenoyn-oi-teytloparagogoi-gia-tin-epomeni-sodeia"/>
      </related>
    </article>
  </body>
</html>