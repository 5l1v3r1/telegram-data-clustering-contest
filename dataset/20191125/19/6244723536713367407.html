<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/izrael-z-kraju-wydalono-lokalnego-dyrektora-human-rights-watch/99vw1v4"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T19:04:12+00:00"/>
    <meta property="og:title" content="Władze Izraela wydaliły lokalnego dyrektora Human Rights Watch"/>
    <meta property="og:description" content="Izrael wydalił w poniedziałek Omara Shakira, dyrektora broniącej praw człowieka, pozarządowej organizacji Human Rights Watch (HRW) na Izrael i Palestynę. Shakir jest oskarżony o wspieranie ruchów nawołujących do bojkotu rządu w Tel Awiwie."/>
  </head>
  <body>
    <article>
      <h1>Władze Izraela wydaliły lokalnego dyrektora Human Rights Watch</h1>
      <h2>Izrael wydalił w poniedziałek Omara Shakira, dyrektora broniącej praw człowieka, pozarządowej organizacji Human Rights Watch (HRW) na Izrael i Palestynę. Shakir jest oskarżony o wspieranie ruchów nawołujących do bojkotu rządu w Tel Awiwie.</h2>
      <address><time datetime="2019-11-25T19:04:12+00:00">25 Nov 2019, 19:04</time> by <a rel="author">PAP</a></address>
      <ul>
        <li>Władze HRW potępiły wydalenie Shakira i porównały Izrael do Egiptu, Syrii i Korei Północnej</li>
        <li>Rząd Izraela decyzję sądu o wydaleniu aktywisty uważa za jak najbardziej uzasadnioną</li>
        <li>- Wszyscy, którzy działają przeciwko Izraelowi, muszą wiedzieć, że nie pozwolimy im tu mieszkać ani pracować - mówił szef MSW Izraela Arje Deri</li>
      </ul>
      <p>Agencja AFP podkreśla, że Shakir jest pierwszą osobą deportowaną z Izraela za wspieranie kampanii BDS - nawołującej do bojkotu, wycofywania inwestycji i nakładania sankcji wobec Izraela za dyskryminowanie Palestyńczyków. Wcześniej, od 2017 r., Tel Awiw zakazał wjazdu na swoje terytorium kilku obcokrajowcom oskarżonym o wspieranie BDS.</p>
      <p>Jak tłumaczy portal Al-Jazeera, BDS to międzynarodowy ruch pokojowy, którego celem jest przywrócenie praw Palestyńczykom żyjącym pod izraelską okupacją na Zachodnim Brzegu Jordanu, w Jerozolimie Wschodniej, w Strefie Gazy oraz Palestyńczykom mieszkającym na terenie Izraela i palestyńskim uchodźcom.</p>
      <ul>
        <li>
          <b>ZOBACZ: </b>
          <a href="https://wiadomosci.onet.pl/swiat/premier-izraela-benjamin-netanjahu-postawiony-w-stan-oskarzenia-w-zw-z-korupcja/ge1e1ek">Premier Izraela Benjamin Netanjahu oskarżony o korupcję</a>
        </li>
      </ul>
      <h3>Omar Shakir: próba nałożenia kagańca</h3>
      <p>Wydalenie Shakira z Izraela zostało usankcjonowane przez sąd 5 listopada. W poniedziałek przedstawiciel HRW wsiadł do samolotu, a przed odlotem powiedział: "Mam nadzieję, że przyjdziecie mnie powitać tutaj w lepszy dzień, gdy prawa człowieka wszystkich Izraelczyków i Palestyńczyków będą przestrzegane, a równość wszystkich będzie normą".</p>
      <p>Na lotnisku Ben Guriona w Tel Awiwie żegnało go ok. 20 osób, niektórzy trzymali w rękach transparenty z napisem "Nie da się ukryć okupacji". Przed odlotem Shakir potępił "próbę nałożenia kagańca HRW" i "ataki" władz izraelskich na "społeczność broniącą praw człowieka".</p>
      <p>- Mimo mojej dzisiejszej deportacji rząd Izraela nie zdławił HRW ani ruchu na rzecz praw człowieka. Angażując się w tę kwestię, społeczność międzynarodowa musi zrewidować swoje podejście. Dopóki nie będzie żadnych konsekwencji za regularne naruszanie praw człowieka, dopóki panuje bezkarność, dopóty pojawiać się będzie coraz więcej obrońców praw, które są łamane - mówił Shakir.</p>
      <h3>HRW porównują Izrael do Korei Północnej</h3>
      <p>Władze HRW potępiły wydalenie Shakira i porównały Izrael do Egiptu, Syrii i Korei Północnej. - Nie pamiętam innej demokracji, która zakazałaby pobytu u siebie naszemu przedstawicielowi - powiedział dyrektor HRW Kenneth Roth. - To potwierdza coraz bardziej ograniczony charakter izraelskiej demokracji - dodał.</p>
      <p>Roth zapewnił, że Shakir, który jest obywatelem USA, będzie kontynuował swoją pracę prawdopodobnie z sąsiadującej z Izraelem Jordanii. - Human Rights Watch nie poddaje się szantażowi - podkreślił.</p>
      <ul>
        <li><b>PRZECZYTAJ:</b> <a href="https://wiadomosci.onet.pl/swiat/human-rights-watch-w-polsce-lamane-sa-prawa-kobiet/fqce33d">Alarmujący raport HRW nt. praw kobiet w Polsce</a></li>
      </ul>
      <p>Rząd Izraela decyzję o wydaleniu Shakira uważa za jak najbardziej uzasadnioną. "Izrael (...) ma prawo decydować, kto może wjeżdżać na jego terytorium i pracować w jego granicach" - uzasadnił w oświadczeniu resort ds. bezpieczeństwa publicznego i spraw strategicznych. Zapewniono, że HRW może mianować nowego dyrektora na te tereny, któremu Izrael nie odmówi pobytu u siebie.</p>
      <p>Po wyroku sądu z 5 listopada Tel Awiw obwiniał HRW o krytykę izraelskiego osadnictwa na ziemiach palestyńskich, co przez społeczność międzynarodową i ONZ uznawane jest jako nielegalne w świetle prawa międzynarodowego. - Wszyscy, którzy działają przeciwko Izraelowi, muszą wiedzieć, że nie pozwolimy im tu mieszkać ani pracować - mówił po werdykcie Sądu Najwyższego minister spraw wewnętrznych Izraela Arje Deri, który Shakira określił jako "lidera ruchu BDS".</p>
      <p>- Ani HRW, ani ja jako jego przedstawiciel nigdy nie wzywaliśmy do bojkotu Izraela - bronił się Shakir. Wyjaśniał, że zwracał się do firm izraelskich na ziemiach palestyńskich o zaprzestanie działalności, ale nigdy nie wzywał do bojkotu Izraela.</p>
      <p>Jak pisze AFP, izraelską decyzję o wydaleniu Shakira skrytykowały już Unia Europejska i ONZ, natomiast Stany Zjednoczone wyraziły "silny sprzeciw wobec kampanii BDS".</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(mba)</p>
    </article>
  </body>
</html>