<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/espanyol-rcde-fe-descens-permanencia-angoixa_0_2350565097.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T19:05:16+00:00"/>
    <meta property="og:title" content="Més fe que angoixa tot i seguir al fang"/>
    <meta property="og:description" content="El vestidor, els despatxos i la grada, confiats que es pot revertir la delicada situació"/>
  </head>
  <body>
    <article>
      <h1>Més fe que angoixa tot i seguir al fang</h1>
      <h2>El vestidor, els despatxos i la grada, confiats que es pot revertir la delicada situació</h2>
      <address>
        <time datetime="2019-11-25T19:05:16+00:00">25 Nov 2019, 19:05</time>
      </address>
      <p>“En altres partits va haver-hi millor joc, però en aquesta ocasió hem sumat. Hi ha llum al final del túnel”. Pablo Machín no perd la fe en un equip que suma només dos triomfs en 14 partits, que acumula 10 jornades seguides en descens i que veu la salvació a cinc punts. El tècnic tanca files entorn una plantilla en què confia, tot i que els resultats segueixen resistint-se-li a un Espanyol que no aconsegueix sortir del fang. L’única via per aconseguir-ho, segons el tècnic sorià, és “optimitzar i millorar” un equip que, ara per ara, només pensa en sortir de la zona baixa. </p>
      <p>Víctor Campuzano, que ha anat assumint un rol cada cop més protagonista tot i ser un dels més joves i dels últims d'entrar al grup, aposta per aïllar-se del que diu la classificació. “Ens hem de centrar en guanyar. Si seguim treballant així, segur que les victòries arribaran. Estem units i tenim un sentit de pertinença que ens ajuda molt”, va confessar ahir l’atacant. La plantilla no amaga que diumenge va marxar “descontenta i fotuda” després de sumar un punt que els ajuda a mirar endavant però no al ritme que desitgen. “Els jugadors són els més responsabilitzats, i en aquestes circumstàncies no s'ho passen bé”, diu Machín. De moment, tot i els mals resultats que l’equip arrossega a la Lliga des de principi de curs, el vestidor està implicat i es veu capacitat per revertir aquest complex panorama. </p>
      <p>"Els jugadors necessiten riure una mica", reconeix a l'ARA una veu autoritzada de l'Espanyol. A les oficines del club, on fa setmanes que es treballa amb la mirada posada en el mercat hivernal, la situació no és gaire diferent. “Hi ha confiança que la feina s’està fent ben feta. Hi ha un canvi en el que veus jugar, i s’hi ha de confiar”, exposen des dels despatxos nobles del club, on estan convençuts que l’equip sortirà d’aquest mal tràngol. “Encara no hem guanyat a casa, però és un fet estrany. Aquesta tendència s’ha de canviar”, afegeixen des d’una entitat en què de moment s’evita parlar d’un hipotètic descens. </p>
      <p>Mentrestant, a la grada, l’afició espanyolista intenta fer pinya perquè la fe en l’equip pesi més que l’angoixa pel temor al descens. Diumenge a l’estadi es va viure un bon ambient coincidint amb la millor entrada del curs, encara que el gol de Mata i l’empat final contra el Getafe van fer decaure per moments uns ànims que, de ben segur, es tornaran a aixecar diumenge, amb la transcendental visita de l’Osasuna a un RCDE Stadium orfe de triomfs. “Tot l’entorn pateix, però en la història de l’Espanyol el patiment ha sigut la base per aconseguir els objectius”, afirma Machín, conscient del desànim d’una gran part de la grada però també del rol cabdal que ha d’exercir l’afició en un moment delicat com aquest. </p>
      <h3>Vargas i Ferreyra, a la infermeria</h3>
      <p>L’endemà de sumar el primer punt a casa en Lliga, l’Espanyol afronta dos nous maldecaps en forma de lesions: Vargas i Ferreyra pateixen “un esquinç al turmell esquerre” i “una petita lesió muscular a la cama esquerra”, respectivament. El club no va comunicar el termini de baixa en cap dels dos casos, però, segons la Cope, Vargas podria perdre’s prop d’un mes de competició, motiu pel qual no reapareixeria fins a principis del 2020. Cal recordar que l’extrem podria marxar amb la selecció argentina sub-23 per jugar el Preolímpic de Colòmbia entre el 18 de gener i el 9 de febrer. En el cas del punta, es la tercera lesió muscular des que va arribar a l’Espanyol fa deu mesos. </p>
    </article>
  </body>
</html>