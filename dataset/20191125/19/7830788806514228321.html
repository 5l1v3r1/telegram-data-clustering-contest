<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/fotbal/byvaly-kanonyr-byl-potrestan-za-vtip-s-nacistickym-pozdravem_535612.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T19:11:00+00:00"/>
    <meta property="og:title" content="Bývalý kanonýr byl potrestán za &quot;vtip&quot; s nacistickým pozdravem"/>
    <meta property="og:description" content="Bývalý nizozemský fotbalový kanonýr Marco van Basten nebude jedno kolo působit jako expert televize Fox Sports kvůli nevhodnému výroku z minulého víkendu...."/>
  </head>
  <body>
    <article>
      <h1>Bývalý kanonýr byl potrestán za "vtip" s nacistickým pozdravem</h1>
      <address><time datetime="2019-11-25T19:11:00+00:00">25 Nov 2019, 19:11</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Bývalý nizozemský fotbalový kanonýr Marco van Basten nebude jedno kolo působit jako expert televize Fox Sports kvůli nevhodnému výroku z minulého víkendu. Mistr Evropy z roku 1988 řekl do vysílání žertem "Sieg Heil", frázi nechvalně proslavenou nacisty v hitlerovském Německu.</b>
      </p>
      <p>Van Basten, jenž v té době nebyl v záběru, si poznámku neodpustil po skončení rozhovoru svého kolegy na ploše s německým trenérem Heraclesu Almelo Frankem Wormuthem. Ještě během sobotního vysílání se trojnásobný vítěz Zlatého míče za "špatný vtip" omluvil.</p>
      <p>Dnes se od jeho výroku distancovala i Fox Sports, jež ho na příští víkend vyřadila z vysílání. Jeho odměnu věnuje stanice nizozemskému institutu pro studium války, holokaustu a genocidy.</p>
      <p>Van Basten byl v 80. a 90. letech hvězdou Ajaxu Amsterodam, AC Milán a nizozemské reprezentace. Po skončení kariéry trénoval a působil i ve FIFA.</p>
    </article>
  </body>
</html>