<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642031/%D9%85%D8%B7%D8%B1%D8%A8-%D9%86%D8%B2%D9%88%D9%84-%D9%88%D8%AD%D8%B4%D8%AA%D9%86%D8%A7%DA%A9-%D9%85%D8%B5%D8%B7%D9%81%DB%8C-%DA%A9%DB%8C%D8%A7%DB%8C%DB%8C-%D9%88-%D9%BE%D8%B1%D9%88%DB%8C%D8%B2-%D9%BE%D8%B1%D8%B3%D8%AA%D9%88%DB%8C%DB%8C-%D9%88-%D8%AF%DB%8C%DA%AF%D8%B1-%D9%87%DB%8C%DA%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T19:37:00+00:00"/>
    <meta property="og:title" content="مطرب؛ نزول وحشتناک مصطفی کیایی و پرویز پرستویی و دیگر هیچ!"/>
    <meta property="og:description" content="مطرب چنان از منظر سینمایی بی مایه و ضعیف است که گویا یک کارآموز سینما که همچنان مشغول ساخت آثار مبتدیانه کارگاهی برای ارائه به اساتید خود است، پشت دوربین نشسته."/>
  </head>
  <body>
    <article>
      <h1>
        <a href="https://www.bultannews.com/fa/news/642031/%D9%85%D8%B7%D8%B1%D8%A8-%D9%86%D8%B2%D9%88%D9%84-%D9%88%D8%AD%D8%B4%D8%AA%D9%86%D8%A7%DA%A9-%D9%85%D8%B5%D8%B7%D9%81%DB%8C-%DA%A9%DB%8C%D8%A7%DB%8C%DB%8C-%D9%88-%D9%BE%D8%B1%D9%88%DB%8C%D8%B2-%D9%BE%D8%B1%D8%B3%D8%AA%D9%88%DB%8C%DB%8C-%D9%88-%D8%AF%DB%8C%DA%AF%D8%B1-%D9%87%DB%8C%DA%86">مطرب؛ نزول وحشتناک مصطفی کیایی و پرویز پرستویی و دیگر هیچ!</a>
      </h1>
      <h2>مطرب چنان از منظر سینمایی بی مایه و ضعیف است که گویا یک کارآموز سینما که همچنان مشغول ساخت آثار مبتدیانه کارگاهی برای ارائه به اساتید خود است، پشت دوربین نشسته.</h2>
      <address><time datetime="2019-11-25T19:37:00+00:00">25 Nov 2019, 19:37</time> by <a rel="author">بولتن نیوز | bultannews.com</a></address>
      <p><b>گروه هنری_سید محسن عبدالهی:</b> اگر پیگیر <b>سینمای ایران</b> باشید، حداقل یک یا دو فیلم از آثار <b>مصطفی کیایی</b> را دیده اید. فیلمسازی جوان که از اولین فیلم بلندش که <b>ضدگلوله</b> نام داشت و اثری دفاع مقدسی بود تا فیلم قبلی یعنی <b>چهارراه استانبول</b> همواره دغدغه مند نشان می داد و در کنار توجه به مسائل جامعه، روایت و احترام به مخاطب و سینما نیز برایش اهمیت فراوانی داشت و آثارش نیز غالبا به فروش خوبی دست پیدا می کردند. اما حکایت فیلم آخرش یعنی <b>مطرب</b>، داستان دیگری است.   <br/>به گزارش بولتن نیوز، <b>مطرب</b> چنان از منظر سینمایی بی مایه و ضعیف است که گویا یک کارآموز سینما که همچنان مشغول ساخت آثار مبتدیانه کارگاهی برای ارائه به اساتید خود است، پشت دوربین نشسته. در مطرب با چیزی طرفیم که هرگز به مرحله فیلم سینمایی شدن نخواهد رسید. هرگز خنده آنچنانی نخواهیم داشت. هرگز دغدغه کارگردان را درک نخواهیم کرد. هرگز نخواهیم فهمید که چرا کارگردان <b>ضد گلوله</b> و <b>بارکد</b> و <b>خط ویژه</b> به ساخت مطرب می رسد و چندین هرگز دیگر. <br/>به نظر می رسد کیایی قصد داشته فیلمی بسازد انتقادی با این مضمون که<b> انقلاب اسلامی</b> باعث <b>نابودی هنر</b> در ایران شده است اما به گونه ای کار را پیش می برد که احتمالا خود او هم این فرضیه خنده دار را باور نخواهد کرد. اگر قرار بود که با ظهور انقلاب، هنر در این مملکت نابود شود، هرگز جشنواره فجری هم برپا نمی شد که مصطفی کیایی را مفتخر کند به دادن جایزه ای و با حمایت از وی، نام او را بر سر زبان ها بیاندازد. <br/>مهملاتی که در <b>مطرب</b> به مخاطب تحویل داده می شود آن هم با زبانی قاصر و به ابتدایی ترین شکل که انسان را بیشتر از اینکه به یاد فیلمی از سازنده <b>خط ویژه</b> بیندازد، به یاد خزعبلات ساخته <b>ضدانقلاب</b> به اسم فیلم سینمایی از شرایط ایران می اندازد. حقیقتش این است که به علت همین میزان از بی مایگی، از نقد فنی فیلم سینمایی مطرب صرف نظر کردم و ترجیح می دهم با چند سوال این مطلب را به پایان برسانم.  </p>
      <figure>
        <img src="https://www.bultannews.com/files/fa/news/1398/9/4/1202219_805.jpg"/>
      </figure>
      <p>اولین سوالم از خود <b>مصطفی کیایی</b> است. قطعا کیایی بهتر از هر فرد دیگری می تواند توضیح بدهد که چرا دچار نزولی اینچنینی گشته و چه بلایی بر سر آن فیلمساز با استعداد و خوش ذوق آمده است؟! دیگر اینکه بد نیست کیایی به این سوال هم پاسخ بدهد که اگر طبق آن چه که او در مثلا فیلمش به هم بافته است، هنر پس از انقلاب تعطیل شد و <b>هنرمند</b> برای بروز هنرش می بایست از این کشور<b> مهاجرت</b> کند، چرا تاکنون در ایران مانده و حتی جایزه ای کاملا دولتی را از همین حکومت دریافت کرده است؟!   چرا به خود اجازه داده که این حکومت و<b> نظام</b> به او اعتبار ببخشند و تاکنون مانند آن دیگرانی که مدعی است به خارج رفته و موفق بوده اند، به خارج از کشور نرفته است؟! اگر آن طرف خوب است و او هم مدعی است که در حرفه خود کاملا حرفه ای و درجه یک می باشد، چرا تاکنون تلاشی نکرده تا بتواند کار خود را در خارج از کشور دنبال کند؟! البته که احتمالا خود کیایی هم بداند با آن چه که در <b>مطرب</b> ساخته و پرداخته، جایی جز <b>شبکه های سعودی</b> و <b>ضد انقلاب</b> تحویلش نخواهند گرفت. <br/>در آخر سوالی هم دارم از<b> پرویز پرستویی</b>. بازیگری که تمام اعتبار و شهرت و محبوبیتش را از حضور در <b>نقش هایی ارزشی</b> به دست آورده و بارها در واقعیت هم در جلد یک فرد معتقد به <b>انقلاب اسلامی</b> اما متتقد به برخی کم و کاستی ها فرو رفته است. چگونه می شود فردی آن عقاید و رفتارها را از خود بروز بدهد و حاضر شود نقش یک مطرب را بازی کند و بارها در فیلمی که تنها عنصرش برای خندادن یک <b>شوخی سخیف </b>و<b> مبتذل جنسی</b> است که چندین و چندبار هم تکرار می شود، بازی کند و با حضورش اعلام کند که انقلاب مانعی بر سر راه هنر و هنرمندان بوده است.   جالب اینکه خود او تمام اعتبارش را از حضور در نقش <b>شخصیت های انقلابی</b> به دست آورده است. اگر داستان پول است که وا اسفا بر <b>سینمای ایران</b> و<b> پرویز پرستویی</b> و اگر قضیه بر سر تغییر جهت دادن است، منتظر هستیم که وی صریحا بیاید و بگوید که اشتباه کردم در آن نقش ها بازی کردم و پشیمانم و از این به بعد در اینگونه فیلم ها حضور پیدا خواهم کرد تا ببیند که چگونه سکه اش از رونق خواهد افتاد و اعتبارش در پیش مخاطب از بین خواهد رفت.    </p>
    </article>
  </body>
</html>