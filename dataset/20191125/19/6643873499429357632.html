<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/MRvnXM/vil-utestenge-russland-fra-all-idrett-i-fire-aar"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T19:44:25+00:00"/>
    <meta property="og:title" content="Vil utestenge Russland fra all idrett i fire år"/>
    <meta property="og:description" content="Et utvalg nedsatt av Verdens antidopingbyrå (WADA) foreslår at Russland utestenges fra all idrett i fire år for brudd på dopingreglementet."/>
  </head>
  <body>
    <article>
      <h1>Vil utestenge Russland fra all idrett i fire år</h1>
      <h2>Et utvalg nedsatt av Verdens antidopingbyrå (WADA) foreslår at Russland utestenges fra all idrett i fire år for brudd på dopingreglementet.</h2>
      <address><time datetime="2019-11-25T19:44:25+00:00">25 Nov 2019, 19:44</time> by <a rel="author">NTB</a></address>
      <p>Utvalget som er ledet av briten Jonathan Taylor, mener at Russland har neglisjert dopingreglementet over år, skriver<a href="https://www.nytimes.com/section/sports"> The New York Times.</a></p>
      <p>Det nevnte utvalget har over flere år arbeidet med å komme til bunns i russernes bruk av doping og forsøkene på å skjule dopingen for omverden.</p>
      <p>Utvalget mener at Russland har manipulert datamateriale som de har gitt fra seg. Hele denne saken baserer seg på rapporten om statsstyrt doping som ble offentliggjort i 2015.</p>
      <p>Utvalget har kommet med sin innstilling, og nå er det opp til WADAs styre å ta den endelige beslutningen på hva som skal skje med russisk idrett på styremøtet i Paris 9. desember.</p>
      <p>
        <a href="https://www.bt.no/sport/i/4qQdnE/russlands-friidrettspresident-siktet-for-aa-ha-hindret-dopingetterforsk">Les også<br/>Russlands friidrettspresident siktet for å ha hindret dopingetterforskning: – Tegner et dystert bilde</a>
      </p>
      <figure>
        <img src="https://images.sacdn.no/v2/images/85c22caa-e27a-4989-ad78-f5bb8abadc60?fit=crop&amp;h=810&amp;w=1440&amp;s=8e43a43be1729cdf3eea910f242601ff9797b41b"/>
        <figcaption>WADA-sjef Craig Reedie og resten av styret skal i desember ta stilling til om Russland skal utestenges.<cite>Jean-Christophe Bott / Keystone via AP / NTB scanpix</cite></figcaption>
      </figure>
      <h3>Spår bråk på bakrommet</h3>
      <p>TV 2s antidopingekspert Mads Kaggestad spår to hektiske uker før Russland-skjebnen skal avgjøres. Han tror det blir mye dragkamp og møtevirksomhet på bakrommet.</p>
      <p>– Jeg tipper det blir et skikkelig rabalder og nok en smørje. Det er en voldsom maktkamp mellom WADA og IOC (Den internasjonale olympiske komité). Vi vet jo at IOC er under ganske sterk påvirkning fra Russland. Det er ikke så rart, for vi snakker om et svært sponsor- og TV-marked som er attraktivt for IOCs samarbeidspartnere, sier Kaggestad.</p>
      <p>IOC har halvparten av medlemmene i WADA-styret. Den andre halvdelen er representanter fra myndighetshold.</p>
      <p>– Markedsverdi skal ikke være med å påvirke en beslutning om svindel og bedrag som undergraver idretten. Det blir så mange ting som spiller inn, og det viser bare hvor feil hele systemet er, mener Kaggestad.</p>
      <p>Han slår igjen et slag for å gjøre WADA helt uavhengig. Det var også en av kampsakene Linda Hofstad Helleland hadde da hun kjempet om å bli antidopingbyråets neste president.</p>
      <p>– Jeg har i minst ti år sagt at det er feil at IOC er med på å påvirker WADA. Nå er det en stor sammenblanding av interesser, sier Mads Kaggestad.</p>
      <p>
        <a href="https://www.bt.no/sport/i/2GgA4G/dopingtatt-friidrettsstjerne-utestengt-i-fire-aar">Les også<br/>Dopingtatt friidrettsstjerne utestengt i fire år</a>
      </p>
      <figure>
        <img src="https://images.sacdn.no/v2/images/cd2de15f-0839-470e-9d41-599796e7cebd?fit=crop&amp;h=1384&amp;w=1900&amp;s=391578d31b16d39387cd79f3c7bcda79e848ddc1"/>
        <figcaption>TV 2s antidopingekspert Mads Kaggestad spår to hektiske uker før Russland-skjebnen skal avgjøres.<cite>Terje Pedersen / NTB scanpix</cite></figcaption>
      </figure>
      <h3>Nøytralt flagg</h3>
      <p>Hvis utvalgets innstilling følges, vil Russland blant annet ikke kunne stille som egen nasjon under de kommende sommerlekene i Tokyo i 2020 og heller ikke i vinter-OL i Beijing i 2022. De mener at Russland må utestenges fra alle arrangement som har ratifisert WADA-koden, inkludert for eksempel VM i fotball i Qatar i 2022.</p>
      <p>I stedet kan enkelte russiske utøvere stille i internasjonale mesterskap under nøytralt flagg, slik det ble praktisert under vinter-OL i Pyeongchang i Sør-Korea i 2018.</p>
      <p>Hvis Russland blir suspendert kan de heller ikke selv arrangere internasjonale mesterskap i fireårsperioden. Offisielle russiske representanter vil ikke være velkomne i internasjonale mesterskap og konkurranser utenfor landets grenser.</p>
      <p>
        <a href="https://www.bt.no/sport/i/Vbr1Ml/wada-panel-innstiller-paa-aa-utestenge-rusada-paa-nytt">Les også<br/>Mener Russlands antidopingbyrå bør utestenges på nytt</a>
      </p>
      <h3>I søkelyset</h3>
      <p>Russland har lenge vært i søkelyset fordi man mener at landets antidopingbyrå (RUSADA) har fusket med utøveres prøveresultater.</p>
      <p>WADA har bedt om at disse prøvene ble utlevert, men i september kom det frem at prøvene var manipulerte før de ble avlevert.</p>
      <p>Det er derfor landet kan stå foran en historisk hard straff.</p>
      <p>WADA bekreftet utvalgets innstilling i en pressemelding sent mandag kveld, men understreket at den endelige avgjørelsen blir fattet på Paris-møtet 9. desember.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/4qQq29/bankenes-krav-til-gamle-folk-er-rene-komikvelden"/>
        <a href="https://www.bt.no/nyheter/lokalt/i/xPzgqV/her-gaar-forbikjoeringen-nesten-galt-foereren-har-et-aapenbart-potensi"/>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/sport/i/kJPwXX/supporterleder-advarer-mot-aa-la-foelelsene-styre-etter-slakten-i-dramme"/>
        <a href="https://www.bt.no/nyheter/lokalt/i/K3Knm6/krigen-sett-med-tyske-auge"/>
        <a href="https://www.bt.no/sprek/i/50vEM6/paa-to-aar-gikk-hun-fra-aa-vaere-utrent-til-aa-bli-norges-sterkeste-saerlig"/>
      </related>
      <ol>
        <li>
          <a href="https://www.bt.no/tag/Doping">Doping</a>
        </li>
        <li>
          <a href="https://www.bt.no/tag/Russland">Russland</a>
        </li>
        <li>
          <a href="https://www.bt.no/tag/OL">OL</a>
        </li>
        <li>
          <a href="https://www.bt.no/tag/Idrett">Idrett</a>
        </li>
      </ol>
    </article>
  </body>
</html>