<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gaming.hwupgrade.it/news/videogames/lambo-v12-vision-gt-la-hypercar-di-lamborghini-per-gran-turismo_85706.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T19:01:02+00:00"/>
    <meta property="og:title" content="Lambo V12 Vision GT: la hypercar di Lamborghini per Gran Turismo"/>
    <meta property="og:description" content="Presentata in concomitanza con le finali mondiali del FIA Certified Gran Turismo Championship 2019, la Lamborghini V12 Vision GT è la monoposto virtuale realizzata dalla Casa del Toro per il gioco Gran Turismo Sport. È un modello unico, ma chiunque avrà la possibilità di pilotarla su PlayStation 4, a partire dalla prossima primavera."/>
  </head>
  <body>
    <article>
      <h1>Lambo V12 Vision GT: la hypercar di Lamborghini per Gran Turismo</h1>
      <address><time datetime="2019-11-25T19:01:02+00:00">25 Nov 2019, 19:01</time> by <a rel="author">Pasquale Fusco</a></address>
      <p>
        <b>Presentata in concomitanza con le finali mondiali del FIA Certified Gran Turismo Championship 2019, la Lamborghini V12 Vision GT è la monoposto virtuale realizzata dalla Casa del Toro per il gioco Gran Turismo Sport. È un modello unico, ma chiunque avrà la possibilità di pilotarla su PlayStation 4, a partire dalla prossima primavera.</b>
      </p>
      <p>Con <i><b>Vision </b></i>la serie <b>Gran Turismo</b> ha inaugurato un trend che ha coinvolto i più celebri produttori automobilistici per la realizzazione di eccezionali supercar da inserire virtualmente nei titoli del franchise. Quest’anno abbiamo quindi accolto la <a href="https://auto.hwupgrade.it/news/tecnologia/jaguar-vision-gt-coupe-vettura-elettrica-disponibile-esclusivamente-per-gran-turismo-sport_85204.html">Jaguar Vision GT Coupé</a> della casa britannica, così come la McLaren Ultimate Vision GT. Alla fine è arrivato anche il turno di <b>Lamborghini</b>, che ha recentemente svelato un concept a dir poco incredibile. </p>
      <figure>
        <img src="https://www.hwupgrade.it/immagini/lamborgini-vision-600.jpg"/>
      </figure>
      <p>
        <b>Lamborghini Vision Gran Turismo: in arrivo nel 2020 per GT Sport</b>
      </p>
      <p>Stesso propulsore ibrido della ‘cattivissima’ <b>Siàn FKP 37</b> - presentata due mesi fa al Salone di Francoforte 2019 - ma con un design ancora più futuristico. La <b>Lamborghini Vision GT</b> sembra arrivare da un film cyberpunk, con linee studiate appositamente per colpire i fan della serie Gran Turismo e, allo stesso tempo, gli aficionado delle hypercar. Chiunque avrà la possibilità di guidare questa monoposto in <b>GT Sport</b>, su <b>PlayStation 4</b>, ma nessuno avrà la fortuna di pilotare la sua controparte reale, trattandosi di un modello unico.</p>
      <p>Reale o virtuale, la Lambo Vision GT monta un <b>motore 6.15 V12</b> dalla potenza complessiva di <b>819 CV</b>, di cui 34 generati dal motore elettrico. La hypercar ibrida è in grado di raggiungere i <b>100km/h in appena 2,8 secondi</b> e di sfrecciare a una velocità massima di <b>350km/h</b>. La silhouette tagliente, l’iconica forma ‘a Y’ e la complessa aerodinamica richiamano lo stile emblematico di Lamborghini: il concept è stato realizzato presso il Centro Stile Lamborghini di Sant’Agata Bolognese, sotto la supervisione del tedesco Mitja Borkert.</p>
      <figure>
        <iframe src="https://www.youtube.com/embed/7Me9eqhZyrE" width="600" height="338" data-service="Youtube" scrolling="no"/>
      </figure>
      <p>Il reveal della concept virtuale si è tenuto in occasione delle finali mondiali del <b>FIA Certified Gran Turismo Championship 2019</b>, in quel di Monte Carlo. La Lambo V12 Vision GT entrerà a far parte del già vasto parco auto di Gran Turismo Sport a partire dalla <b>primavera 2020</b>.</p>
    </article>
  </body>
</html>