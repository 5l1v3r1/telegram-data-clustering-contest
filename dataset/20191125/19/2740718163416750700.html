<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/inga-zuolyte-kristina-pisniukaite-simkiene-darja-tupcaja-ir-sandra-balciute-%E2%80%93-apie-influencinimo-kaina.fd8c231f-0b72-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T19:22:00+00:00"/>
    <meta property="og:title" content="Inga Žuolytė, Kristina Pišniukaitė-Šimkienė, Darja Tupčaja ir Sandra Balčiūtė – apie „influencinimo“ kainą"/>
    <meta property="og:description" content="Kad būtų vertinamos kaip influencerės, Ingai Žuolytei, Kristinai Pišniukaitei-Šimkienei, Darjai Tupčajai ir Sandrai Balčiūtei prireikė ne vienų metų ir daug pastangų. Kokie jų prioritetai ir patarimai?"/>
  </head>
  <body>
    <article>
      <h1>Inga Žuolytė, Kristina Pišniukaitė-Šimkienė, Darja Tupčaja ir Sandra Balčiūtė – apie „influencinimo“ kainą</h1>
      <address><time datetime="2019-11-25T19:22:00+00:00">25 Nov 2019, 19:22</time> by <a rel="author">Faustina Bružaitė, žurnalui „Laimė“</a></address>
      <p>
        <b>Kad būtų vertinamos kaip influencerės, Ingai Žuolytei, Kristinai Pišniukaitei-Šimkienei, Darjai Tupčajai ir Sandrai Balčiūtei prireikė ne vienų metų ir daug pastangų. Kokie jų prioritetai ir patarimai?</b>
      </p>
      <p>
        <b>Inga Žuolytė</b>
      </p>
      <p><b>Sekėjų:</b> virš 100 tūkstančių.</p>
      <p><b>Saviraiškos vietos:</b> instagramas, feisbukas, „YouTube“.</p>
      <p><b>Turinys:</b> motinystė, mada, gyvenimo būdas.</p>
      <p>
        <b>Apie veiklą socialiniuose tinkluose</b>
      </p>
      <p>„<i>Influenceris</i> – kaip žmogus orkestras: jis privalo turėti idėjų, būti modelis, fotografas, apskritai – menininkas. Sunkiausia veiklos pusė – sistemingai į socialinius tinklus kelti aktualų turinį ir užsiauginti auditoriją. Man prireikė beveik šešerių metų šiandieniam rezultatui pasiekti. Per tą laiką sutikau daugybę įdomių žmonių, patyriau naujų dalykų, išbandžiau įvairius amplua, užmezgiau ryšių su žinomomis įmonėmis. Šiame kelyje nieko nedrįsčiau vadinti klaidomis, nes tik darydamas ir bandydamas sužinai, ar tai gerai, ar veikia...“</p>
      <figure>
        <img src="https://www.zmones.lt/photo/e3effa7b-0b78-11ea-9fe0-aa000054c883/1200x750s/inga-zuolyte-asmeninio-archyvo-nuotr-5dd5088b6d61d0-25032653.jpeg"/>
        <figcaption>Inga Žuolytė/Asmeninio archyvo nuotr.</figcaption>
      </figure>
      <p>
        <b>Apie kitas gyvenimo sritis</b>
      </p>
      <p><b>Grožis. </b>Kadangi turi galimybių išbandyti įvairią kosmetiką, Inga gali atsirinkti tinkamiausius produktus. Ji atsižvelgia į priemonių sudėtį ir profesionalų patarimus.</p>
      <p><b>Mada. </b>Pagrindiniai kriterijai renkantis drabužius, avalynę ir aksesuarus – grožis ir patogumas, bet grožiui – pirmenybė.</p>
      <p><b>Laisvalaikis. </b>Inga stengiasi kuo daugiau keliauti kartu su sūneliu, pagrindiniu laisvalaikio kompanionu šiuo metu. Dar jos gyvenime yra knygų skaitymo, vokalo pamokų, fizinio aktyvumo. „Dabar sportui lieka mažai laiko, bet stengiuosi veiklas susidėlioti taip, kad tektų per dieną nueiti apie 15 tūkstančių žingsnių, bent porą kartų per savaitę bėgioju.“</p>
      <p><b>Maistas. </b>Abu su vyru pamėgo užsisakyti iš įvairių restoranų maisto į namus. „Bendradarbiaudama su viena kompanija galiu tai daryti palankiomis sąlygomis. Be to, „maistas į namus“ sutaupo mums laiko, leidžia valgyti šiandien pagamintą maistą ir saugo nuo produktų pertekliaus.“</p>
      <p>
        <b>Apie finansus</b>
      </p>
      <p>„Vienas iš <i>influencerio</i> darbo pliusų – galimybė susimažinti išlaidas. Sritys, kurios teikia man tokios naudos, įvairios: nuo buities iki grožio. Negaliu pasakyti, kiek pinigų ir kam išleidžiu per mėnesį, nes nesu skaičiavusi. Bet didžiąją dalį mes tikrai išleidžiame automobiliui, degalams ir butui, kurį dabar rengiame.“</p>
      <p>
        <b>Kristina Pišniukaitė-Šimkienė</b>
      </p>
      <p><b>Sekėjų:</b> apie 70 tūkstančių.</p>
      <p><b>Saviraiškos vietos:</b> tinklaraštis, instagramas, feisbukas.</p>
      <p><b>Turinys:</b> maistas.</p>
      <p>
        <b>Apie veiklą socialiniuose tinkluose</b>
      </p>
      <p>„Iš pradžių buvo pomėgis gaminti maistą ir besikaupiantys receptai užrašų knygelėje. Palengva viskas augo ir aš, nors esu visiška savamokslė, dabar rašau tekstus, stilizuoju ir fotografuoju maistą pagal užsakymus. Visada jutau, kad reikia orientuotis ne į tai, kas populiaru ir įprasta, bet į šiuolaikišką žmogų, naujus, alternatyvius produktus ir patiekalus, sveikos gyvensenos tendencijas. <i>Influencinimas</i> yra didelis darbas be darbo valandų. Dar verta turėti galvoje ir tai: jei trokšti, kad kiti tave pamatytų, įsidėmėtų, norėtų sekti, labai svarbu atrasti sritį, kurioje turi ką pasakyti, ir rūpintis jos vizualumu. Paprasti buitiniai vaizdeliai iš tavo gyvenimo neužtikrins ilgalaikės sėkmės socialiniuose tinkluose.“</p>
      <figure>
        <img src="https://www.zmones.lt/photo/27043c8c-0b79-11ea-9fe0-aa000054c883/1200x750s/kristina-pis-niukaite-s-imkiene-asmeninio-archyvo-nuotr-5dd508fc03ecf2-08382864.png"/>
        <figcaption>Kristina Pišniukaitė-Šimkienė/Asmeninio archyvo nuotr.</figcaption>
      </figure>
      <p>
        <b>Apie kitas gyvenimo sritis</b>
      </p>
      <p><b>Grožis.</b> Jam Kristina skiria nedaug dėmesio, kosmetikos turi mažai, bet mėgsta kokybiškus kvepalus.</p>
      <p><b>Mada.</b> „Aš nelinkusi kaupti daiktų, todėl jei rūbo ar aksesuaro nenešioju daugiau nei metus arba jis man nebetinka ar nebepatinka, – paaukoju. Dizainerių rūbų neturiu, dažniausiai apsiperku internetu. Vaikščioti po parduotuves man – darbas, o ne malonumas.“</p>
      <p><b>Laisvalaikis.</b> Kristinai patinka leisti laiką namie, skaityti knygas arba būti gamtoje, lankyti mažus Lietuvos miestelius. Porą kartų per metus stengiasi su vyru išvykti į kitas šalis. Anksčiau intensyviai praktikavusi jogą, pilatesą, dabar, kadangi laukiasi, fizinį krūvį sumažino: plaukioja baseine, lanko nėščiųjų mankštą.</p>
      <p><b>Maistas.</b> Kristina valgo įvairų ir subalansuotą maistą – tokį, kokį propaguoja, gamina ir fotografuoja.</p>
      <p>
        <b>Apie finansus</b>
      </p>
      <p>„Esu racionali vartotoja, neišlaidauju be reikalo, prieš įsigydama įvertinu kainos ir kokybės santykį. Nevedu statistikos, kokiai sričiai ir kiek skiriu pinigų, bet tikrai pavyksta sutaupyti planuojant ir perkant tik tai, ko išties reikia. Kai kuriu reklamą, dalį produktų gaunu iš ją užsakiusios įmonės, bet tai, kad maistas mums su vyru daugiau kaip 50 Eur per savaitę nekainuoja, vis dėlto labiausiai lemia mano planavimas.“</p>
      <p>
        <b>Darja Tupčaja</b>
      </p>
      <p><b>Sekėjų:</b> apie 23 tūkstančiai.</p>
      <p><b>Saviraiškos vietos:</b> instagramas, feisbukas, tinklaraštis, „YouTube“.</p>
      <p><b>Turinys: </b>grožis, mada, gyvenimo būdas.</p>
      <p>
        <b>Apie veiklą socialiniuose tinkluose</b>
      </p>
      <p>„2012-aisiais pradėjau rašyti tinklaraštį apie madą ir savo stiliaus eksperimentus. Instagramo tada dar nebuvo ir žodis „influenceris“ neskambėjo. Tačiau dabar instagramas – vienas pagrindinių mano saviraiškos kanalų. Neabejotinas socialinių tinklų privalumas man – naujos pažintys: susiradau labai daug draugų, su kuriais leidžiu laisvalaikį, keliauju. Taip pat nepaprastai smagu bendrauti su sekėjais, būti jiems patarėja, žinoti, kad tavo straipsnis ar nuotrauka paskatino kitus išbandyti ką nors naujo. O trūkumas – nuolat galvoju apie naują turinį ir tos mintys neleidžia atsipalaiduoti net savaitgaliais. Dar man nėra priimtina viešinti asmeninį gyvenimą, nors sekėjai turbūt norėtų, kad jo rodyčiau daugiau.“</p>
      <figure>
        <img src="https://www.zmones.lt/photo/ee5d9cd5-0b78-11ea-9fe0-aa000054c883/1200x750s/darja-tupcaja-asmeninio-archyvo-nuotr-5dd5089cef1783-40947161.jpeg"/>
        <figcaption>Darja Tupčaja/Asmeninio archyvo nuotr.</figcaption>
      </figure>
      <p>
        <b>Apie kitas gyvenimo sritis</b>
      </p>
      <p><b>Grožis. </b>Išbandyti vieną ar kitą produktą Darją paskatina kitų <i>influencerių</i> nuomonė ir grožio srities tendencijos.</p>
      <p><b>Mada. </b>Prie širdies – vartojimo mažinimo tendencija. „Dėl to naują drabužį ar kokį kitą stiliaus komponentą perku atsakingai, gerai pagalvojusi, ar jo tikrai reikia.“</p>
      <p><b>Laisvalaikis. </b>Be saviraiškos socialiniuose tinkluose, jai patinka keliauti ir sportuoti. „4–5 kartus per savaitę lankau „CrossFit“ treniruotes.“</p>
      <p><b>Maistas. </b>Darja itin retai gamina namie ir mielai išbando naujas maitinimo vietas. „Norisi pabūti ten, kur įdomi virtuvė, graži aplinka, geras aptarnavimas. Bet visiškai nesidomiu žaliavalgyste, veganyste ir vegetaryste.“</p>
      <p>
        <b>Apie finansus</b>
      </p>
      <p>„Nepatariu pradėti veiklos socialiniuose tinkluose galvojant apie pinigus. Tokia nuostata neatneš sėkmės. Pirmiausia turi būti idėja, didelis noras dalytis tuo, ką išmanai geriausiai, ir auditorijos, kurią nori pasiekti, išsigryninimas. <i>Influencinimui</i>, kad jis taptų pragyvenimo šaltiniu, reikia skirti ir labai daug laiko. Šiuo metu aš dirbu grožio srityje, turiu karjeros tikslų ir nesiekiu apsiriboti vien socialiniais tinklais. Bet šis pomėgis vienareikšmiškai naudingas man finansiškai. Mažiausiai pinigų išleidžiu kosmetikai, daugiau – drabužiams, daugiausia – maistui ir kelionėms.“</p>
      <p>
        <b>Sandra Balčiūtė</b>
      </p>
      <p><b>Sekėjų:</b> apie 15 tūkstančių.</p>
      <p><b>Saviraiškos vietos:</b> instagramas, feisbukas, tinklaraštis, „YouTube“.</p>
      <p><b>Turinys:</b> stilius, gyvenimo būdas.</p>
      <p>
        <b>Apie veiklą socialiniuose tinkluose</b>
      </p>
      <p>„Iš pradžių mintis apie instagramą, tinklaraštį man neatrodė patraukli, bet kai draugų raginama pradėjau ten kelti kelionių ir mados nuotraukas, tekstus, pajutau augantį susidomėjimą. Labai stengiuosi, kad nuotraukos būtų gražios, nes jos man – svarbiausios. Ypatingą malonumą teikia fotosesijos, jų kūrimas ir rezultatas, o sunkiausia – įgyvendinti kilusias idėjas, rasti fotografų, kurie jas vizualizuotų taip, kaip aš įsivaizduoju. Be to, svarbu atsirinkti, su kuriais prekių ženklais bendradarbiauti (laikui bėgant jų daugėja).“</p>
      <p>
        <b>Apie kitas gyvenimo sritis</b>
      </p>
      <p><b>Grožis.</b> Sandrai svarbūs kosmetikos teikiami pojūčiai ir kuriamas rezultatas. Dažydamasi teikia pirmenybę ryškesniems akcentams, tarkim, naudoja raudonus lūpų dažus, o ne pastelinį blizgį.</p>
      <p><b>Mada.</b> Ji nėra prisirišusi prie tam tikrų prekių ženklų, o pasirinkimo kriterijus – daiktai <i>su cinkeliu</i>: tokie deriniai, detalės, kurie, pasak aplinkinių, atrodo „sandriškai, su fanfarom“.</p>
      <p><b>Laisvalaikis.</b> Kadangi darbas mados kompanijoje susijęs su kelionėmis į kaimynines šalis, poilsiui – tolimesnės kelionės. Dar Sandra labai mėgsta būti prie vandens ir jo pramogas bei su socialiniais tinklais susijusią veiklą<i>. </i>„Tačiau kylant karjeros laiptais suderinti ją ir darbą darosi vis sunkiau.“</p>
      <p><b>Maistas.</b> „Maisto gaminimas nėra tai, ką labai mėgčiau daryti, bet iš tolimesnių kelionių grįžtu įkvėpta išbandyti tenykštes kulinarines subtilybes. Mano prioritetas – veganiški ir vegetariški patiekalai.“</p>
      <figure>
        <img src="https://www.zmones.lt/photo/f89fd254-0b78-11ea-9fe0-aa000054c883/1200x750s/sandra-balciute-asmeninio-archyvo-nuotr-5dd508add956c5-92671645.jpeg"/>
        <figcaption>Sandra Balčiūtė/Asmeninio archyvo nuotr.</figcaption>
      </figure>
      <p>
        <b>Apie finansus</b>
      </p>
      <p>„Socialiniai tinklai padeda papildomai užsidirbti. Kurdama jų turinį, iš pradžių buvau įklimpusi į pirkimo liūną – man atrodė, kad kiekvienam<i> postui</i> būtinai reikia ko nors naujo. To nebėra, daiktus perku pirmiausia sau, o ne nuotraukoms. Į tuos, kurie matomi mano instagramo paskyroje, manau, verta investuoti, kad atrodytum stilingai. Mėgstu prabangesnę veido kosmetiką, vis dėlto daugiausia investuoju į aprangą ir aksesuarus. Tačiau vadovaujuosi taisykle – tik vienas brangesnis pirkinys per mėnesį. Toks, kuris ilgai tarnaus.“</p>
      <p>
        <i>Šis tekstas publikuotas žurnale „Laimė“. Laimės kelių – daugybė. Žurnalas „Laimė“ kviečia kartu leistis į kelionę jos ieškant. Kiekvieną mėnesį – nauja „Laimė“. O kad ji lydėtų visus metus, pasinaudokite puikiu prenumeratos pasiūlymu. Prenumeruoti visada pigiau nei pirkti! Be to, „Laimė“ pati ateis į jūsų namus.</i>
      </p>
    </article>
  </body>
</html>