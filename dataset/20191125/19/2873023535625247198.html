<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220461"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T19:43:46+00:00"/>
    <meta property="og:title" content="Τι απαντά η Κιβωτός του Κόσμου στα περί ρατσιστικών αναφορών"/>
    <meta property="og:description" content="Η αντίδραση μετά τις κατηγορίες που ήρθαν ως συνέπεια της επιστολής προς τον δήμο Χίου, όπου είχε χρησιμοποιήσει εκφράσεις ρατσιστικού λόγου, δικαιολογώντας με αυτές, την άρνηση της, να συναινέσει στη κατασκευή της πόλης-φυλακής για πρόσφυγες στο Αίπος, όπου στεγάζει και η ίδια μία από τις δομές της."/>
  </head>
  <body>
    <article>
      <h1>Τι απαντά η Κιβωτός του Κόσμου στα περί ρατσιστικών αναφορών</h1>
      <address><time datetime="2019-11-25T19:43:46+00:00">25 Nov 2019, 19:43</time> by <a rel="author">Γιώργος Παγούδης</a></address>
      <p>Απάντηση στις κατηγορίες για διασπορά ρατσιστικών στερεοτύπων, επιχειρεί να δώσει η Κιβωτός του Κόσμου, εξαιτίας της επιστολής προς τον δήμο Χίου όπου είχε χρησιμοποιήσει εκφράσεις ρατσιστικού λόγου, δικαιολογώντας με αυτές, την άρνηση της, να συναινέσει στη κατασκευή της πόλης-φυλακής για πρόσφυγες στο Αίπος, όπου στεγάζει και η ίδια μία από τις δομές της.</p>
      <p>Σε ανακοίνωσή του το Δ.Σ. τονίζει ότι συντάκτης της επιστολής δεν είναι ο πατ. Αντώνιος Παπανικολάου, αλλά ο διευθυντής Αιγαίου Νικόλαος Τάγαρης και η εθελόντρια, διοικητικό στέλεχος Έλλη Παπαϊωάννου.</p>
      <p>«Η επίμαχη επιστολή, κατετέθη προς τις αρμόδιες αρχές, προκειμένου να ληφθούν τα κατάλληλα μέτρα για την προστασίας των ανήλικων ευπαθών ομάδων που φιλοξενεί. Κάποιες μεμονωμένες λέξεις και φράσεις των επίμαχων επιστολών, οι οποίες αναπαράγονται και δημιουργούν αρνητικές εντυπώσεις, έχουν μοναδικό στόχο να καταδείξουν στις αρμόδιες αρχές την ένταση του προβλήματος και να τονίσουν τους υπαρκτούς κινδύνους που εγκυμονούν οι αποφάσεις τους» τονίζει η ανακοίνωση, χωρίς να είναι ξεκάθαρο από τη διατύπωση αν τελικά ο πάτερ Αντώνιος συμφωνεί με αυτές τις «μεμονωμένες λέξεις και φράσεις» ή της καταδικάζει.</p>
      <p>Στην ίδια ανακοίνωση η Κιβωτός, αφού ξεκαθαρίζει ότι «η ασφάλεια, αποτελεί το μοναδικό κριτήριο για οποιαδήποτε δράση ή ανακοίνωση στις οποίες προβαίνει», υπενθυμίζει και τα εξής:</p>
      <p>«Η δομή του παιδικού χωριού της Χίου, στην οποία αναφέρονται τα δημοσιεύματα, έχει φιλοξενήσει περισσότερους από 200 ασυνόδευτους ανήλικους πρόσφυγες και μετανάστες, και τούτο το έπραξε κατά την αρχική περίοδο των έντονων προσφυγικών ροών (έτη 2015-17), όταν είχε μόλις ενσκήψει το πρόβλημα της φιλοξενίας των ανήλικων προσφυγόπουλων, και μάλιστα αυτοβούλως χωρίς να επιδιώξει οιαδήποτε δημοσιότητα και χωρίς να λάβει την παραμικρή βοήθεια.»</p>
      <p>Παράλληλα προκειμένου να δικαιολογήσει την αργοπορημένη αντίδρασή της σημειώνει ότι «Λόγω ακριβώς της επικέντρωσης μας στο κοινωφελές έργο μας, δεν έχουμε την δυνατότητα να παρακολουθούμε και να απαντούμε άμεσα σε δημοσιεύματα, διότι μοναδικό μέλημα μας είναι η καθημερινή φροντίδα των παιδιών μας και των οικογενειών που στηρίζουμε».</p>
      <p>Ισχυρισμός που ελέγχεται, αφού από τις πρώτες στιγμές δημοσιοποίησης της επιστολής, το επικριτικό ρεπορτάζ του τοπικού site «Astraparis» είχε πέσει στην αντίληψη του διευθυντή κ. Τάγαρη που σχολίαζε επ' αυτού σε σελίδα κοινωνικής δικτύωσης.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/41720_diamartyria-kai-prosagoges-stin-pakistaniki-presbeia"/>
        <a href="https://www.efsyn.gr/ellada/koinonia/24840_ayrio-i-efesi-gia-tin-epithesi-sto-diktyo"/>
        <a href="https://www.efsyn.gr/ellada/koinonia/220353_elliniko-paratiritirio-ton-symfonion-toy-elsinki-minyei-tin-kiboto-toy"/>
        <a href="https://www.efsyn.gr/ellada/koinonia/220346_ex-oikeion-ta-ohi-stis-nees-domes"/>
        <a href="https://www.efsyn.gr/ellada/koinonia/220025_antidraseis-se-hio-kai-lesbo-gia-tis-poleis-fylakes"/>
        <a href="https://www.efsyn.gr/ellada/koinonia/219391_neo-egklima-sti-moria"/>
      </related>
    </article>
  </body>
</html>