<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904152.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T19:37:00+00:00"/>
    <meta property="og:title" content="پیکر آیت الله میرمحمدی در قم تشییع شد"/>
    <meta property="og:description" content=" پیکر آیت الله میرمحمدی از اساتید حوزه علمیه قم با حضور گسترده مردم و طلاب در قم تشییع و به خاک سپرده شد.به گزارش خبرنگار مهر، مراسم تشییع پیکر آیت الله سید ابوالفضل میرمحمدی عصر دوشنبه با حضور مراجع عظام تقلید، تعدادی از اعضای جامعه مدرسین حوزه علمیه قم و مجلس خبرگان، طلاب و اقشار مختلف مردم قم از مسجد امام حسن عسکری به سمت حرم حضرت معصومه(س) برگزار شد."/>
  </head>
  <body>
    <article>
      <h1>پیکر آیت الله میرمحمدی در قم تشییع شد</h1>
      <address>
        <time datetime="2019-11-25T19:37:00+00:00">25 Nov 2019, 19:37</time>
      </address>
      <p>پیکر آیت الله میرمحمدی از اساتید حوزه علمیه قم با حضور گسترده مردم و طلاب در قم تشییع و به خاک سپرده شد.</p>
      <p> پیکر آیت الله میرمحمدی از اساتید حوزه علمیه قم با حضور گسترده مردم و طلاب در قم تشییع و به خاک سپرده شد.به گزارش خبرنگار مهر، مراسم تشییع پیکر آیت الله سید ابوالفضل میرمحمدی عصر دوشنبه با حضور مراجع عظام تقلید، تعدادی از اعضای جامعه مدرسین حوزه علمیه قم و مجلس خبرگان، طلاب و اقشار مختلف مردم قم از مسجد امام حسن عسکری به سمت حرم حضرت معصومه(س) برگزار شد.</p>
      <p>آیت الله اعرافی مدیر حوزه‌های علمیه، آیت الله سید احمد خاتمی، آیت الله رضا استادی و آیت الله سید محمد غروی از اعضای شورای عالی حوزه‌های علمیه، آیت الله محمد جواد فاضل لنکرانی رئیس مرکز فقهی ائمه اطهار(ع)، حجت الاسلام سید حسن خمینی و آیت الله شب زنده دار عضو فقهای شورای نگهبان از جمله شرکت کنندگان در این مراسم بودند.</p>
      <p>پس از اقامه نماز میت توسط آیت الله شبیری زنجانی، پیکر آیت الله میرمحمدی در مسجد بالاسر حرم کریمه اهل بیت(ع) به خاک سپرده شد.</p>
      <p>آیت الله سید ابوالفضل میرمحمدی زرندی در سال‌ ۱۳۰۲ هجری‌ شمسی‌ در بخش‌ زاویه‌ زرند از توابع‌ شهرستان‌ ساوه‌ در خانواده‌ای‌ مذهبی‌ دیده‌ به‌ جهان‌ گشود.</p>
      <p>او تحصیلات‌ ابتدایی‌ را در زادگاهش‌ به‌ پایان‌ رساند و در سال‌ ۱۳۲۰ ایامی‌ که‌ کیان‌ حوزه‌های‌ علمیه‌ در خطر بود و کمتر کسی‌ رغبت‌ به‌ تحصیل‌ علوم‌ حوزوی‌ داشت‌، روحیه‌ و علاقه‌ وافرش‌ به‌ تحصیل‌ علوم‌ دینی‌ او را به‌ حوزه‌ مقدس‌ علمیه‌ قم‌ رهنمون‌ ساخت‌.</p>
      <p>آیت‌الله میرمحمدی بعد از پیروزی انقلاب اسلامی ابتدا به سمت حاکم شرع دادگاه انقلاب اسلامی شهرستان قم انتخاب شد و در سال ۱۳۵۸ و در پی صدور فرمان عفو امام خمینی، مسئول نظارت بر این فرمان در بعضی از استان‌ها شد.</p>
      <p>او سپس به ریاست دادگاه تجدید نظر قم منصوب شد و پس از آن مسئولیت گزینش و نیز اعزام قضات شرع به شهرستان‌ها را عهده‌دار شد. در سال ۱۳۶۰ به سمت ریاست شعبه ۲ دیوان عالی منصوب شد و در انتخابات میان‌دوره‌ای شورای عالی قضایی در مرداد ۱۳۶۱، نامزد عضویت در آن شورا شد که توانست با کسب ۹۱۰ رأی قضات سراسر کشور، به عضویت شورای عالی قضایی برگزیده شود.</p>
      <p>در سومین دوره انتخابات مجلس خبرگان رهبری نامزد نمایندگی مجلس فوق از استان مرکزی شد و با رأی مردم استان مرکزی به نمایندگی مجلس خبرگان رهبری برگزیده شد.</p>
      <p>وی در انتخابات پنجمین دوره انتخابات مجلس خبرگان با کسب یک میلیون و ۹۶۲ هزار و ۹۴۴ رأی به عنوان نماینده مردم تهران در مجلس خبرگان انتخاب شد. او ریاست سنی مجلس خبرگان رهبری را بر عهده داشت.</p>
      <p>مراسم بزرگداشت این عالم ربانی از سوی رهبر معظم انقلاب، امشب در شبستان امام خمینی(ره) حرم حضرت معصومه(س) برگزار می‌شود.</p>
    </article>
  </body>
</html>