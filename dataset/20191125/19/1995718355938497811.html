<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152957-za-pivroku-volynianyn-obikrav-17-budynkiv-u-rivnomu"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T19:48:00+00:00"/>
    <meta property="og:title" content="За півроку волинянин обікрав 17 будинків у Рівному"/>
    <meta property="og:description" content="Звільнившись із місць позбавлення волі наприкінці травня цьогоріч, 37-річний уродженець Волині, впродовж шести місяців встиг обікрасти 17 будинків."/>
  </head>
  <body>
    <article>
      <h1>За півроку волинянин обікрав 17 будинків у Рівному</h1>
      <address>
        <time datetime="2019-11-25T19:48:00+00:00">25 Nov 2019, 19:48</time>
      </address>
      <p>Звільнившись із місць позбавлення волі наприкінці травня цьогоріч, 37-річний уродженець Волині, впродовж шести місяців встиг обікрасти 17 будинків. <br/><br/>До рук зловмисника потрапляло все, що було в оселі: від біжутерії до побутової та цифрової техніки. Крадене збував у ломбарди або через своїх друзів чи знайомих, - повідомляє пресслужба <a href="https://rv.npu.gov.ua/news/majnovi-zlochini/operativniki-u-rivnomu-zatrimali-serijnogo-kradiya-privatnix-budinkiv/">ГУНП Рівненської області</a>.<br/><br/>Після крадіжки у Рівному зловмисника затримали працівники карного розшуку на вулиці Гагаріна, коли він саме виносив речі із орендованої квартири, аби переїхати на іншу.<br/><br/>Зловмисником виявився 37-річний уродженець Волині, який останні декілька місяців мешкав у Рівному та жив за рахунок інших. При ньому виявили й крадене майно.<br/><br/>Його поліцейські затримали у порядку статті 208 Кримінального процесуального кодексу України. 37-річному чоловіку повідомили про підозру у вчиненні злочину, передбаченого частиною 3 статті 185 Кримінального кодексу України (крадіжка з проникненням у помешкання).<br/><br/>Суд задовольнив клопотання слідчого та обрав підозрюваному запобіжний захід у виді тримання під вартою. Поліцейські наразі встановили причетність 37-річного волинянина до вчинення 17 крадіжок із приватних будинків.<br/><br/>Санкція статті передбачає від трьох до шести років позбавлення волі.</p>
      <figure>
        <img src="http://www.volynpost.com/img/modules/news/e/19/d8a293c4c6e97a29fbfb65a052c2819e/cb-3b4470d5b1027ed67759bec1d032f48b.jpg"/>
      </figure>
      <figure>
        <img src="http://www.volynpost.com/img/modules/news/e/19/d8a293c4c6e97a29fbfb65a052c2819e/cb-4.jpg"/>
      </figure>
      <figure>
        <img src="http://www.volynpost.com/img/modules/news/c/a5/191d8e5458d5fcd6bb2f652b358b0a5c/cb-680f3fe50ff2a9d68904f990c18b0a55.jpg"/>
      </figure>
    </article>
  </body>
</html>