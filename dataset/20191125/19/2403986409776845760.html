<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mvf_zalishila_ukrayinu_bez_kreditu_chi_povyazano_tse_z_kolomoyskim_ta_privatbankom_n1239330"/>
    <meta property="og:site_name" content="24 Канал"/>
    <meta property="article:published_time" content="2019-11-25T19:08:00+00:00"/>
    <meta property="og:title" content="МВФ залишила Україну без кредиту: чи пов'язано це з Коломойським та &quot;Приватбанком&quot;"/>
    <meta property="og:description" content="Місія Міжнародного валютного фонду залишила Україну без кредиту. Імовірно, що на прийняття такого рішення у них було дві причини."/>
  </head>
  <body>
    <article>
      <h1>МВФ залишила Україну без кредиту: чи пов'язано це з Коломойським та "Приватбанком"</h1>
      <address><time datetime="2019-11-25T19:08:00+00:00">25 Nov 2019, 19:08</time> by <a rel="author" href="https://24tv.ua/mariya_leleka_tag7080/" target="_blank">Марія Лелека</a></address>
      <p>
        <b>Місія Міжнародного валютного фонду залишила Україну без кредиту. Імовірно, що на прийняття такого рішення у них було дві причини.</b>
      </p>
      <p>Ми знаємо, що заява очільника представника МВФ полягає лише в тому, що Україна зробила величезний прогрес, але ще є багато над чим працювати. Про це заявив фінансист та президент Інвестгрупи УНIВЕР Тарас Козак.</p>
      <blockquote>Цікаво! <a href="https://24tv.ua/mvf_visunuv_novu_vimogu_ukrayinskiy_vladi__leshhenko_n1237867">Коломойському заборонять повернути Приватбанк на законодавчому рівні, – ЗМІ</a></blockquote>
      <p>Фінансист розповів, що з чуток навколо переговорників є інформація про дві причини чому МВФ не готова поки що підписувати угоду з Україною.</p>
      <p>"Перша причина це ринок землі. Тому що Міжнародний валютний фонд хотів би, щоб закон дозволяв іноземцям хоч в якійсь формі, але брати участь у ринку земель сільськогосподарського призначення", – повідомив Тарас Козак.</p>
      <p><b>Що відомо про законопроєкт щодо ринку землі?</b>13 листопада Верховна Рада ухвалила в першому читанні законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2178-10</a>. Документ скасовує заборону на купівлю та продаж земель сільськогосподарського призначення.<br/><br/>►Важливо! У проєкті закону передбачені обмеження концентрації землі у власності однієї фізичної чи юридичної особи:<br/>– не більше за 35% землі в об'єднаній територіальній громаді (ОТГ);<br/>– не більше 8% землі в області;<br/>– не більше за 0,5% землі у країні загалом.<br/><br/>За словами президента Зеленського, українську землю зможуть купувати виключно громадяни України. Іноземці ж загалом зможуть отримати таке право лише після всеукраїнського референдуму, якщо люди таку ідею підтримають.</p>
      <p>"Й друга тема пов’язана з неефективним витрачанням коштів платників податків. Мається на увазі, що кошти, які пішли на націоналізацію "Приватбанку", сьогодні можуть бути втрачені. Якщо він стане не державним, а над ним контроль отримає знову Ігор Коломойський зі своїми партнерами. На думку лондонського суду, саме Коломойський причетний до витягування з цього банку кількох мільярдів доларів шахрайськими різними схемами", – розповів президент Інвестгрупи УНIВЕР Тарас Козак.</p>
      <h3>Що відомо про переговори МВФ і України щодо нового траншу</h3>
      <p>Місія Міжнародного валютного фонду розпочала роботу в Києві 14 листопада.</p>
      <p><a href="https://24tv.ua/misiya_mvf_povernetsya_do_ukrayini_vzhe_tsogo_tizhnya_n1232985">МВФ у Києві обговорює</a> з представниками української влади нову трирічну програму розширеного кредитування на 5 – 10 мільярдів доларів. Ця програма буде спрямована на збереження макроекономічної стабільності держави та запровадження глибоких структурних реформ.</p>
      <p>Українські уряд та Нацбанк сподіваються, що нову програму з МВФ буде ухвалено в грудні. Це дозволить отримати перший транш (частину кредиту) за програмою ще до кінця 2019 року. НБУ очікує, що транш становитиме близько 2 мільярдів доларів.</p>
      <h3>Що треба знати про справу "Приватбанку"?</h3>
      <ul>
        <li>Уряд України 18 грудня 2016 року, пославшись на пропозицію НБУ і колишніх акціонерів "Приватбанку" (найбільші – бізнесмени Ігор Коломойський і Геннадій Боголюбов), вирішив націоналізувати найбільший на українському ринку банк.</li>
        <li>Для того, щоб врятувати його, держава здійснила докапіталізацію на понад 155 мільярдів гривень.</li>
        <li>Ексвласники банку вважають націоналізацію незаконною. Тривають судові суперечки (і в Україні, і в закордонних юрисдикціях).</li>
        <li>Окружний адмінсуд Києва 18 квітня 2019 року за позовом Коломойського скасував рішення про націоналізацію "Приватбанку". У відповідь на це Кабмін, Нацбанк і "Приватбанк" одразу в травні оскаржили це рішення.</li>
        <li>15 жовтня <a href="https://24tv.ua/privatbank_vigrav_apelyatsiyu_proti_kolomoyskogo_shho_tse_shho_bude_dali_n1219678">"Приватбанк" здобув перемогу в Апеляційному суді Англії та Уельсу</a> у справі проти Коломойського та Боголюбова.</li>
        <li>Судді вирішили, що "Приватбанк" має достатньо передумов для судового розгляду справи та отримання відшкодування в сумі близько 3 мільярдів доларів. А судовий указ про всесвітній арешт активів залишається чинним до рішення по суті.</li>
      </ul>
    </article>
  </body>
</html>