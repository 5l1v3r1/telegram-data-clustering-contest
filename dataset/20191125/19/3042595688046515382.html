<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-ta-penga-fra-sutre-rikinger/71856706"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T19:24:26+00:00"/>
    <meta property="og:title" content="Vil ta penga fra sutre-rikinger"/>
    <meta property="og:description" content="I et voldsomt oppgjør med landets rikeste lanserer Rødt-leder Bjørnar Moxnes nye skatteforslag som rammer de rike akkurat der det svir mest: midt i arven."/>
  </head>
  <body>
    <article>
      <h1>Vil ta penga fra sutre-rikinger</h1>
      <h2>I et voldsomt oppgjør med landets rikeste lanserer Rødt-leder Bjørnar Moxnes nye skatteforslag som rammer de rike akkurat der det svir mest: midt i arven.</h2>
      <address><time datetime="2019-11-25T19:24:26+00:00">25 Nov 2019, 19:24</time> by <a rel="author">Steinar Solås Suvatne</a></address>
      <p>- De rike har ikke skapt noen arbeidsplasser, de har ikke skapt noe som helst. De som lever i sus og dus må belage seg på å betale mer tilbake til fellesskapet.</p>
      <p>Rødt-leder Bjørnar Moxnes anlegger en stram mine over ansiktet. Han har ingen tiltro til at landets rikeste frivillig kommer til å bidra til fellesskapet.</p>
      <p>
        <b>Derfor vil han tvinge dem gjennom å innføre nye skatter.</b>
      </p>
      <p>- Det er ingen som blir rike på egen hånd. De har blitt rike fordi fellesskapet finansierer utdanning, helse, veier og politi. De rike burde betale mye mer tilbake til fellesskapet. De har mer enn nok penger som det er, sier han.</p>
      <p>
        <b>Slik er de nye rikingskattene til Rødt:</b>
      </p>
      <ul>
        <li>Økt formuesskatt, særlig på formuer over 10 millioner kroner.</li>
        <li>Ny arveskatt, med 25 prosent skatt på all arv over 100 millioner. Arv mellom 10 og 100 millioner vil Moxnes beskatte med 15 prosent.</li>
      </ul>
      <h3>«Downton Abbey»</h3>
      <p>Moxnes peker på at <a href="https://www.statsbudsjettet.no/Statsbudsjettet-2020/Budsjettsporsmal/Skatteravgifter/Rdt140/?query=arv&amp;parti=r%c3%b8dt&amp;sort=asc&amp;all=true#hopp94329">70 av Norges rikeste har flyttet på 63 milliarder kroner</a>.</p>
      <p>- Dette viser at Norge har fått de ekstreme klasseskillene som vi trodde vi var kvitt.</p>
      <p>
        <i>- Hvorfor gjør det noe for deg at folk er rike?</i>
      </p>
      <p>- Folk flest ønsker et Norge med mindre forskjeller, fordi det er udemokratisk at rike får stadig mer penger - rikdom gir jo makt. Vi går mot et «Downton Abbey»-samfunn i Norge under denne regjeringen.</p>
      <h3>25 prosent arveskatt</h3>
      <p>I Rødts forslag til alternativt budsjett innfører Moxnes derfor nye skatter som er direkte rettet mot Norges aller rikeste.</p>
      <p>
        <b>Blant annet innfører Rødt en arveskatt med 25 prosent skatt på all arv over 100 millioner kroner. Han øker også formueskatten for de rikeste til 1,4 prosent på formue over 100 millioner. Bunnfradraget økes også, for å skåne nordmenn med formue under 1,7 millioner. Det er de rike som skal rammes, ikke folk flest.</b>
      </p>
      <p>- Norge får stadig flere milliardærer, samtidig som ett av ti barn i Norge vokser opp i fattigdom. Pengene de rike <i>ikke</i> skatter inn i dag, kunne vi brukt på å bedre velferden for alle, sier Moxnes.</p>
      <p>Én av tre familier har fått redusert kjøpekraft med Erna Solberg i regjering. Samtidig er det gitt titalls milliarder i skattelette, hovedsakelig til dem som hadde mest fra før av.</p>
      <h3>- Et forklaringsproblem</h3>
      <p>Regjeringen sier dette gir næringslivet råd til å ansette flere og investere i bedriften.</p>
      <p>
        <b>Moxnes bare rister på hodet.</b>
      </p>
      <p>- Når de rike ikke vil betale skatt, handler det om å ville kjøpe seg enda en båt eller ei ny hytte, ikke om å investere i noe som gir samfunnet avkastning. Når barn ikke får spesialbriller av regjeringen, er det for å finansiere skattekuttene til rikinger, hevder han.</p>
      <p>
        <i>- Regjeringen og Erna Solberg sier vi behøver rikinger for å skape jobber til oss?</i>
      </p>
      <p>- Hundrevis av ganger har vi bedt høyresida dokumentere at skattekuttene deres har skapt én eneste ny jobb. Og de klarer de ikke. Fordi det finnes ingen sammenheng.</p>
      <h3>Skatteforslag</h3>
      <p>Et av argumentene mot arveskatt er at pengene som arves allerede er beskattet en gang, gjennom inntektsskatt. Dermed er arveskatt en urettferdig annengangsbeskatning, hevdes det.</p>
      <p>Igjen er Moxnes uenig.</p>
      <p>- Hver gang en hjelpepleier eller langtransportsjåfør betaler for mat i butikken, er det annengangsbeskatning gjennom moms. Så det er et tulleargument. Annengangsbeskatning er helt vanlig, sier Moxnes.</p>
      <h3>«Sutre-milliardær»</h3>
      <p>Rødts arveskattforslag vil ha et bunnfradrag på 5 millioner kroner, noe som gjør at folk flest ikke vil bli rammet av skatten. I 2018 var det 670 mennesker som arvet eller fikk pengegave på mer enn 5 millioner. Moxnes sier det er dette sjiktet Rødt retter seg inn mot.</p>
      <p>- Vi skal ramme de absolutt rikeste, og bare dem. Vi skal bryte opp dynastiene på toppen av samfunnet, oppsummerer Moxnes.</p>
      <p>
        <i>- Forstår du at noen sier «jeg har jobbet hardt hele livet, jeg har satset og vil nå gi formuen videre til barna»?</i>
      </p>
      <p>
        <b>- Enkelte rike sutrer veldig, og det gjør ikke særlig inntrykk på meg. Vi vet, og de vet selv, at de ikke har skapt noen verdier. De har skummet fløten av de ansattes innsats.</b>
      </p>
      <p>
        <i>- Nå skjærer du alle over én kam?</i>
      </p>
      <p>- Alle de rikeste, ja. Mange av dem har hatt flaks, og de er blitt rike fordi de har vært rike. Når du får 100 millioner i fanget, er det ikke så vanskelig å øke den kapitalen. De rike har ingenting å syte over, og de vil tross alt sitte igjen med veldig mye penger, selv med vårt opplegg.</p>
      <h3>- Bryr meg akkurat null</h3>
      <p>Moxnes minner om at mange tjener seg rike i dag på aksjer og eiendom, og ikke gjennom å starte en bedrift. Han mener Høyre og Frp bevisst gir et uriktig inntrykk av hvem som tjener på skattelettene i landet, gjennom å skyve utvalgte småbedrifter framfor seg.</p>
      <p>
        <i>- De rike blir kanskje sinna på deg nå?</i>
      </p>
      <p>- Det bryr meg akkurat null. Det som gjør <i>meg</i> sinna, er at folk med dårlig råd i Norge ikke går til tannlegen fordi de kan bli ruinert av ett tannlegebesøk. Og det gjør meg sinna at barn går på skolen uten mat, sier Moxnes og hamrer pekefingeren i bordet igjen og igjen.</p>
      <p>- Norge renner over av milliarder, men pengene er på for få hender. Vi syr svære puter under armene på de rikeste. De rike får begynne å skatte, de også, slik alle vi andre gjør. Dermed basta.</p>
    </article>
  </body>
</html>