<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/primul-caz-de-pesta-africana-din-alba-depistat-la-un-porc-mistret_1406642.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:12:43+00:00"/>
    <meta property="og:title" content="Primul caz de pestă africană din Alba, depistat la un porc mistreţ"/>
    <meta property="og:description" content="Direcţia Sanitar-Veterinară şi pentru Siguranţa Alimentelor (DSVSA) Alba a anunţat, luni, primul caz de îmbolnăvire cu pestă porcină africană..."/>
  </head>
  <body>
    <article>
      <h1>Primul caz de pestă africană din Alba, depistat la un porc mistreţ</h1>
      <address><time datetime="2019-11-25T19:12:43+00:00">25 Nov 2019, 19:12</time> by <a rel="author">Ioana Necula</a></address>
      <p>Direcţia Sanitar-Veterinară şi pentru Siguranţa Alimentelor (DSVSA) Alba a anunţat, luni, primul caz de îmbolnăvire cu pestă porcină africană (PPA) la porc mistreţ în judeţul Alba, virusul fiind confirmat la un animal vânat pe un fond de vânătoare din comuna Ohaba, potrivit <a href="https://agerpres.ro/">Agerpres</a>.</p>
      <p>Potrivit unui comunicat virusul a fost confirmat în urma analizelor efectuate la Institutul de Diagnostic şi Sănătate Animală Bucureşti - Laboratorul Naţional de Referinţă pentru Diagnostic şi Sănătate Animală, la un porc mistreţ vânat pe Fondul de Vânătoare 44 Ohaba, ce aparţine de Ocolul Silvic Blaj.</p>
      <p>O echipă de medici veterinari s-a deplasat" în regim de urgenţă" la faţa locului pentru a întreprinde măsuri ca neutralizarea animalului vânat, realizarea unor acţiuni de dezinfecţie, stabilirea zonelor de restricţie pentru circulaţia persoanelor, animalelor şi mijloacelor de transport.</p>
      <p>A fost începută, de asemenea, ancheta epidemiologică.</p>
      <p>Comuna Ohaba se învecinează cu localităţi aflate în zona tampon stabilită în urma confirmării unui focar de PPA la un mistreţ împuşcat la graniţa cu judeţul Sibiu, fiind posibilă migraţia porcilor mistreţi.</p>
      <p>În urma acestui caz, se va întruni Centrul Local de Combatere a Bolilor pentru adoptarea planului de măsuri privind controlul, combaterea şi eradicarea PPA, precum şi pentru adoptarea zonelor de restricţie.</p>
      <p>"Se au în vedere mai multe măsuri, între care: stabilirea zonelor de supraveghere şi restricţie; se va trece imediat la catagrafierea mistreţilor din fondurile de vânătoare, se vor intensifica patrulările zilnice de către gestionarii fondurilor de vânătoare pentru depistarea de porci mistreţi morţi/ bolnavi. Recoltarea probelor de la mistreţii vânaţi sau găsiţi morţi, ambalarea şi individualizarea probelor şi transportul lor spre DSVSA Alba se va face, în condiţii de biosecuritate, de către medicul veterinar oficial sau personalul tehnic instruit al gestionarilor fondurilor cinegetice. În termen de 30 de zile de la confirmarea virusului se vânează integral prădătorii prevăzuţi în Legea vânătorii", se arată în comunicat.</p>
      <p>La începutul lunii noiembrie, virusul fusese confirmat la doi porci dintr-o gospodărie din comuna Vidra. Între timp, au fost efectuate mai multe examene de laborator pentru depistarea genomului virusului PPA, însă toate rezultatele au fost negative.</p>
    </article>
  </body>
</html>