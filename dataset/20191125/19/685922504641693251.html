<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474863"/>
    <meta property="og:site_name" content="طرفداری"/>
    <meta property="article:published_time" content="2019-11-25T19:20:03+00:00"/>
    <meta property="og:title" content="پیش بازی رئال مادرید - پاری سن ژرمن؛ نبردی برای زهر چشم گیری از سایر رقبا!"/>
    <meta property="og:description" content="طرفداری- رئال مادرید فردا شب از مرحله گروهی لیگ قهرمانان اروپا میزبان پاری سن ژرمن خواهد بود."/>
  </head>
  <body>
    <article>
      <h1>پیش بازی رئال مادرید - پاری سن ژرمن؛ نبردی برای زهر چشم گیری از سایر رقبا!</h1>
      <address><time datetime="2019-11-25T19:20:03+00:00">25 Nov 2019, 19:20</time> by <a rel="author" href="https://www.tarafdari.com/7163" target="_blank">پویا نیّری وند</a></address>
      <pre>از هفته پنجم مرحله گروهی لیگ قهرمانان اروپا، دو تیم رئال مادرید و پاری سن ژرمن به مصاف هم خواهند رفت.</pre>
      <p>طرفداری- رئال مادرید فردا شب از مرحله گروهی لیگ قهرمانان اروپا میزبان پاری سن ژرمن خواهد بود.</p>
      <h4>اطلاعات بازی</h4>
      <ul>
        <li><b>تاریخ برگزاری:</b> سه شنبه | 5 آذر 1398</li>
        <li><b>ساعت برگزاری:</b> 23:30 به وقت تهران</li>
        <li><b>ورزشگاه:</b> سانتیاگو برنابئو | مادرید</li>
        <li><b>داور بازی: </b>آقای آرتور سوارس دیاز از پرتغال</li>
      </ul>
      <h4>پیش بازی</h4>
      <p>رئال مادرید در دیدار فردا شب به دنبال این است که صعود خود از مرحله گروهی را قطعی کند. در حالیکه پاری سن ژرمن پیش تر صعودش به مرحله حذفی را به عنوان تیم اول گروه مسجل کرده است.</p>
      <p>رئال مادرید فصل 2019/20 لیگ قهرمانان را ایده آل شروع نکرد، اما پیروزی های پی در پی مقابل گالاتاسارای آنها را 7 امتیازی کرد تا در موقعیت خوبی برای صعود قرار بگیرند. در واقع شاگردان زیدان اختلافی 5 امتیازی با بروخه سوم جدولی دارند. کسب پیروزی خانگی مقابل پی اس جی، صعود رئال مادرید را قطعی خواهد کرد اما شکستی دیگر به مانند دیدار رفت، می تواند وضعیت تیم دوم را پیچیده تر و هیجان انگیز تر کند. مخصوصاً با توجه به اینکه دیدار آخر مرحله گروهی بین رئال مادرید و بروخه در بلژیک برگزار خواهد شد.</p>
      <p>لوس بلانکوس در رقابت های لالیگا وضعیت خوب و با ثباتی را تجربه می کند و با 28 امتیاز و با تفاضل کمتر نسبت به بارسلونا در رده دوم قرار دارد. گرت بیل این هفته در دیدار خانگی مقابل سوسیداد از سوی هواداران برنابئو هو شد، و باید دید که در دیدار فردا چه جایگاهی در ترکیب تیم خواهد داشت.</p>
      <p>رئال مادرید با 23 بار صعود از مرحله گروهی به حذفی، رکورد دار رقابت ها محسوب می شود و فصل گذشته اولین بار از سال 2009/10 بود که این تیم موفق به حضور در مرحله نیمه نهایی لیگ قهرمانان نشد. <b>مادریدی ها رکورد خوب دیگری هم مقابل تیم های فرانسوی در بازی های خانگی داشته اند که شامل 10 برد و 3 تساوی</b> می شود.</p>
      <figure>
        <img src="https://www.tarafdari.com/sites/default/files/users/user7163/2019/11/26/inf_psg-real.jpg"/>
      </figure>
      <p>در طرف مقابل، پی اس جی هر 4 بازی قبلی خود در مرحله گروهی را با برد پشت سر گذاشته، و تیم توماس توخل در صورت کسب حتی یک امتیاز از برنابئو، صدرنشینی خود را هم قطعی خواهد کرد. این <b>هشتمین سال متوالی پاری سن ژرمن در مرحله گروهی لیگ قهرمانان </b>به حساب می آید اما <b>از 1995 تاکنون موفق به راهیابی به مرحله نیمه نهایی نشده اند.</b></p>
      <p>در سه سال گذشته پاریسی ها در مرحله یک هشتم نهایی حذف شده اند، که برای تیمی با این مقدار هزینه سالانه، خوب و کافی نیست. پاری سن ژرمن 8 بازی از 10 بازی اخیر خود در لیگ قهرمانان را با برد پشت سر گذاشته و در 28 بازی متوالی موفق به گلزنی شده اند و باید دید فردا شب در برنابئو می توانند خود را به عنوان یک مدعی جدی قهرمانی مطرح کنند یا نه؟</p>
      <p>با وجود اینکه پاری سن ژرمن امسال در لیگ داخلی فرانسه سه بار شکست خورده اما باز هم با 9 امتیاز اختلاف، صدرنشین است اما عنوانی که مالکان این باشگاه به شدت آرزوی آن را دارند، لیگ قهرمانان اروپاست.<b> پی اس جی از 10 بازی اخیر خود مقابل تیم های اسپانیایی تنها دو بار پیروز شده و هر 5 بازی خارج از خانه اخیر خود مقابل رقبای اسپانیایی را باخته اند</b>.</p>
      <h4>ترکیب احتمالی دو تیم</h4>
      <p>
        <b>به نقل از وب سایت رسمی یوفا:</b>
      </p>
      <p><b>رئال مادرید:</b> کورتوا؛ کارواخال، راموس، واران، مارسلو؛ کاسمیرو، کروس، مودریچ؛ رودریگو، هازارد، بنزما</p>
      <p><b>پاری سن ژرمن:</b> ناواس؛ مونیر، تیاگو سیلوا، کیمپمبه، برنات؛ وراتی، مارکینیوش، گیه؛ دی ماریا، ایکاردی، ام باپه</p>
      <p>
        <b>به نقل از هواسکورد:</b>
      </p>
      <figure>
        <img src="https://www.tarafdari.com/sites/default/files/users/user6984/2019/11/25/2.48450102.jpg"/>
      </figure>
      <figure>
        <img src="https://www.tarafdari.com/sites/default/files/users/user6984/2019/11/25/uf4suptr.jpg"/>
      </figure>
      <figure>
        <img src="https://www.tarafdari.com/sites/default/files/users/user6984/2019/11/25/c66r1arh.jpg"/>
      </figure>
      <ul>
        <li><b>پیش بینی نتیجه بازی از نگاه هواسکورد</b> |</li>
        <li>| 2 - 2 | |</li>
      </ul>
    </article>
  </body>
</html>