<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402763/%D9%86%D9%82%D8%B4%D9%87-%D8%B1%D8%A7%D9%87-%D8%B9%D9%84%D9%85%DB%8C-%D9%88-%D9%85%D8%AA%D9%86%D8%A7%D8%B3%D8%A8-%D8%A8%D8%A7-%D8%B4%D8%B1%D8%A7%DB%8C%D8%B7-%D8%A7%D8%B3%D8%AA%D8%A7%D9%86-%D8%AF%D8%B1-%D8%AD%D9%88%D8%B2%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T19:29:55+00:00"/>
    <meta property="og:title" content="نقشه راه علمی و متناسب با شرایط استان در حوزه مبارزه با مواد مخدر تدوین شود"/>
    <meta property="og:description" content="ایسنا/خراسان جنوبی استاندار خراسان جنوبی با بیان اینکه باید متناسب با شرایط استان، برنامه‌های عملیاتی مبارزه با مواد مخدر را بومی‌سازی کنیم، گفت: باید نقشه راه مبارزه با مواد مخدر با هدف بررسی علمی و کارشناسی مسائل اصلی استان در حوزه مواد مخدر تدوین شود."/>
  </head>
  <body>
    <article>
      <h6 class="kicker">استاندار خراسان جنوبی:</h6>
      <h1>نقشه راه علمی و متناسب با شرایط استان در حوزه مبارزه با مواد مخدر تدوین شود</h1>
      <address><time datetime="2019-11-25T19:29:55+00:00">25 Nov 2019, 19:29</time> by <a rel="author">آمنه کارکن</a></address>
      <p>ایسنا/خراسان جنوبی استاندار خراسان جنوبی با بیان اینکه باید متناسب با شرایط استان، برنامه‌های عملیاتی مبارزه با مواد مخدر را بومی‌سازی کنیم، گفت: باید نقشه راه مبارزه با مواد مخدر با هدف بررسی علمی و کارشناسی مسائل اصلی استان در حوزه مواد مخدر تدوین شود.</p>
      <p>محمدصادق معتمدیان، امشب ۴ آذر، در جلسه شورای هماهنگی مبارزه با مواد مخدر استان اظهار کرد: اعضای هماهنگی مبارزه با مواد مخدر و دستگاه‌های مقابله‌ای نقش اصلی را در مبارزه با مواد مخدر استان دارند.<br/><br/>وی با بیان اینڪه لازم است ڪمیته‌ها با برنامه‌های مشخص تشڪیل جلسه دهند، افزود: مسئله‌هایی ڪه در حوزه مواد مخدر وجود دارد باید در جلسات ڪمیته‌ها بررسی و برطرف شود.<br/><br/>به گزارش ایسنا، استاندار خراسان جنوبی با اشاره به اینڪه طرح مسئله‌ها باید براساس اولویت‌های استان باشد، بیان کرد: موضوع اعتیاد باید توسط دستگاه‌های 11 گانه ڪه تفاهم نامه با ستاد مبارزه با مواد مخدر امضاء ڪرده‌اند جدی گرفته شود.<br/><br/>معتمدیان با اشاره به اینڪه باید مسائل استان را بومی‌سازی ڪنیم، تصریح ڪرد: کشفیات مواد مخدر طی ۸ ماهه ابتدای امسال از رشد ۲۱ درصدی نسبت به مدت مشابه سال گذشته برخوردار است و این نشان از زحمات نیروهای انتظامی و امنیتی استان دارد.<br/><br/>وی با اشاره به اشراف اطلاعاتی و توانمندی دستگاه‌های نظامی، انتظامی و اطلاعاتی استان در حوزه مقابله با ورود مواد مخدر، اظهار کرد: در مسئله مبارزه با مواد مخدر مسائل مهم فرهنگی، اجتماعی و امنیتی نقش دارند و این مسائل در مناطق مختلف کشور با یکدیگر متفاوتند؛ بنابراین نیازمند طراحی و تدوین نقشه راهی هستیم که بر اساس آن مسائل مهم استان در بحث مبارزه با مواد مخدر را در کمیته‌های پنج گانه و با انجام کار کارشناسی احصاء و اولویت بندی کنیم.<br/><br/>استاندار خراسان جنوبی خاطرنشان کرد: باید متناسب با شرایط استان، برنامه‌های عملیاتی را در سه حوزه مقابله، درمان و صیانت بومی‌سازی کنیم؛ در این صورت می‌توانیم ارزیابی درستی از تاثیر برنامه‌های اجتماعی و فرهنگی بر اقدامات مقابله‌ای داشته باشیم.<br/><br/>انتهای پیام</p>
    </article>
  </body>
</html>