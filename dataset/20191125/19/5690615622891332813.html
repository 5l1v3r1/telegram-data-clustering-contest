<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837768-oos-boyoviki-pyat-raziv-porushili-rezhim-pripinennya-vognyu-1"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T19:49:00+00:00"/>
    <meta property="og:title" content="ООС: бойовики п’ять разів порушили режим припинення вогню"/>
    <meta property="og:description" content="КИЇВ. 25 листопада. УНН. Впродовж поточної доби збройні формування Російської Федерації п’ять разів порушили режим припинення вогню в районі проведення …"/>
  </head>
  <body>
    <article>
      <h1>ООС: бойовики п’ять разів порушили режим припинення вогню</h1>
      <address><time datetime="2019-11-25T19:49:00+00:00">25 Nov 2019, 19:49</time> by <a rel="author">Саша Картер</a></address>
      <p><b>КИЇВ. 25 листопада. УНН.</b> Впродовж поточної доби збройні формування Російської Федерації п’ять разів порушили режим припинення вогню в районі проведення операції Об’єднаних сил на сході України. Про це на своїй сторінці у Facebook повідомляє пресцентр штабу ООС, передає <b>УНН</b>.</p>
      <p>“Впродовж поточної доби збройні формування Російської Федерації 5 разів порушили режим припинення вогню. Противник обстріляв позиції наших підрозділів із заборонених Мінськими домовленостями мінометів калібру 82 мм, гранатометів різних систем, великокаліберних кулеметів та іншої стрілецької зброї”, — повідомили у штабі.</p>
      <p>Так, чотири обстріли позицій українських захисників російські окупаційні війська здійснили у районі відповідальності оперативно-тактичного угруповання “Північ”: двічі неподалік Луганського — з мінометів калібру 82 мм, станкових протитанкових гранатометів та великокаліберних кулеметів, поблизу Кримського — з мінометів калібру 82 мм, ручних протитанкових гранатометів і великокаліберних кулеметів, а також біля Новолуганського — з гранатометів різних систем, великокаліберних кулеметів та іншої стрілецької зброї.</p>
      <p>В районі відповідальності оперативно-тактичного угруповання “Схід” противник здійснив один обстріл по укріпленнях Об’єднаних сил зі стрілецької зброї біля Мар’їнки.</p>
      <p>“Поточної доби втрат внаслідок обстрілів серед особового складу Об’єднаних сил не було”, — зазначили в штабі.</p>
      <p>Нагадаємо, 24 листопада збройні формування Російської Федерації <a href="https://www.unn.com.ua/uk/news/1837595-oos-boyoviki-sim-raziv-obstrilyali-ukrayinski-pozitsiyi-1">7 разів порушили</a> режим припинення вогню.</p>
    </article>
  </body>
</html>