<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/dnes-e-mezhdunarodniyat-den-za-borba-sreshchu-nasilieto-nad-zheni-407622.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T19:58:00+00:00"/>
    <meta property="og:title" content="Протест в София срещу насилието над жени"/>
    <meta property="og:description" content="Днес е Международният ден за борба срещу насилието над жени"/>
  </head>
  <body>
    <article>
      <h1>Протест в София срещу насилието над жени</h1>
      <address><time datetime="2019-11-25T19:58:00+00:00">25 Nov 2019, 19:58</time> by <a rel="author">Стандарт</a></address>
      <p>Демонстрация по повод Международния ден на ООН за борба с насилието над жени се провежда тази вечер в столицата. Проявата е по инициатива от 14 организации, според които държавата не взема необходимите мерки за предотвратяване на фрапиращи убийства и случаи на насилие в семейна среда, както и срещу цялостната дискриминация по полов принцип. Организаторите и участниците се опитват да установят броя на жените, станали жертва на домашно насилие, и заявяват тревогата си от липсата на законодателни промени в посока на защита на жертвите.</p>
      <p>Посланието на протеста е, че трябва да има ангажимент и от страна на правителството и на отговорните институции за провеждане на проучване и събиране на статистика за причините и размера на насилието над жени у нас.</p>
      <p>Други необходими мерки са създаване на единна база данни в МВР за жертвите, признаване на необходимостта от спешни превантивни мерки, криминализиране на всички форми на насилие, основано на пола, задължителни програми и обучение на психолози, полицаи, съдии, за да могат да разпознават домашното насилие, както и създаването на 28 центъра за подкрепа.</p>
      <p>Протестът преминава през центъра на София, където участниците ще запалят свещичка пред парламента в памет на жертвите, и ще продължи към Орлов мост.</p>
      <p>Гергана Куцева от Българския фонд за жените обясни: "Не само че не се откриха нови кризисни центрове, ами дори бяха затворени! Приеха едни козметични законодателни промени, които увеличиха наказанията, но основният пакет от мерки, които са необходими, свързани с превенцията на насилието над жени и полово базирано насилие, по никакъв начин не бяха адресирани. Трябва да се изкоренят патриархалните разбирания, спрямо които жените са в подчинена позиция. Рано или късно, аз съм убедена, че хората ще осъзнаят, че за да имат стабилна връзка и щастлив брак, е в пъти по-добре да миеш чиниите наравно с жена си, отколкото да очакваш от нея да ти сервира салатата и ракията вечер".</p>
      <p>Конвенцията на Съвета на Европа за превенция и борба с насилието над жени и домашното насилие, наричана още Истанбулска конвенция, се обсъжда днес в пленарната зала на Европейския парламент</p>
      <p>В събота и неделя десетки хиляди участваха в демонстрация в Брюксел, в десетки градове във Франция и Италия срещу насилието над жени. Най-малко 22 жени са убити от свои роднини или партньори от началото на годината в Белгия.</p>
    </article>
  </body>
</html>