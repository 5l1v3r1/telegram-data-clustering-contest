<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/euroekloges/599084/to-koinovoulio-psifizei-gia-ti-nea-europaiki-epitropi-stis-27-noemvriou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T19:58:00+00:00"/>
    <meta property="og:title" content="Το Κοινοβούλιο ψηφίζει για τη νέα Ευρωπαϊκή Επιτροπή στις 27 Νοεμβρίου"/>
    <meta property="og:description" content="Η Διάσκεψη των Προέδρων (ο Πρόεδρος Sassoli και οι επικεφαλής των πολιτικών ομάδων) κήρυξε το τέλος των ακροάσεων σήμερα 25/11.     Το ΕΚ θα..."/>
  </head>
  <body>
    <article>
      <h1>Το Κοινοβούλιο ψηφίζει για τη νέα Ευρωπαϊκή Επιτροπή στις 27 Νοεμβρίου</h1>
      <address><time datetime="2019-11-25T19:58:00+00:00">25 Nov 2019, 19:58</time> by <a rel="author">SigmaLive</a></address>
      <p>Η Διάσκεψη των Προέδρων (ο Πρόεδρος Sassoli και οι επικεφαλής των πολιτικών ομάδων) κήρυξε το τέλος των ακροάσεων σήμερα 25/11.<br/> <br/> <br/>Το ΕΚ θα ψηφίσει για τη νέα Επιτροπή στις 27 Νοεμβρίου.<br/> <br/>Μετά τη συνάντηση, ο Πρόεδρος του ΕΚ David Sassoli δήλωσε:<br/> <br/>«Κατά τους τελευταίους δύο μήνες, το Ευρωπαϊκό Κοινοβούλιο διετέλεσε τοn δημοκρατικό του ρόλο, ελέγχοντας εξονυχιστικά τις επιδόσεις των υποψηφίων Επιτρόπων. Οι ακροάσεις υπήρξαν λεπτομερείς και κάποιες φορές δύσκολες, αλλά αποτέλεσαν έναν πολύτιμο και διαφανή τρόπο για να επιβεβαιώσουν τα μέλη του ΕΚ ότι οι ορισθέντες Επίτροποι είναι έτοιμοι να αναλάβουν τα καθήκοντά τους. Σήμερα ολοκληρώσαμε την τελική αξιολόγηση και είμαστε έτοιμοι να ψηφίσουμε για το Σώμα των Επιτρόπων στο σύνολό του την επόμενη εβδομάδα.<br/> <br/>Τα επόμενα πέντε χρόνια, η Ευρώπη θα πρέπει να αντιμετωπίσει πληθώρα ζητημάτων – από την εξεύρεση μακροπρόθεσμων λύσεων για τη μετανάστευση και το άσυλο μέχρι την ανάγκη να ηγηθεί στον παγκόσμιο αγώνα ενάντια στην κλιματική αλλαγή. Χρειαζόμαστε μια Ευρωπαϊκή Επιτροπή έτοιμη να αναλάβει δράση για τα ζητήματα που απασχολούν τους Ευρωπαίους. Ως ο συνδετικός κρίκος με τους πολίτες της ΕΕ, το Κοινοβούλιο θα συνεχίσει να ελέγχει το έργο της Επιτροπής και να διασφαλίζει ότι εκπληρώνει τις υποσχέσεις της».<br/> <br/>Μετά την ανταλλαγή απόψεων με τους τρεις ορισθέντες εκτελεστικούς Αντιπροέδρους της Επιτροπής, Frans Timmermans, Margrethe Vestager και Valdis Dombrovskis, η Διάσκεψη των Προέδρων του ΕΚ πραγματοποίησε την τελική αξιολόγηση των ακροάσεων όλων των ορισθέντων Επιτρόπων.<br/> <br/>Το πράσινο φως δόθηκε αφού εξετάστηκαν οι επιστολές αξιολόγησης που συνέταξαν οι αρμόδιες κοινοβουλευτικές επιτροπές και η εισήγηση της Διάσκεψης των Προέδρων των Επιτροπών, κηρύσσοντας έτσι το επίσημο τέλος των ακροάσεων.<br/> <br/>Η ψηφοφορία στο Κοινοβούλιο θα πραγματοποιηθεί το μεσημέρι της 27ης Νοεμβρίου, μετά την παρουσίαση από την Ursula von der Leyen του Σώματος των Επιτρόπων και του προγράμματος της Επιτροπής.</p>
    </article>
  </body>
</html>