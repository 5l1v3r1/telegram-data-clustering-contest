<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/cracovia/pko-ekstraklasa-cracovia-zaglebie-lubin-20-wynik-i-relacja-z-meczu/ybr2xkp"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T19:21:06+00:00"/>
    <meta property="og:title" content="Nietypowi bohaterowie Pasów"/>
    <meta property="og:description" content="Cracovia ograła Zagłębie i awansowała na pozycję wicelidera dzięki premierowym trafieniom dwóch obrońców."/>
  </head>
  <body>
    <article>
      <h1>Nietypowi bohaterowie Pasów</h1>
      <address><time datetime="2019-11-25T19:21:06+00:00">25 Nov 2019, 19:21</time> by <a rel="author" href="https://www.przegladsportowy.pl/autorzy/michal-trela" target="_blank">Michał Trela</a></address>
      <p>
        <b>Cracovia ograła Zagłębie i awansowała na pozycję wicelidera dzięki premierowym trafieniom dwóch obrońców.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Przed przerwą na mecze reprezentacji na krakowian spłynęło sporo krytyki za mało efektowny styl gry w starciach z Lechią Gdańsk (1:0) i Wisłą Płock (0:0). Dlatego gry trener Michał Probierz został przed meczem z Zagłębiem Lubin zapytany, co jego zespół musi najbardziej poprawić, można się było spodziewać wskazania czegoś związanego z konstruowaniem ataków pozycyjnych. Szkoleniowiec Pasów wskazał jednak dość zaskakujący mankament. - Musimy poprawić wrzuty z autu, bo bardzo często oddajemy piłkę przeciwnikowi - odparł ze śmiertelną powagą.</p>
      <p>
        <b>Runda życia Rapy</b>
      </p>
      <p>Jak się miało wkrótce okazać, wiedział, co mówi, bo to właśnie rzut z autu przyniósł krakowianom pierwszą bramkę. Kamil Pestka, grający na lewej obronie w miejsce wciąż kontuzjowanego Michala Siplaka, musiał przebiec całe boisko, by wprowadzić piłkę do gry z prawej strony, ale wbrew oczekiwaniom nie posłał długiej piłki w pole karne, lecz krótko podał do Cornela Rapy. Rumun nie po raz pierwszy w tym sezonie był motorem napędowym ofensywy Cracovii. I w niczym nie przeszkadza mu, że jest obrońcą. Zawodnik, który dotychczas nie słynął z wybitnych osiągnięć w ataku, rozgrywa pod tym względem rundę życia. Nie dość, że w poniedziałek zaliczył trzecią asystę w sezonie, to oprócz tego strzelił jeszcze trzy gole. Sześć wypracowanych bramek w szesnastu meczach to dla obrońcy znakomity wynik.</p>
      <p>
        <b>Premierowy gol</b>
      </p>
      <p>Rapie nie brakowało w ostatnich miesiącach okazji, by po zdobyciu bramek ogłosić światu, że na początku przyszłego roku zostanie ojcem. David Jablonsky takiej szansy jak dotąd nie miał. Cracovia ściągała Czecha z Lewskiego Sofia w lecie nie tylko po to, by wzmocnił jej defensywę, ale też by zdobywał bramki po stałych fragmentach gry. W Bułgarii potrafił strzelić w jednych rozgrywkach nawet osiem goli. W Polsce jak dotąd strzelał wyłącznie w Pucharze Polski. W końcu przełamał się również w lidze, a po wykorzystaniu asysty Rapy także i on ogłosił, że zostanie ojcem.</p>
      <related>
        <a href="http://onet.tv/s/sport/tomasz-smokowski-o-manchesterze-united-ta-druzyna-nie-rosnie/zwepm5"/>
      </related>
      <p>
        <b>Pieczątka rezerwowych</b>
      </p>
      <p>Jablonsky nie był jedynym dość nieoczywistym bohaterem Cracovii tego wieczoru, bo ostatnia akcja spotkania należała do Diego Ferraresso. Brazylijczyk gra w Krakowie już od blisko trzech i pół roku, pod względem stażu należąc do rekordzistów zespołu. Choć w tym czasie dał się poznać jako bardzo solidny obrońca, rzadko pokazywał atuty ofensywne. Gdy w ostatnich minutach trener wpuszczał go więc w miejsce Mateusza Wdowiaka, można było zakładać, że liczy przede wszystkim na zabezpieczenie prawego skrzydła przed atakami. 27-latek zaskoczył jednak, dobrze podłączając się do kontrataku i pewnie wykorzystując podanie Filipa Piszczka, innego rezerwowego.</p>
      <p>
        <b>Trzeci raz bez strat</b>
      </p>
      <p>Po raz kolejny okazało się więc, że siłą Cracovii jest szeroka i wyrównana kadra. W dniu, w którym do siatki nie mogli trafić ci, którzy robią to najczęściej, czyli Sergiu Hanca, Pelle Van Amersfoort i Rafael Lopes, sprawy w ręce wzięli obrońcy, którzy dotychczas nie strzelili w ekstraklasie ani jednego gola. Co ważne, nie zapomnieli przy tym o podstawowych obowiązkach i po raz trzeci z rzędu Cracovia zachowała czyste konto. Pozwoliło to na powrót na pozycję wicelidera.</p>
      <p>
        <b>POWIEDZIELI PO MECZU</b>
      </p>
      <p><b>Martin Ševela (trener Zagłębia): </b>Dobrze się przygotowaliśmy do meczu. Początek meczu był dobry. W pierwszej połowie dobrze graliśmy piłką, bramkową okazję miał Damian Bohar. Druga połowa nie była dobra. Cracovia była bardziej agresywna, miała więcej jakości, grała na jeden-dwa kontakty. Rozgrywaliśmy piłkę lepiej niż Cracovia, ale w piłkę gra się na bramki. Cracovia strzeliła, a my nie. Przy pierwszej bramce zabrakło nam odpowiedzialności w polu karnym. Przekazałem Sašy Baliciowi i Sašy Żivcowi, że trzeba zwrócić większą uwagę na Cornela Rapę, który pokazywał jakość dośrodkowań. Po rzucie z autu straciliśmy jednak bramkę. Nie pokazaliśmy dobrej reakcji. Nie wywarliśmy presji na graczu, który miał piłkę pod kontrolą. Pozostawiliśmy mu przestrzeń. Nie było w naszym zespole gracza, który wziąłby odpowiedzialność za naszą grę.</p>
      <p><b>Michał Probierz (trener Cracovii): </b>Od samego początku kibice zobaczyli bardzo dobry mecz. W pierwszych minutach mogliśmy parę razy trochę lepiej dograć. Potem mieliśmy moment, w którym wkradła się niepewność i dopuściliśmy do groźnej sytuacji. Zagłębie to bardzo dobry zespół, który potrafi utrzymywać się przy piłce, ale nie pozwoliliśmy mu na wiele. W drugiej połowie kibice zobaczyli już naprawdę bardzo dobre spotkanie. Dawno nie widziałem takiego spotkania, w którym oba zespoły grały akcja za akcję i w każdym momencie mogły wykorzystać sytuacje. Cieszy, że bramka padła po dośrodkowaniu, a później rezerwowi rozstrzygnęli losy spotkania.</p>
    </article>
  </body>
</html>