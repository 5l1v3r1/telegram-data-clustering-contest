<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/lansarea-unei-rachete-ariane-5-amanata-din-cauza-conditiilor-meteorologice_3060046.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T19:21:29+00:00"/>
    <meta property="og:title" content="Lansarea unei rachete Ariane 5, amânată din cauza condiţiilor meteorologice"/>
    <meta property="og:description" content="Lansarea unei rachete Ariane 5 de la centrul spaţial din Kourou, Guiana Franceză, anulată vineri din cauza unei"/>
  </head>
  <body>
    <article>
      <h1>Lansarea unei rachete Ariane 5, amânată din cauza condiţiilor meteorologice</h1>
      <address><time datetime="2019-11-25T19:21:29+00:00">25 Nov 2019, 19:21</time> by <a rel="author">PUBLIKA.MD</a></address>
      <p>Lansarea unei rachete Ariane 5 de la centrul spaţial din Kourou, Guiana Franceză, anulată vineri din cauza unei "anomalii", a fost din nou amânată luni seară pentru 24 de ore, de această dată din cauza condiţiilor meteorologice, a anunţat Arianespace, potrivit AFP.<br/><br/>"Din cauza condiţiilor meteorologice nefavorabile deasupra bazei de lansare din Kourou, Arianespace a decis să amâne cu 24 de ore lansarea", a precizat într-un comunicat această societate franceză din domeniul lansărilor spaţiale.<br/><br/>Lansarea, având ca obiectiv plasarea pe orbită a doi sateliţi de telecomunicaţii TIBA-1, pentru guvernul egiptean, şi GX5, pentru operatorul britanic Inmarsat, a fost reprogramată pentru marţi într-o fereastră de lansare din intervalul orar 18:09 - 19:54, ora locală (21:09 - 22:54 GMT). Misiunea este programată să dureze circa 34 de minute, scrie <a href="https://www.agerpres.ro/stiintatehnica/2019/11/25/lansarea-unei-rachete-ariane-5-amanata-pentru-marti-din-cauza-conditiilor-meteorologice--409462">agerpres.ro</a>.<br/><br/>Această lansare va fi cel de-al 250-lea zbor al unei rachete Ariane, care a decolat pentru prima dată în urmă cu 40 de ani, pe 24 decembrie 1979 şi cea de-a patra misiune a lansatorului greu Ariane 5 în 2019 operată de la Centrul spaţial din Guiana (CSG).<br/><br/>Satelitul TIBA-1, care trebuie plasat pe orbită geostaţionară (36.000 de kilometri distanţă de Terra), va fi cel de-al patrulea satelit lansat de Arianespace în virtutea unui contract cu Egiptul. Acest satelit de telecomunicaţii civile şi guvernamentale, cu o masă de 5.600 de kilograme la lansare, este dezvoltat de Thales Alenia Space şi Airbus Defence and Space. Durata de viaţă a acestuia este estimată la peste 15 ani.<br/><br/>GX5 (4.007 de kilograme) este un satelit de telecomunicaţii mobile, construit de Thales Alenia Space pentru Inmarsat. Acesta "va furniza o capacitate mai mare decât ansamblul flotei GX aflate deja pe orbită şi va permite creşterea rapidă a cererilor de servicii din partea clienţilor din Europa şi Orientul Mijlociu, în special pentru conexiuni Wi-Fi în timpul zborurilor comerciale şi pentru serviciile maritime comerciale'', precizează CNES, agenţia spaţială franceză. Durata de viaţă a acestuia este de peste 16 ani.</p>
    </article>
  </body>
</html>