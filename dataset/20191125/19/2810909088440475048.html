<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359641"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T19:05:00+00:00"/>
    <meta property="og:title" content="Синдикати полиције и правосуђа - повећање треба да буде правичније"/>
    <meta property="og:description" content="Пред сутрашњу сједницу Народне скупштине, на којој ће бити разматрани приједлози измјена закона, који би требало да омогуће повећања плата буџетским корисницима, представници синдиката полиције и правосуђа поздрављају напоре Владе да им плате буду веће. Амандманима ће ипак, тражити правичнију расподјелу."/>
  </head>
  <body>
    <article>
      <h1>Синдикати полиције и правосуђа - повећање треба да буде правичније</h1>
      <address>
        <time datetime="2019-11-25T19:05:00+00:00">25 Nov 2019, 19:05</time>
      </address>
      <p>
        <i>Пред сутрашњу сједницу Народне скупштине, на којој ће бити разматрани приједлози измјена закона, који би требало да омогуће повећања плата буџетским корисницима, представници синдиката полиције и правосуђа поздрављају напоре Владе да им плате буду веће. Амандманима ће ипак, тражити правичнију расподјелу.</i>
      </p>
      <p>Најмање плате треба највише да расту, категорични су у синдикату МУП-а.</p>
      <p>Према приједлогу Владе, плате полицијских службеника требало би да буду веће за 70 до 114 КМ, државних службеника за 63 до 111 КМ, а намјештеника за 53 до 117 КМ.</p>
      <p>Рјешење виде у повећању коефицијената. Тако предлажу да најнижи коефицијент од пет буде увећан за 1,10 одсто, а највиши - од 19,25 до 26,23 за 0,55 одсто. Предложили су и другу опцију.</p>
      <p>-Ми смо рекли ако имамо толико средстава можемо да направимо принцип да тих 14 милиона и 25.000 КМ буде расподијељено у номиналном износу идентично за све припаднике МУП-а и то је прихватљивије него да имамо ову драстичну разлику најмањих и највиших плата - истиче Аница Јондић, предсједница Синдиката МУП-а Републике Српске.</p>
      <p>На начин повећања примједбе имају и у Синдикату правосуђа. Приједлогом нових коефицијената, плата запослених са средњом стручном спремом за 70 одсто радника била би већа за 73 КМ. И они траже правичнију расподјелу.</p>
      <p>- Тражимо такав модел да се направи повећање за средњу стручну спрему, умјесто да коефицијент буде 8,4 он износи 8,7 након опорезивања, што би довело до повећања плате од 100 КМ - навео је Синиша Петровић, предсједник Синдиката правосуђа Републике Српске.</p>
      <p>Повећање плата поздрављају у Синдикату просвјете. Траже, међутим, да минимална плата буде 650 КМ, али и усклађивање коефицијената.</p>
      <p>- Имамо ситуацију да ће плата која је 500 КМ, повећањем од 20 одсто, бити 600 КМ, док ће плата од 550 КМ, коју има радник са много више обавеза, након повећања од десет одсто изностити 605 КМ - рекао је Драган Гњатић, предсједник Синдиката образовања, науке и културе.</p>
      <p>Осим плата, буџетом за наредну годину предвиђено је и повећање пензија за три одсто, увјерава предсједник СНСД-а Милорад Додик.</p>
      <p>- Предвиђа се повећање средстава за плате буџетских корисника која износе 70 милиона КМ и додатно за пензије које ће бити повећање од 1. јануара за неких три одсто што повећава средства на годишњем нивоу за 40 милиона КМ - казао је Додик.</p>
      <p>У Удружењу пензионера очекују да раст пензија буде усклађен са платама у овој години.</p>
      <p>- Ми тражимо ако ће плате расти у идућој години да не чекамо 2021. годину, него да порасту и пензије у 2020. години - јасан је Раде Ракуљ, предсједник Удружења пензионера Републике Српске.</p>
      <p>На сутрашњој сједници Народне скупштине Републике Српске по хитном поступку биће разматран сет измјена Закона о платама радницима у управи, просвјети, култури, високом образовању, МУП-у и правосуђу.</p>
    </article>
  </body>
</html>