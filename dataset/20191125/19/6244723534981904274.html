<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/gorzow-wielkopolski-wniosek-o-zawieszenie-sedzi-po-wypowiedziach-na-twitterze/22tny87"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T19:25:05+00:00"/>
    <meta property="og:title" content="Sędzia zostanie zawieszona za wypowiedzi na Twitterze? Do Sądu Dyscyplinarnego trafił wniosek"/>
    <meta property="og:description" content="Wniosek do Sądu Dyscyplinarnego złożył zastępca rzecznika dyscyplinarnego sędzia Przemysław Radzik. Pismo dotyczy zawieszenia sędzi Olimpii B.-M. z Sądu Rejonowego w Gorzowie Wlkp. w czynnościach służbowych i obniżenia wynagrodzenia na ten czas. W ramach wcześniejszego postępowania dyscyplinarnego, Olimpii B.-M. przedstawiono dwa zarzuty."/>
  </head>
  <body>
    <article>
      <h1>Sędzia zostanie zawieszona za wypowiedzi na Twitterze? Do Sądu Dyscyplinarnego trafił wniosek</h1>
      <h2>Wniosek do Sądu Dyscyplinarnego złożył zastępca rzecznika dyscyplinarnego sędzia Przemysław Radzik. Pismo dotyczy zawieszenia sędzi Olimpii B.-M. z Sądu Rejonowego w Gorzowie Wlkp. w czynnościach służbowych i obniżenia wynagrodzenia na ten czas. W ramach wcześniejszego postępowania dyscyplinarnego, Olimpii B.-M. przedstawiono dwa zarzuty.</h2>
      <address><time datetime="2019-11-25T19:25:05+00:00">25 Nov 2019, 19:25</time> by <a rel="author">PAP</a></address>
      <p>Powodem <a href="https://wiadomosci.onet.pl/kraj/postepowania-dyscyplinarne-wobec-dwojki-sedziow/st9px6t">wszczęcia pod koniec sierpnia postępowania dyscyplinarnego</a> wobec sędzi było to, że nie stosowała się do "nakazu powściągliwego korzystania z mediów społecznościowych". Postawiono jej zarzut popełnienia przewinień dyscyplinarnych z art. 107 par. 1 ustawy Prawo o ustroju sądów powszechnych, w którym mowa o "oczywistej rażącej obrazie przepisów prawa i uchybieniu godności urzędu".</p>
      <p>O zakończeniu postępowania wobec sędzi Olimpii B.-M. i "skierowaniu wniosku o rozpoznanie sprawy dyscyplinarnej do właściwego sądu" rzecznik poinformował w połowie listopada.</p>
      <p>Sędzi przedstawiono dwa zarzuty. Pierwszy dotyczy pomówienia na portalu społecznościowym Twitter prokuratora <a href="https://wiadomosci.onet.pl/prokuratura-krajowa">Prokuratury Krajowej</a> słowami "nie ma stażu i łamał prawa człowieka". Drugi zarzut wiąże się z pomówieniem <a href="https://wiadomosci.onet.pl/zbigniew-ziobro">Zbigniewa Ziobry</a> poprzez określenie go jako ministra sprawiedliwości, który "wyprodukował aferę" i jest "odpowiedzialny za stworzenie systemu korupcyjnego w sądach i prokuraturze uzależniającego wymiar sprawiedliwości od woli politycznej".</p>
      <p>Dziś rzecznik dyscyplinarny sędziów sądów powszechnych sędzia Piotr Schab podał, że sędzia Przemysław Radzik 25 listopada skierował do sądu dyscyplinarnego wniosek o zawieszenie obwinionej sędzi w czynnościach służbowych z obniżeniem na ten czas jej wynagrodzenia. Może ono być zmniejszone w granicach od 25 proc. do 50 proc.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(pmd)</p>
    </article>
  </body>
</html>