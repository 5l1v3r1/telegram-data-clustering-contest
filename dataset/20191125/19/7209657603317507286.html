<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cronaca/spiaggia-naturista-lido-di-dante-1.4905761"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T19:26:21+00:00"/>
    <meta property="og:title" content="Lido di Dante, novità per la spiaggia naturista. Servizi igienici per disabili e bagnino"/>
    <meta property="og:description" content="Provvedimento della Regione Emilia Romagna per valorizzare le aree e il relativo turismo"/>
  </head>
  <body>
    <article>
      <h1>Lido di Dante, novità per la spiaggia naturista. Servizi igienici per disabili e bagnino</h1>
      <h2>Provvedimento della Regione Emilia Romagna per valorizzare le aree e il relativo turismo</h2>
      <address><time datetime="2019-11-25T19:26:21+00:00">25 Nov 2019, 19:26</time> by <a rel="author">il Resto del Carlino</a></address>
      <p>Ravenna, 26 novembre 2019 – Novità in vista per <b>le spiagge naturiste in Emilia Romagna</b>. Da ora in poi dovranno dotarsi di <b>servizi igienici accessibili ai disabili</b> – nel caso di zone di particolare pregio naturalistico anche in accordo con stabilimenti balneari, campeggi e altre strutture aperte al pubblico in aree limitrofe -, mentre negli spazi del demanio marittimo sarà indispensabile attivare un <b>servizio di salvataggio in acqua</b>. Qualsiasi costruzione, inoltre, dovrà essere realizzata con materiati ecocompatibili nel massimo rispetto dell’ambiente.</p>
      <p>A deciderlo è <b>la Regione con un provvedimento</b> che individua i requisiti e detta le regole per valorizzare le aree naturiste. Con l’obiettivo di renderle più sicure, più accessibili e più attrezzate; a cominciare proprio dalle <b>spiagge storiche come la Bassona di Lido di Dante</b>, che già oggi attira turisti e visitatori dall’Italia e dall’estero.</p>
      <p>“Ringraziamo la Regione Emilia Romagna e l’assessore regionale al Turismo Andrea Corsini - ha sottolineato il <b>sindaco Michele de Pascale</b> - per questa delibera che ci permetterà di procedere con una regolamentazione del turismo naturista a Lido di Dante, auspicabilmente a partire dall’estate prossima. Si tratta di un comparto turistico importante con potenzialità di crescita, che se ben organizzato è in grado di attirare presenze internazionali e di creare un significativo indotto economico sul territorio”.</p>
      <p>“Con questo provvedimento ci proponiamo di elevare la qualità dell’offerta turistica anche in questo settore, ben radicato in Emilia-Romagna - ha spiegato l’<b>assessore Corsini </b>-. La nostra sfida è quella di riuscire a coniugare la realizzazione di strutture e servizi fondamentali per bagnanti, con una balneazione in sicurezza, l’accessibilità garantita a tutti nel massimo rispetto dell’ambiente e della natura. Il nostro unico obiettivo è quello di continuare a innovare l’offerta turistica del territorio regionale, in tutti i settori, per risultati sempre più in linea con gli standard e le richieste del mercato nazionale e internazionali”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>