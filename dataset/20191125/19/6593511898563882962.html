<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909544"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T19:37:00+00:00"/>
    <meta property="og:title" content="Дънките и куфарът на Каракачанов възбудиха мрежата"/>
    <meta property="og:description" content="Защо вицепремиерът си носи сам багажа като в лоукост полет - защото не искал някой друг да му слугува Разпространени снимки от кацането на българската делегация във Вашингтон възбудиха коментаторите"/>
  </head>
  <body>
    <article>
      <h1>Дънките и куфарът на Каракачанов възбудиха мрежата</h1>
      <address><time datetime="2019-11-25T19:37:00+00:00">25 Nov 2019, 19:37</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>
        <b>Защо вицепремиерът си носи </b>
        <b>сам багажа като в лоукост </b>
        <b>полет - защото не искал </b>
        <b>някой друг да му слугува</b>
      </p>
      <p>Разпространени снимки от кацането на българската делегация във Вашингтон възбудиха коментаторите в социалните мрежи и започна дълга дискусия по темата дипломатически протокол и с какво трябва да бъде облечен министър на посещение в чужбина и трябва ли българите да бъдат посрещани на стълбичката на самолета и от кого.</p>
      <p>Появиха се и колажи, на които Каракачанов носи освен куфара си и жълта торбичка от супермаркет. Българската делегация кацна на военновъздушната база Андрюс в американската столица, където по правило кацат гостуващите чужди държавници. В САЩ не е прието да бъдат много официално посрещани на стълбичката на самолета. Държавните почести се оказват при посещението в Белия дом.</p>
      <p>Така или иначе е повече от необичайно министър да си носи сам куфара. Според източници от делегацията това било негово решение, защото вицепремиерите не се придружават от прислуга. От летището багажът се доставя до хотела. Преди да излети, той имал намерение да се преоблече в самолета с официално облекло, но преди да кацнат, им казали, че официална церемония на това летище няма. Според близки на Каракачанов това било заради неговата скромност, той не искал да товари някого от делегацията да му слугува.</p>
      <p>Иначе самата военновъздушна церемония не предполагала официално облекло и затова той слязъл с дрехите от пътуването си, а не се е преобличал в самолета. Всички членове на делегацията имаха някакъв малък личен багаж - Томислав Дончев слезе с раница. На Каракачанов е малко по-голям - куфар карета и калъф за костюми.</p>
      <p>Но след като добре знаят, че постоянно са снимани и тези видеозаписи се разпространяват моментално, е било редно да се замислят, че ще направят впечатление. Макар формално да не е нарушение на протокола, е доста смешно.</p>
      <p>Официалната част на посещението започна с церемония на Арлингтонското гробище, а после ги посреща Доналд Тръмп на ливадата в Белия дом.</p>
    </article>
  </body>
</html>