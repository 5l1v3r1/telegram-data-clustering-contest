<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/argentini-mia-zoi-fylaki-gia-tous-iereis-pou-viasan-kofa-paidia/2923217/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T19:07:34+00:00"/>
    <meta property="og:title" content="Αργεντινή: Μια ζωή φυλακή για τους ιερείς που βίασαν κωφά παιδιά!"/>
    <meta property="og:description" content="Δύο ιερείς στην Αργεντινή καταδικάστηκαν σε πολυετή κάθειρξη σε μια υπόθεση για βιασμούς κωφών παιδιών που έχει σοκάρει ολόκληρο τον κόσμο."/>
  </head>
  <body>
    <article>
      <h1>Αργεντινή: Μια ζωή φυλακή για τους ιερείς που βίασαν κωφά παιδιά!</h1>
      <h2>Δύο ιερείς στην Αργεντινή καταδικάστηκαν σε πολυετή κάθειρξη σε μια υπόθεση για βιασμούς κωφών παιδιών που έχει σοκάρει ολόκληρο τον κόσμο.</h2>
      <address><time datetime="2019-11-25T19:07:34+00:00">25 Nov 2019, 19:07</time> by <a rel="author">Newsit Newsroom</a></address>
      <p>Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ένα ίδρυμα στην Αργεντινή, σε μια υπόθεση που συγκλόνισε την πατρίδα του πάπα Φραγκίσκου.</p>
      <h3>Σοκ στην Αργεντινή</h3>
      <p>Το δικαστήριο έκρινε ενόχους τους δύο ιερείς και τους καταδίκασε, τον μεν Αργεντίνο Οράσιο Κορμπάτσο σε κάθειρξη 45 ετών και τον Ιταλό Νικόλα Κοράντι σε κάθειρξη 42 ετών. Ο Κοράντι είναι μόνιμα εγκατεστημένος στην Αργεντινή από το 1970.</p>
      <p>Κατά τη διάρκεια της δίκης, που ξεκίνησε τον Αύγουστο και έγινε κεκλεισμένων των θυρών στην πόλη Μεντόσα, εξετάστηκαν 43 υποθέσεις και κατέθεσαν 13 από τα θύματα.</p>
      <blockquote>Ορισμένα ήταν ηλικίας ακόμη και 4 ετών όταν βιάστηκαν</blockquote>
      <p>Ο 59χρονος Κορμπάτσο και ο 83χρονος Κοράντι ήταν ήδη προφυλακισμένοι.</p>
      <figure>
        <img src="https://www.newsit.gr/wp-content/uploads/2019/11/priests_argentina_2511_2-1200x800.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/priests_argentina_2511_3-1200x910.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/priests_argentina_2511_4-1200x840.jpg"/>
      </figure>
      <p>Το δικαστήριο της Μεντόσα επέβαλε επίσης ποινή κάθειρξης 18 ετών για βιασμό στον κηπουρό του ιδρύματος Αρμάντο Γκόμες. Πέρσι, ένας άλλος ιερέας, ο 50χρονος Χόρχε Μπορντόν, καταδικάστηκε σε κάθειρξη 10 ετών αφού ομολόγησε πέντε βιασμούς.</p>
      <p>Άλλοι 15 κατηγορούμενοι πρόκειται να δικαστούν τους επόμενους μήνες σε δύο διαφορετικές δίκες.</p>
      <p>Το ίδρυμα Provolo, στους πρόποδες των Άνδεων, σε απόσταση 1.000 χιλιομέτρων δυτικά του Μπουένος Άιρες, έκλεισε το 2016, όταν ξέσπασε το σκάνδαλο. Το ίδρυμα παρείχε δωρεάν εκπαίδευση σε κωφούς, φτωχούς μαθητές οι οποίοι διέμεναν εκεί κατά τη διάρκεια της εβδομάδας και επέστρεφαν στο σπίτι τους το Σαββατοκύριακο.</p>
      <p>Φωτογραφίες: Reuters.</p>
    </article>
  </body>
</html>