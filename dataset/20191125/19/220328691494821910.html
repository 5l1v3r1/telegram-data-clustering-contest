<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/karat-v-pirogov-postradalite-v-arsenal-obzor-407621.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T19:45:09+00:00"/>
    <meta property="og:title" content="Карат в &quot;Пирогов&quot; пострадалите в &quot;Арсенал&quot; /ОБЗОР/"/>
    <meta property="og:description" content="Една от работничките е в тежко състояние"/>
  </head>
  <body>
    <article>
      <h1>Карат в "Пирогов" пострадалите в "Арсенал" /ОБЗОР/</h1>
      <address><time datetime="2019-11-25T19:45:09+00:00">25 Nov 2019, 19:45</time> by <a rel="author">Стандарт</a></address>
      <p>Трите жени, които днес пострадаха при инцидент в оръжейния завод "Арсенал", ще бъдат транспортирани към Клиниката по изгаряния в "Пирогов", съобщи БГНЕС.</p>
      <p>Едната от работничките е с много сериозни изгаряния, другите две са с по-леки. Няма опасност за живота им. Първоначално трите били приети в казанлъшката болница, но впоследствие било решено да бъдат транспортирани в София, защото се нуждаят от лечение в специализирано отделение, а в болниците в Казанлък и Стара Загора няма такова.</p>
      <p>
        <a href="https://www.standartnews.com/balgariya-obshtestvo/dve-zheni-obgoreli-pri-avariya-v-arsenal-kazanlk-407597.html">
          <b>ВИЖ ОЩЕ: Три жени обгорели при авария в "Арсенал" Казанлък</b>
        </a>
      </p>
      <p>Работничките са на възраст - 33, 34 и 44 години. Те пострадаха при експлозия с отделяне на силен пламък в цех 130 на завод 3 , където се произвеждат барути в „Арсенал“ ЕАД-Казанлък.</p>
      <p>Инцидентът е станал малко след 13,30 часа при окомплектоването на електродетонатор за неуправляем ракетен снаряд, уточни районният прокурор на Казанлък Таня Димитрова. Изделието е с тегло едва 16 грама, но при самозапалването се отделил пламък с висока температура, който е обгорил ръцете и лицата на работничките. Жените са били веднага изведени от помещението и изпратени с линейки на „Арсенал“ до Центъра за спешна и неотложна медицинска помощ, където раните им са били обработени. По настояване на ръководството на дружеството и трите са били пренасочени към столичната болница „Пирогов“</p>
      <p> </p>
      <p>Неофициално се знае, че пострадалите са Даниела Георгиева, Галя Георгиева и Мира Стефанова, които имат доста солиден стаж на работа във фирмата, информира агенция „Монитор”. Съпругът на Даниела е военнослужещ, тя е от село Шейново , но живеела в близкото горно Черковище, жената е родена през 1971 година и работела в същия завод вече десетина години.</p>
      <p>Оцелялата част от изделието е иззета при огледа от специалистите, тепърва ще се изяснява каква е причината за пламъка. Образувано е досъдебно производство. Направени са били замервания, които не са установили отклонения от еконормите във въздуха.</p>
      <p>Това не е първият инцидент в завод №3. На 14 март м.г. там при сходни обстоятелства загина 26 годишен работник, а друг на 46 бе обгорен тежко. И двамата са работели на машина за смесване на стартови заряди за боеприпаси, сместа не е взривоопасна, но е силно пожароопасна, коментираха тогава от Инспекцията по труда след проверката.</p>
      <p> </p>
    </article>
  </body>
</html>