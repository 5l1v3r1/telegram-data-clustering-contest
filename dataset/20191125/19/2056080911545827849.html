<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3997097_razedinenieto_na_bulgarite_e_edno_ot_nai-dulbokite_v/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T19:32:00+00:00"/>
    <meta property="og:title" content="Разединението на българите е едно от най-дълбоките в света"/>
    <meta property="og:description" content="България 10 години не успява да направи някакъв забележим пробив в обществения напредък."/>
  </head>
  <body>
    <article>
      <h1>Разединението на българите е едно от най-дълбоките в света</h1>
      <address><time datetime="2019-11-25T19:32:00+00:00">25 Nov 2019, 19:32</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>България 10 години не успява да направи някакъв забележим пробив в обществения напредък, сочи поредният <a href="https://www.legatum.com/news/the-2019-legatum-prosperity-index-is-here/">годишен доклад</a> на лондонския институт "Легатум". За 2019 г. той обхваща 167 държави и територии и в него страната е на 49-о място. През миналата година България е била на 48-а позиция, а през 2009 г. - на 50-а.</p>
      <p>Най-добра (36-о място) е оценката за икономиката - дали е открита за търговия и инвестиции или има силен протекционизъм, какви са макропоказателите, ефективен ли е финансовият сектор, има ли и колко солидни са основите за икономически растеж.</p>
      <p>Между 49-о и 69-о са местата, отредени на България в повечето от 12-те критерия. По-слаба (76) е позицията 76 за околна среда и полагат ли се грижи за защитата ѝ. Но най-сериозното бреме идва от един конкретен критерий - обществен капитал, под което авторите разбират силата на междуличностните отношения, имали мрежи от роднини, близки хора или институции, на които човек да разчита за помощ, както и каква е степента на гражданско участие. Тук страната е далеч надолу на 123-о място в света.</p>
      <p>"Легатум" се опитват да оценят отделните страни не само по икономически показатели и лични доходи, но и по по-широк спектър услуги и процеси, включително колко сплотено е едно общество и доколко хората в него са овластени да управляват настоящето и да променят бъдещето си.</p>
      <figure>
        <img src="https://www.dnevnik.bg/shimg/zx780_3997102.jpg"/>
      </figure>
      <p>Позицията на България е най-ниската за страна от ЕС, но близо пред нея са Румъния (47), Унгария (46), Хърватия 65) и Гърция (42). Няколко страни от Централна Европа има и между 36-о място (Полша) и 30-о (Италия), а най-високо в общия списък е Естония (21).</p>
      <p>Сред европейските държави България не е с най-ниската оценка за обществен капитал. Латвия е надолу в класацията на 130-о място, следвана от Хърватия (136) и Литва (141).</p>
      <p>Авторите изтъкват, че за последните 10 години всички източноевропейски държави постигат напредък в достъп до пазари, състояние на инфраструктурата и условия за живот. Дори проблемният обществен капитал се е подобрил в 17 от 23-те държави от бившия СССР и сателитите му. Но, от друга страна, това е и районът от света, в който за десетилетие е отбелязан най-сериозен спад в личната свобода (подобрение само в 8 от 23 държави), като Унгария се откроява особено силно в тази тенденция.</p>
      <p>Като цяло Централна и Източна Европа напредва, но с темпо, което е по-бавно от това на света. Като се има предвид и че между 2009 г. и 2019 г. няма никаква промяна - подобряване или влошаване - на качеството на управлението, повечето хора тук не усещат нещо значително по-добро да им се е случило през последните 30 години. Затова "Легатум" имат специален доклад за района, в който обясняват, че подобен песимизъм често е неоснователен.</p>
      <figure>
        <img src="https://www.dnevnik.bg/shimg/zx780_3997104.jpg"/>
      </figure>
    </article>
  </body>
</html>