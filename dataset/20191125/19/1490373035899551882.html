<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/cyklistika-giro-cesko-poradatel-termin-etapa-rocnik-jednani_1911251904_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T19:04:00+00:00"/>
    <meta property="og:title" content="Giro d'Italia v Česku? Ministr zahraničí Petříček prozradil, že o něm jednal se šéfem slavného závodu"/>
    <meta property="og:description" content="Předsednictví České republiky v Evropské unii by za tři roky mohl symbolicky zahájit cyklistický závod Giro d’Italia."/>
  </head>
  <body>
    <article>
      <h1>Giro d'Italia v Česku? Ministr zahraničí Petříček prozradil, že o něm jednal se šéfem slavného závodu</h1>
      <address><time datetime="2019-11-25T19:04:00+00:00">25 Nov 2019, 19:04</time> by <a rel="author">Martin Balucha, mim</a></address>
      <p>
        <b>Fanoušci cyklistiky by měli zpozornět. Jeden z nejslavnějších etapových závodů Giro d'Italia by totiž v budoucnosti mohl zavítat i do České republiky. Ministr zahraničí Tomáš Petříček (ČSSD) pro Radiožurnál uvedl, že o takové možnosti jednal v italském Miláně s ředitelem závodu Maurem Vegnim.</b>
      </p>
      <p>Byla by to prvotřídní senzace, kdyby jeden ze tří grandtourových cyklistických podniků zavítal do Česka. To, co bylo doposud jen zbožným přáním milovníků cyklistiky, by se ale v budoucnu mohlo stát realitou.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/cyklistika-peter-sagan-giro-premierova-ucast_1910241816_mim"/>
      </related>
      <p>Předsednictví České republiky v Evropské unii by totiž za tři roky mohl zahájit symbolicky právě tento slavný závod. V Miláně o tom v pondělí jednal šéf Gira Mauro Vegni a ministr zahraničí Tomáš Petříček z ČSSD.</p>
      <p>„Je to závod, který po celém světě sleduje více než 700 milionů lidí a přitáhne miliony návštěvníků. Organizátoři zmiňovali, že první termín, kdy by bylo možné zvažovat kandidaturu, je rok 2022,“ řekl Radiožurnálu Petříček.</p>
      <p>Česká republika bude unii předsedat od července do prosince v roce 2022. Cyklistický závod obvykle začíná v květnu. Zorganizování Gira v Česku musí ještě schválit vláda.</p>
      <p>Nebylo by to poprvé, co by do Česka zavítali nejlepší světoví cyklisté. V roce 2004 navštívil Prahu například i Američan Lance Armstrong, který tehdy absolvoval okruhový závod na Václavském náměstí. Ten nakonec ovládl český závodník Ondřej Sosenka a rodák z Texasu, kterému byly později všechny jeho triumfy z Tour kvůli dopingu odebrány, dojel pátý.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/cyklistika-petr-vakoc-belgie-prestup-tym-quickstep-tour-de-france-zdenek-stybar_1911181821_mim"/>
        <a href="https://www.irozhlas.cz/sport/ostatni-sporty/cyklistika-tour-de-france-legenda-raymound-poulidor_1911131519_mim"/>
        <a href="https://www.irozhlas.cz/sport/ostatni-sporty/cyklistika-christopher-froome-operace-zlomenina-nohy-srouby-nemocnice_1911091716_mim"/>
        <a href="https://www.irozhlas.cz/sport/ostatni-sporty/cyklistika-tokio-2020-tour-de-france-roman-kreuziger-tomas-konecny_1911071807_and"/>
      </related>
    </article>
  </body>
</html>