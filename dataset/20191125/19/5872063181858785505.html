<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561237/stin-fulaki-oi-duo-diakinites-gia-tin-upothesi-metanaston-pou-vrethikan-stin-paralia-tou-leda/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T19:12:53+00:00"/>
    <meta property="og:title" content="Στην φυλακή οι δυο διακινητές για την υπόθεση μεταναστών που βρέθηκαν στην παραλία του Λέντα"/>
    <meta property="og:description" content="Δεν αρνήθηκαν ότι ήταν τα άτομα που μετέφεραν τους 11 συμπατριώτες τους"/>
  </head>
  <body>
    <article>
      <h1>Στην φυλακή οι δυο διακινητές για την υπόθεση μεταναστών που βρέθηκαν στην παραλία του Λέντα</h1>
      <address><time datetime="2019-11-25T19:12:53+00:00">25 Nov 2019, 19:12</time> by <a rel="author">Αγγελίνος Νικόλας</a></address>
      <p>
        <b>Δεν αρνήθηκαν ότι ήταν τα άτομα που μετέφεραν τους 11 συμπατριώτες τους</b>
      </p>
      <p>Το δρόμο για τη φυλακή πήραν τελικά οι δύο αλλοδαποί, <a href="https://www.neakriti.gr/article/kriti/irakleio/1560866/aiguptioi-oi-13-metanastes-anamesa-tous-duo-diakinites/">οι οποίοι συνελήφθησαν πριν από μερικές ημέρες</a>, ως οι διακινητές των 11 μεταναστών που εντοπίστηκαν την περασμένη Τετάρτη, στην ευρύτερη περιοχή του Λέντα, στις νότιες ακτές του νομού Ηρακλείου.</p>
      <p>Πρόκειται για δύο Αιγύπτιους ηλικίας 28 και 35 ετών, οι οποίοι μεταφέρθηκαν νωρίτερα σήμερα Δευτέρα σιδηροδέσμιοι στο Δικαστικό Μέγαρο Ηρακλείου, όπου παρουσιάστηκαν ενώπιον του ανακριτή.</p>
      <p>Οι δύο άνδρες απολογήθηκαν στον ανακριτή Ηρακλείου για τις κακουργηματικές πράξεις που τους αποδίδονται από τις ελληνικές Αρχές. Μετά το πέρας των απολογιών τους, κρίθηκαν αμφότεροι προσωρινά κρατούμενοι.</p>
      <p>Ας σημειωθεί ότι οι δύο προφυλακισθέντες Αιγύπτιοι δεν είχαν συνηγόρους υπεράσπισης. Ως εκ τούτου, οι δικαστικές Αρχές τους διόρισαν αυτεπάγγελτα συνηγόρους από τη σχετική λίστα του Δικηγορικού Συλλόγου Ηρακλείου.</p>
      <p>Σύμφωνα με πληροφορίες, και οι δύο κατηγορούμενοι φέρονται να μην αρνήθηκαν ότι ήταν τα άτομα που μετέφεραν τους 11 συμπατριώτες τους από τις ακτές της Λιβύης στην Κρήτη. Αμφότεροι οι Αιγύπτιοι που προφυλακίστηκαν, διέμεναν μόνιμα στη Λιβύη.</p>
      <p>Υπενθυμίζεται ότι η Εισαγγελία Ηρακλείου απείχε από την άσκηση ποινικών διώξεων σε βάρος των 11 μεταναστών.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560945/ti-ishuristikan-oi-diakinites-3000-euro-plirose-kathe-metanastis/"/>
        <a href="https://www.neakriti.gr/article/kriti/irakleio/1560919/ston-eisaggelea-oi-duo-diakinites/"/>
      </related>
    </article>
  </body>
</html>