<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550000.html/%D8%A7%D9%86%D8%B9%D9%82%D8%A7%D8%AF-%D9%82%D8%B1%D8%A7%D8%B1-%D8%AF%D8%A7%D8%AF-%D8%A7%D8%AC%D8%B1%D8%A7%DB%8C61--%D9%BE%D8%B1%D9%88%DA%98%D9%87-%D8%B9%D9%85%D8%B1%D8%A7%D9%86%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D8%A7-%D9%87%D9%85%DA%A9%D8%A7%D8%B1%DB%8C-%D8%A8%D8%B3%DB%8C%D8%AC-%D8%B3%D8%A7%D8%B2%D9%86%D8%AF%DA%AF%DB%8C-%DA%A9%D8%B4%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T19:13:00+00:00"/>
    <meta property="og:title" content="انعقاد قرار داد اجرای61 پروژه عمرانی در خراسان‌جنوبی با همکاری بسیج سازندگی کشور"/>
    <meta property="og:description" content="هنری از انعقاد قرارداد با بسیج سازندگی کشور جهت اجرای 61 پروژه عمرانی در استان طی سال جاری خبر داد."/>
  </head>
  <body>
    <article>
      <h1>انعقاد قرار داد اجرای61 پروژه عمرانی در خراسان‌جنوبی با همکاری بسیج سازندگی کشور</h1>
      <h2>مسئول بسیج سازندگی خراسان جنوبی مطرح کرد</h2>
      <address>
        <time datetime="2019-11-25T19:13:00+00:00">25 Nov 2019, 19:13</time>
      </address>
      <p>هنری از انعقاد قرارداد با بسیج سازندگی کشور جهت اجرای 61 پروژه عمرانی در استان طی سال جاری خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a>،</b> مهدی هنری مسئول بسیج سازندگی خراسان‌جنوبی صبح امروز در اختتامیه استانی اردوهای جهادی خراسان‌جنوبی بیان کرد: فعالیت‌های گروه‌های جهادی از سال 1379 در خراسان‌جنوبی آغاز شده و خوشبختانه هر ساله به تعداد جهادگران افزوده شده و فعالیت‌های مختلفی جهت رفع محرومیت‌زدایی در استان انجام می‌شود.</p>
      <p>وی با بیان اینکه تعداد گروه‌های جهادی شناسنامه دار استان از 235 گروه با 325 گروه جهادی افزایش پیدا کرده، افزود: در استان 923 گروه جهادی محله محور فعال هستند.</p>
      <p>مسئول بسیج سازندگی خراسان‌جنوبی بیان کرد: از ابتدای سال جاری فعالیت‌های گروه‌های جهادی در استان قابل توجه بوده و طی ماه‌های گذشته اعزام گروه جهادی به عتبات عالیات جهت فعالیت در کاظمین داشته‌ایم ضمن اینکه ابتدای سال بر اثر وقوع سیل در برخی استان‌های کشور و خراسان‌جنوبی گروه‌های جهادی خودجوش نیز برای کمک به سیل‌زدگان خدمت‌رسانی داشته‌اند.</p>
      <p>هنری عنوان کرد: در سال جاری چهار هزار و 750 نفر در قالب 328 گروه جهادی که 20 گروه جهادی مهمان و مابقی بومی بودند در نقاط مختلف استان خدمات‌رسانی کردند.</p>
      <p>وی با بیان اینکه در سال جاری تا هفته بسیج 140 گروه جهادی یک روزه فعالیت داشتند، اظهار کرد: برای انجام پروژه‌های عمرانی گروه‌های جهادی دو میلیارد و 500 میلیون تومان هزینه شده که یک میلیارد و 500 میلیون تومان توسط مجمع خیران جهادی جمع‌آوری شده است.</p>
      <p>مسئول بسیج سازندگی خراسان‌جنوبی با بیان اینکه فعال شدن مجمع خیران جهادی در استان بسیار مهم است، گفت: توسعه مجمع خیران جهادی در استان را در برنامه داریم چراکه نقش مجمع خیران برای جمع آوری کمک‌های مالی بسیار حائز اهمیت است.</p>
      <p>وی از انعقاد قرارداد با بسیج سازندگی کشور جهت اجرای 61 پروژه عمرانی در استان طی سال جاری خبر داد و گفت: برای این تعداد پروژه سه میلیارد تومان اعتبار پیش‌بینی شده که 40 درصد اعتبار توسط بسیج سازندگی کشور و مابقی توسط دستگاه‌های اجرایی و خیران تامین خواهد شد.</p>
      <p>هنری در خصوص قرارگاه محرومیت زدایی و اجرای پروژه‌های عمرانی در استان، گفت: از 750 پروژه محرومیت‌زدایی استان تاکنون 600 پروژه به اتمام رسیده است.</p>
      <p>مسئول بسیج سازندگی خراسان جنوبی بیان کرد: در 10 سال اخیر در استان سه هزار و 700 پروژه محرومیت‌زدایی انجام شده که دو هزار و 100 پروژه احداثی و مابقی تکمیل و مرمت بوده است.</p>
      <p>وی با اشاره به تبیین مبانی اقتصاد مقاومتی در استان، عنوان کرد: از سال 1392 در خراسان‌جنوبی سه هزار و 200 کارگاه اقتصاد مقاومتی زودبازده راه‌اندازی شده که برای 13 هزار نفر در این کارگاه‌ها اشتغال ایجاد شده است.</p>
      <p>هنری با بیان اینکه در بحث اقتصاد مقاومتی فعالیت‌های خوبی انجام شده، افزود: اخیرا در بحث دوخت لباس بسیجیان به تعداد 1300 دست اقدام شده است.</p>
      <p>مسئول بسیج سازندگی خراسان‌جنوبی در خصوص اشتغال معیشت محور، گفت: در این راستا طی 10 ماه گذشته توزیع مرغ بومی اصلاح نژاد شده را در سطح روستاهای استان بین مردم آغاز کردیم که تا کنون 150 هزار قطعه مرغ بومی توزیع شده و با تولید تخم مرغ توسط روستائیان این زنجیره ارزش تکمیل شده است.</p>
      <p>وی خاطرنشان کرد: در بحث بازار و فروش تولیدات نیز با همکاری بنیاد تعاون بسیج اقدامات خوبی انجام شده و به دنبال پیدا کردن بازار تولیدات روستایی در سایر استان‌ها نیز هستیم.</p>
      <p> </p>
      <p>در این مراسم از 47 جهادگر تجلیل شد.</p>
      <p>انتهای پیام/</p>
    </article>
  </body>
</html>