<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/u-chornobylskiy-zoni-vyiavyly-sotni-hektariv-kvazi-pralisiv/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T19:32:00+00:00"/>
    <meta property="og:title" content="У Чорнобильській зоні виявили сотні гектарів квазі-пралісів"/>
    <meta property="og:description" content="У Чорнобильському радіаційно-екологічному біосферному заповіднику експерти Дунайсько-Карпатської Програми виявили кілька сотень гектарів лісів, які відповідають критеріям квазі-пралісів"/>
  </head>
  <body>
    <article>
      <h1>У Чорнобильській зоні виявили сотні гектарів квазі-пралісів</h1>
      <address>
        <time datetime="2019-11-25T19:32:00+00:00">25 Nov 2019, 19:32</time>
      </address>
      <p>У Чорнобильському радіаційно-екологічному біосферному заповіднику експерти Дунайсько-Карпатської Програми виявили кілька сотень гектарів лісів, які відповідають критеріям квазі-пралісів.<br/><br/>Про це інформує ГО <a href="https://www.facebook.com/DanubeCarpathianProgramme/posts/159874245411977">«Дунайсько-Карпатська Програма»</a>.<br/><br/>«Ще одна хороша новина: особливо цінних лісів на території заповідника може виявитися значно більше. Під час обстеження експерти ДКП також виявили й інші потенційно цінні ділянки, що потребують глибшого дослідження», - повідомляють в громадській організації. <br/><br/>Ліси Чорнобильського заповідника – це територія, де ще кілька десятиліть тому велась дуже інтенсивна господарка. Тепер відбувається повернення цієї території до дикої природи – активно збільшується кількість звірини, а ліс стає менш господарським. Будинки, села та навіть місто Прип'ять обростають лісом і перетворюються на територію дикої природи. Рівень радіоактивного забруднення зменшується.<br/><br/>Експерти ГО «Дунайсько-Карпатська Програма» продовжать обстеження лісів Чорнобильського радіаційно-екологічного біосферного заповідника з метою встановлення місцезнаходження унікальних лісових екосистем, що дасть можливість привернути увагу до збереження цих лісів та посилить їх охорону.<br/><br/>Іншим напрямом співпраці є заплановане вивчення водно-болотних угідь з метою надання їм статусу водно-болотних угідь міжнародного значення (Рамсарських угідь).<br/><br/>Нагадаємо, тваринний світ Чорнобильської зони потрапив до <a href="https://www.volynnews.com/ua/news/all/u-chornobylskiy-zoni-vyiavyly-sotni-hektariv-kvazi-pralisiv/../../../../news/all/chornobylska-zona-u-seriali-vid-Netflix/"><b>документального серіалу «Our</b><b>Planet</b><b>»</b></a> всесвітньовідомої компанії Netflix. Заповідник на території зони створили для того, щоб зона відчуження стала <a href="https://www.volynnews.com/ua/news/all/u-chornobylskiy-zoni-vyiavyly-sotni-hektariv-kvazi-pralisiv/../../../../news/society/rys-poblyzu-chaes-dyki-koni-na-polissi-ta-nastup-lisiv-svit-zapovidnoyi-chornobylskoyi-zony/"><b>зоною відродження природи</b></a>. Нещодавно у зоні відчуження започаткували <a href="https://www.volynnews.com/ua/news/all/u-chornobylskiy-zoni-vyiavyly-sotni-hektariv-kvazi-pralisiv/../../../../news/all/unikalnyy-eksperyment-u-zoni-vidchuzhennia-vysadyly-reliktovi-roslyny/"><b>унікальний експеримент</b></a>, висадивши реліктові рослини. Оскільки після виходу серіалу «Чорнобиль» від HBO у Чорнобильській зоні спостерігають туристичний бум, у вересні презентували перший <a href="https://www.volynnews.com/ua/news/all/u-chornobylskiy-zoni-vyiavyly-sotni-hektariv-kvazi-pralisiv/../../../../news/all/prezentuvaly-pershyy-unikalnyy-putivnyk-chornobylskoiu-zonoiu/"><b>туристичний путівник зоною</b></a>. Різноманіття тваринного світу зони відчуження фіксують <a href="https://www.volynnews.com/ua/news/all/u-chornobylskiy-zoni-vyiavyly-sotni-hektariv-kvazi-pralisiv/../../../news/all/osinnia-zona-vidchuzhennia-koho-fiksuiut-fotopastky/"><b>спеціально встановлені фотопастки</b></a>.<br/><br/><b>Довідково</b><i>. Квазі-праліси – умовно пралісові екосистеми, в яких відбувся незначний тимчасовий антропогенний вплив, що не змінив природної структури лісостанів і при припиненні якого натуральний стан екосистем повністю відтворюється протягом короткого періоду.</i><br/><br/><i>Рамсарська конвенція про водно-болотні угіддя, що мають міжнародне значення, головним чином як середовища існування водоплавних птахів – міжнародна конвенція, що була підписана 1971 року в місті Рамсар, Іран. </i><i>Рамсарська конвенція є першою глобальною угодою з охорони та збереження природних ресурсів. Її назва відображає початкову мету угоди − зберегти водно-болотні угіддя, як середовище для водоплавних птахів. Поступово мету Конвенції розширили і зараз вона охоплює всі аспекти збереження та збалансованого використання водно-болотних екосистем, цінних для збереження біологічного різноманіття та забезпечення існування людини.</i></p>
      <figure>
        <a href="https://www.volynnews.com/files/news/2019/11-25/281209/75486138_159873765412025_4459954959982526464_n.jpg">
          <img src="https://www.volynnews.com/files/news/2019/11-25/281209/75486138_159873765412025_4459954959982526464_n.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-25/281209/76695280_159873698745365_4686172558205124608_n.jpg">
          <img src="https://www.volynnews.com/files/news/2019/11-25/281209/76695280_159873698745365_4686172558205124608_n.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-25/281209/77044075_159873718745363_7895034275353853952_n.jpg">
          <img src="https://www.volynnews.com/files/news/2019/11-25/281209/77044075_159873718745363_7895034275353853952_n.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-25/281209/77081206_159873708745364_2531520472349147136_n.jpg">
          <img src="https://www.volynnews.com/files/news/2019/11-25/281209/77081206_159873708745364_2531520472349147136_n.jpg"/>
        </a>
      </figure>
      <p>Реклама</p>
    </article>
  </body>
</html>