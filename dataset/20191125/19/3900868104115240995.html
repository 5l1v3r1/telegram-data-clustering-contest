<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563246/argentini-polyeteis-poines-katheirxis-se-dyo-iereis-gia-biasmoys-kwfwn-paidiwn"/>
    <meta property="og:site_name" content="NOOZ."/>
    <meta property="article:published_time" content="2019-11-25T19:12:00+00:00"/>
    <meta property="og:title" content="Αργεντινή: Πολυετείς ποινές κάθειρξης σε δυο ιερείς για βιασμούς κωφών παιδιών"/>
    <meta property="og:description" content="Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ένα ίδρυμα της Αργεντινής, σε μια υπόθεση που συγκλόνισε την πατρίδα του πάπα Φραγκίσκου."/>
  </head>
  <body>
    <article>
      <h1>Αργεντινή: Πολυετείς ποινές κάθειρξης σε δυο ιερείς για βιασμούς κωφών παιδιών</h1>
      <address>
        <time datetime="2019-11-25T19:12:00+00:00">25 Nov 2019, 19:12</time>
      </address>
      <p>
        <b>Δύο ιερείς καταδικάστηκαν σε κάθειρξη άνω των 40 ετών επειδή επί χρόνια βίαζαν κωφά παιδιά σε ένα ίδρυμα της Αργεντινής, σε μια υπόθεση που συγκλόνισε την πατρίδα του πάπα Φραγκίσκου.</b>
      </p>
      <p>Το δικαστήριο έκρινε ενόχους τους δύο ιερείς και τους καταδίκασε, τον μεν Αργεντίνο <b>Οράσιο Κορμπάτσο</b> σε κάθειρξη <b>45 ετών</b> και τον Ιταλό <b>Νικόλα Κοράντι</b> σε κάθειρξη <b>42 ετών</b>.</p>
      <p>Ο Κοράντι είναι μόνιμα εγκατεστημένος στην Αργεντινή από το <b>1970</b>.</p>
      <p>Κατά τη διάρκεια της δίκης, που ξεκίνησε τον Αύγουστο και έγινε κεκλεισμένων των θυρών στην πόλη Μεντόσα, εξετάστηκαν <b>43</b> υποθέσεις και κατέθεσαν <b>13</b> από τα θύματα.</p>
      <p>Ορισμένα ήταν ηλικίας ακόμη και <b>4 ετών</b> όταν βιάστηκαν.</p>
      <p>Ο <b>59χρονος Κορμπάτσο</b> και ο <b>83χρονος Κοράντι</b> ήταν ήδη προφυλακισμένοι.</p>
      <p>Το δικαστήριο της Μεντόσα επέβαλε επίσης ποινή κάθειρξης <b>18 ετών</b> για βιασμό στον κηπουρό του ιδρύματος <b>Αρμάντο Γκόμες. Πέρσι</b>, ένας άλλος ιερέας, ο <b>50χρονος Χόρχε Μπορντόν</b>, καταδικάστηκε σε κάθειρξη 10 ετών αφού ομολόγησε <b>πέντε βιασμούς</b>.</p>
      <p>Άλλοι <b>15 κατηγορούμενοι</b> πρόκειται να δικαστούν τους επόμενους μήνες σε δύο διαφορετικές δίκες.</p>
      <p>Το ίδρυμα Provolo, στους πρόποδες των Άνδεων, σε απόσταση 1.000 χιλιομέτρων δυτικά του Μπουένος Άιρες, έκλεισε το 2016, όταν ξέσπασε το σκάνδαλο.</p>
      <p>Το ίδρυμα παρείχε δωρεάν εκπαίδευση σε <b>κωφούς, φτωχούς μαθητές</b> οι οποίοι διέμεναν εκεί κατά τη διάρκεια της εβδομάδας και επέστρεφαν στο σπίτι τους το Σαββατοκύριακο.</p>
    </article>
  </body>
</html>