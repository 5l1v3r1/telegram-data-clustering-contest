<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/piyasalarda-s-400-hareketliligi-257915h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T19:44:00+00:00"/>
    <meta property="og:title" content="Piyasalarda S-400 hareketliliği"/>
    <meta property="og:description" content="S-400 testlerinin başlaması piyasaları hareketlendirdi. Haftaya 5,70 seviyelerinin hemen üzerinde başlayan dolar/TL, gün ortasında 5,75'in üzerini test ederken, Borsa İstanbul ise 105.200'e kadar çekildi."/>
  </head>
  <body>
    <article>
      <h1>Piyasalarda S-400 hareketliliği</h1>
      <address><time datetime="2019-11-25T19:44:00+00:00">25 Nov 2019, 19:44</time> by <a rel="author">Yeni Çağ Gazetesi</a></address>
      <p>
        <b>S-400 testlerinin başlaması piyasaları hareketlendirdi. Haftaya 5,70 seviyelerinin hemen üzerinde başlayan dolar/TL, gün ortasında 5,75'in üzerini test ederken, Borsa İstanbul ise 105.200'e kadar çekildi.</b>
      </p>
      <p>S-400'ler için test yapıldığı haberlerinin ABD-Türkiye ilişkilerine yönelik endişeleri artırmasıyla Borsa İstanbul satış baskısı görürken, son günlerde 5,70'in altını test eden dolar kuru 5,75'e yükseldi.</p>
      <p>Borsa İstanbul 100 Endeksi, yeni haftanın ilk işlem gününde yaklaşık 2500 puanlık bir aralıkta dalgalandı. Geçen haftayı 106.600 civarında kapatan BIST-100 endeksi, güne 107.200 puandan başladı. 107.850 puana kadar çıkan endeks, Ankara'dan S-400 testlerine ilişkin gelen haberlerin etkisiyle satış baskısı altında kaldı ve 105.200 seviyesine kadar geriledi. Yüzde 1 kayıp yaşayan BİST 100, 105.500 civarında dengelendi.</p>
      <p><b>DOLAR 5,75'İN ÜZERİNİ TEST ETTİ</b><br/><br/>Güne 5,70 civarında sakin başlayan dolar/TL kuru ise, S-400 test haberleriyle 5,75'in üzerini test etti.</p>
      <p>5,72 seviyesinin üzerinde kalıcı olması halinde dolar/TL kurunda tepki çıkışının sürebileceğine işaret edilirken, 5,79 sonrası direnç; 5,72-5,68 destek seviyeleri olarak görülüyor.</p>
      <p>
        <b>TAHVİLLER YATAY SEYREDİYOR</b>
      </p>
      <p>Tahvil/bono piyasası getirilerinde ise son aylarda yaşanan sert düşüş eğilimi ardından yatay seyir devam ediyor. Cuma günü kapanışta ortalama yüzde 12,40 bileşik seviyesinde olan gösterge 10 yıllık tahvil faizi dün kapanışı yüzde 12,49'dan yaptı. İki yıllık gösterge tahvil ise yüzde 11.99’dan kapandı.</p>
      <p>Piyasalar, 12 Aralık'taki yılın son faiz kararı öncesinde özellikle S-400 sürecinin nasıl ilerleyeceği ve F-35 konularını takip edecek.</p>
    </article>
  </body>
</html>