<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/it-francuzsko-vopred-nevyluci-huawei/432200-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T19:38:00+00:00"/>
    <meta property="og:title" content="Francúzsko vopred nevylúči Huawei z dodávok zariadení pre 5G"/>
    <meta property="og:description" content="Nezamerali sme sa na jedného výrobcu zariadení, povedala štátna tajomníčka ministerstva hospodárstva."/>
  </head>
  <body>
    <article>
      <h1>Francúzsko vopred nevylúči Huawei z dodávok zariadení pre 5G</h1>
      <h2>Nezamerali sme sa na jedného výrobcu zariadení, povedala štátna tajomníčka ministerstva hospodárstva.</h2>
      <address><time datetime="2019-11-25T19:38:00+00:00">25 Nov 2019, 19:38</time> by <a rel="author">TASR</a></address>
      <p>Paríž 25. novembra (TASR) - Francúzsko nebude nasledovať USA a nevylúči čínsku spoločnosť Huawei z dodávok zariadení pre sieť novej generácie 5G. Ale ponechá si právomoc posúdiť všetkých výrobcov zariadení z hľadiska akejkoľvek potenciálnej bezpečnostnej hrozby. Uviedla to v pondelok štátna tajomníčka ministerstva hospodárstva Agnés Pannier-Runacherová.</p>
      <p>Francúzsky telekomunikačný regulačný úrad Arcep minulý týždeň odštartoval dlho očakávaný predaj spektra 5G. Ukončil tak mesiace intenzívnej diskusie medzi telekomunikačnými operátormi a úradmi v krajine o tom, ako čo najlepšie a najrýchlejšie zaviesť novú ultrarýchlu sieť.</p>
      <p><i>"Nezamerali sme sa na jedného výrobcu zariadení,"</i> povedala Pannier-Runacherová pre televíziu BFM Business a dodala, že nikto nebol vylúčený.</p>
      <p><i>"Vo Francúzsku pôsobia traja výrobcovia zariadení. Huawei má 25-percentný podiel na trhu, a zvyšok si rozdelili Nokia a Ericsson. Spoločnosť Samsung ešte nie je aktívna vo Francúzsku, ale zaujíma ju 5G," </i>dodala štátna tajomníčka.</p>
      <p>Prevádzkovatelia telekomunikačných služieb v krajine však budú musieť požiadať príslušné úrady o oprávnenie pre svoje projekty siete 5G a získať povolenie na základe posúdenia vnútroštátnych bezpečnostných hľadísk.</p>
      <related>
        <h4>Prečítajte si aj:</h4>
        <a href="https://www.teraz.sk/ekonomika/johnson-chce-udajne-dat-huawei-pristu/426652-clanok.html"/>
        <a href="https://www.teraz.sk/ekonomika/na-posudzovani-rizik-5g-sieti-sa-podi/423469-clanok.html"/>
        <a href="https://www.teraz.sk/ekonomika/napriek-tlaku-usa-sa-firme-huawei-dari/416570-clanok.html"/>
        <a href="https://www.teraz.sk/ekonomika/polsko-pravdepodobne-nevyluci-vsetky/390350-clanok.html"/>
      </related>
    </article>
  </body>
</html>