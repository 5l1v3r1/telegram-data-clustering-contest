<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://socportal.info/2019/11/25/u_kijevi_vtretje_projde_nobilitet_prepati_nobelivskoji_tseremoniji.html"/>
    <meta property="og:site_name" content="Соцпортал"/>
    <meta property="article:published_time" content="2019-11-25T19:23:00+00:00"/>
    <meta property="og:title" content="У Києві втретє пройде Nobilitet – препаті нобелівської церемонії"/>
    <meta property="og:description" content="7 грудня, напередодні вручення Нобелівської премії у Стокгольмі, у Києві вже втретє відбудеться Nobilitet – препаті нобелівської церемонії."/>
  </head>
  <body>
    <article>
      <h1>У Києві втретє пройде Nobilitet – препаті нобелівської церемонії</h1>
      <address>
        <time datetime="2019-11-25T19:23:00+00:00">25 Nov 2019, 19:23</time>
      </address>
      <h4>7 грудня, напередодні вручення Нобелівської премії у Стокгольмі, у Києві вже втретє відбудеться <a href="https://www.facebook.com/events/791985431218856/">Nobilitet</a> – препаті нобелівської церемонії.</h4>
      <figure>
        <img src="https://socportal.info/media/contentimages/9425ddc0c5174641.png"/>
      </figure>
      <p>Протягом дня українські науковці, інтелектуали, освітяни популярно розкажуть найважливіше про Нобелівку-2019 у форматі FAQ: кому, за що і, головне, «щоби що»?</p>
      <p>Відвідувачі Nobilitet почують шість лекцій від кращих спікерів, які фахово розуміються на відкриттях і досягненнях у різних галузях, а саме:</p>
      <ul>
        <li>ФІЗИКА – АНДРІЙ ФІЛАТОВ, інженер-метролог, популяризатор науки і співорганізатор Mars Society Ukraine, розкаже про таємниці космосу та мандри до зоряних світів. Чи стануть колись далекі екзопланети нашою другою домівкою?</li>
        <li>МЕДИЦИНА та ФІЗІОЛОГІЯ – ТЕТЯНА ДРЕВИЦЬКА, генетик, кандидат біологічних наук, старший науковий співробітник Інституту фізіології ім. О. Богомольця та автор однієї книги з цьогорічним нобелівським лауреатом, доповість, як і чому наш організм реагує на нестачу кисню при фізичному навантаженні та в умовах стресу. Дізнаємося, на які гени можна вплинути, аби зробити організм більш витривалим, і яким чином гіпоксія може лікувати.</li>
        <li>ХІМІЯ – ОЛЕГ ФЕЯ, кандидат фізико-математичних наук, науковець із Дрезденського інституту твердого тіла та досліджень матеріалів, розповість, як людство вигадало літій-іонні батареї, що зараз є в кишені у кожного, і як це змінило наше життя. Чи зможе врешті-решт батарея айфону триматися стільки ж, скільки вдавалось нокії 3310?</li>
        <li>ЗАХИСТ МИРУ – ІВАН ЯКОВИНА, відомий журналіст-міжнародник, авторитетний колумніст і популярний радіоведучий, розкаже, що сталося на кордоні між Ефіопією й Еритреєю. Та чи можуть взагалі дві сусідні країни, одна з яких була частиною іншої та поколіннями виборювала свою незалежність, жити в мирі?</li>
        <li>ЛІТЕРАТУРА – БОГДАНА РОМАНЦОВА, відома літературознавиця та критикиня, поміркує, як сталося, що феміністка Токарчук і нерукопотисний у багатьох літературних колах Гандке отримали свої премії одночасно.</li>
        <li>ЕКОНОМІКА – ВОЛОДИМИР ВАХІТОВ, економіст та викладач Київської Школи Економіки, проллє світло на зубожіння — улюблену тему українського соціуму. Як практично позбутися злиднів? Які кроки треба зробити бідним, щоб стати заможними? Що варто зробити нам — українцям?</li>
      </ul>
      <p>Місце проведення — UNIT.City, вул. Дорогожицька, 3</p>
      <p>Деталі заходу за посиланням: <a href="https://www.facebook.com/events/791985431218856/">https://www.facebook.com/events/791985431218856/</a>.</p>
      <h4>Довідка:</h4>
      <p>
        <i>NOBILITET</i>
        <i> – це ініціатива, створена з метою популяризації науки. Спочатку проєкт фокусувався на відкриттях, що отримали Нобелівську премію. Однак зараз ініціатива сприяє поширенню широкого спектра знань, що базуються на досягненнях науки, можливостях інтелекту, вірі у прогрес і гуманізмі.</i>
      </p>
      <p>Про <a href="https://socportal.info/category/xfiles/">останні досягнення в світі науки і техніки</a> читайте в розділі #Х-Files на Соцпорталі.</p>
      <p>
        <a href="https://socportal.info/2019/11/20/nobilitet_2019_nauka_mozhe_stati_blizhchoju_do_ljudej_abo_jakij_ti_naukovets.html">Nobilitet 2019: Наука може стати ближчою до людей, або "який ти науковець?"</a>
      </p>
    </article>
  </body>
</html>