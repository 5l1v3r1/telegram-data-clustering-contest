<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/25112019-daugavinam_noraidijums_spartak_uzvarai_pi"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T19:05:00+00:00"/>
    <meta property="og:title" content="Girgensons: &quot;Vairākkārt biju piespēlējis, tādēļ izvēlējos uzmest pa vārtiem&quot;(8)"/>
    <meta property="og:description" content="Tikmēr Bobam Hārtlijam ar Austrumu konferences vicelīderi Omskas &quot;Avangard&quot; izdevās pārtraukt divu zaudējumu sēriju"/>
  </head>
  <body>
    <article>
      <h1>Girgensons: "Vairākkārt biju piespēlējis, tādēļ izvēlējos uzmest pa vārtiem"(8)</h1>
      <address>
        <time datetime="2019-11-25T19:05:00+00:00">25 Nov 2019, 19:05</time>
      </address>
      <p>Kontinentālajā hokeja līgā (KHL) ceturto panākumu pēc kārtas guvusi Oļega Znaroka un Harija Vītoliņa trenētā, kā arī Kaspara Daugaviņa un Mārtiņa Karsuma pārstāvētā Maskavas "Spartak", kas savā laukumā ar 1:0 pieveica Ņižņekamskas "Neftekhimik", sagādājot tai piekto zaudējumu pēc kārtas.</p>
      <p><b>Daugaviņš</b> šovakar spēlēja "Spartak" pirmajā uzbrucēju virknējumā, laukumā pavadītajās 16:34 minūtēs nopelnot divas soda minūtes, izdarot vienu metienu un uzvarot vienīgajā iemetienā, kurā piedalījās. Savukārt <b>Karsums</b> trešajā virknējumā uz ledus bija 9:14 minūtes, kuru laikā veica vienu spēka paņēmienu.</p>
      <p>Uzvaras vārtus "Spartak" labā jau mača trešajā minūtē vairākumā iemeta čehs Robins Hanzls. "Neftekhimik" šajā cīņā izdarīja par 15 metieniem vairāk (39:24), tomēr lielisks maskaviešu vārtos bija slovāks Jūliuss Hudāčeks. "Spartak" ar 32 spēlēs iekrātiem 40 punktiem pakāpās uz trešo pozīciju Rietumu konferencē. Ņižņekamska ar 33 punktiem 33 mačos joprojām ir astotā Austrumos.</p>
      <p>Paralēlajā mačā <b>Boba Hārtlija</b> trenētā Austrumu vicelīdere (43 punkti) Omskas "Avangard" izgāza dusmas par nedēļas nogalē piedzīvoto zaudējumu 1:2 pret Minskas "Dinamo". Omskieši šovakar ar 3:0 sakāva sesto zaudējumu pēdējās septiņās spēlēs piedzīvojušo Podoļskas "Vityaz". "Avangard" spēles laikā izdarīja par 29 metieniem vairāk (49:17), pa diviem rezultativitātes punktiem iekrājot Semjonam Košeļevam (1+1), Teiloram Bekam (1+1) un Vjačeslavam Voinovam (0+2).</p>
      <p>Visbeidzot sesto panākumu pēc kārtas svinēja Rietumu vicelīdere (42 punkti) Sanktpēterburgas SKA, kas atspēlējās un ar 4:1 sagrāva Pekinas "Kunlun Red Star". Vārti un rezultatīva piespēle 19 gadus vecā Kirila Marčenko rēķinā.</p>
      <h3>KHL spēles 25. novembrī</h3>
      <hr/>
      <p>SpēleRez.</p>
      <hr/>
      <p>SKA - Kunlun RS<b>4:1</b></p>
      <hr/>
      <p><b>Avangard</b> - Vityaz<b>3:0</b></p>
      <hr/>
      <p><b>Spartak</b> - Neftekhimik<b>1:0</b></p>
      <hr/>
    </article>
  </body>
</html>