<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359642"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T19:06:00+00:00"/>
    <meta property="og:title" content="Костајница остала без скупштинске већине"/>
    <meta property="og:description" content="Начелник општине Костајница, Драго Бундало, изгубио је подршку већине у локалном Парламенту. Укупно седам одборника СНСД-а, Уједињене Српске, Социјалистичке партије и СДА напустили су скупштинску већину и прешли у опозицију, у којој су ДНС и ПДП."/>
  </head>
  <body>
    <article>
      <h1>Костајница остала без скупштинске већине</h1>
      <address>
        <time datetime="2019-11-25T19:06:00+00:00">25 Nov 2019, 19:06</time>
      </address>
      <p>
        <i>Начелник општине Костајница, Драго Бундало, изгубио је подршку већине у локалном Парламенту. Укупно седам одборника СНСД-а, Уједињене Српске, Социјалистичке партије и СДА напустили су скупштинску већину и прешли у опозицију, у којој су ДНС и ПДП.</i>
      </p>
      <p>Разлог је негативан ревизорски извјештај општине. Одборници нису подржали ни Нацрт општинског буџета општине за наредну годину.</p>
      <p>Одлуку о изласку из скупштинске већине, у име oдборничких клубова четири сранке, на почетку данашње сједнице саопштио је предсједник Скупштине општине Костајница Никола Јањетовић. Како је истакао, проблеми у функционисању коалиције, договорене након претходних локалних избора, у посљедње вријеме су кулминирали.</p>
      <p>- Ми смо обавили разговоре са нашим коалиционим партнерима на републичком нивоу и усагласили се да више не можемо бити учесници скупштинске већине гдје се новац не троши транспарентно, и гдје се не уважавамо као коалициони партнери - истакао је Јањетовић.</p>
      <p>Кап која је прелила чашу био је негативан ревизорски извјештај општине за 2018. годину, истиче одборник Уједињене Српске Невен Ђенадија.</p>
      <p>- Незадовољство финансијским пословањем постоји једно дуже вријеме као и са сервисирањем финансијских обавеза и дуговањима, и свим оним што нас очекује у наредној години. И просто, могуће је да опстојност општине може да дође у питање - нагласио је Ђенадија.</p>
      <p>С друге стране, одборници СДС-а, који су до данас били чланови скупштинске већине у Костајници, сматрају да су, заправо, главни разлог за осипање владајуће коалиције у Костајници – предстојећи избори.</p>
      <p>- Ако неко сматра да је то дио предизборне кампање и да је то прилика да се странке на тај начин промовишу, ја мислим да није тако, и да је то неодговорно и неосновано - каже Славко Аврамовић, шеф Клуба одборника СДС-а.</p>
      <p>Слично сматра и СДС-ов начелник општине, Драго Бундало.</p>
      <p>- Они себи праве позицију за локалне изборе. То је њихово легално и легитимно право. Дио људи је напустило коалицију, па ћемо видјећети даље како ће се понашати они, а како ја, сходно томе - рекао је Бундало.</p>
      <p>Одборници на данашњој сједници нису усвојили Нацрт буџета општине за 2020. годину у износу од 2,9 милиона марака, па ће највјероватније бити донесена одлука о привременом финансирању општине.</p>
      <p>2019-11-25 18:09:32</p>
    </article>
  </body>
</html>