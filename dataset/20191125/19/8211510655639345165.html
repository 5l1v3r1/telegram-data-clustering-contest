<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mobility/a26-viadotti-rischio-crollo-chiusi-ponti-genova-isolata-469213.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T19:38:04+00:00"/>
    <meta property="og:title" content="A26, viadotti a rischio crollo: Genova isolata"/>
    <meta property="og:description" content="Aspi ha disposto la chiusura di due viadotti sulla A26 per il concreto rischio di cedimenti: la viabilità da e per Genova subisce un ulteriore colpo"/>
  </head>
  <body>
    <article>
      <h1>A26, viadotti a rischio crollo: Genova isolata</h1>
      <h2>Aspi ha disposto la chiusura di due viadotti sulla A26 per il concreto rischio di cedimenti: la viabilità da e per Genova subisce un ulteriore colpo</h2>
      <address><time datetime="2019-11-25T19:38:04+00:00">25 Nov 2019, 19:38</time> by <a rel="author">Gianluca Sepe</a></address>
      <p>La viabilità che porta <b>Genova</b> subisce l’ennesimo duro colpo: la direzione del tronco ligure di Autostrade per l’Italia ha comunicato di aver disposto <b>la chiusura della tratta dell’autostrada A26</b> compresa tra l’allacciamento con l’autostrada A10 e lo svincolo di Masone per permettere accertamenti strutturali sui viadotti Pecetti e il Fado, le cui condizioni sarebbero critiche e a rischio crollo.</p>
      <blockquote>
        <a href="https://www.formulapassion.it/automoto/mobility/crollo-viadotto-si-verifica-la-tenuta-dei-piloni-469105.html">Crollo viadotto, si verifica la tenuta dei piloni</a>
      </blockquote>
      <p>Decisione senza precedenti quella presa dalla concessionaria del tratto autostradale, che arriva all’indomani del <b>crollo del viadotto Madonna del Montesulla sulla A6</b>, per fortuna senza vittime. A 15 mesi dal collasso di Ponte Morandi e con l’ulteriore episodio accaduto ieri, Genova ora si trova sempre più isolata, rappresentando un duro colpo per il trasporto merci su gomma da e per il porto di Voltri. <b>La A7</b> rimane ora l’unica via percorribile, con il rischio di un congestionamento tale da portare alla saturazione del traffico.</p>
      <p>A spingere Aspi a decretare <b>la chiusura dei viadotti sulla A26</b>, la magistratura che aveva già messo nel mirino una delle due strutture, coinvolte nello scandalo dei falsi report dei giorni scorsi. Proprio per evitare il sequestro, Autostrade per l’Italia ha disposto la chiusura immediata al traffico nel tratto tra Masone e l’allacciamento con l’A10. Questo<b> il comunicato</b>: <i>“La Direzione di Tronco di Genova di Autostrade per l’Italia comunica che a partire dalle ore 21:30 di oggi, lunedì 25 novembre, sarà chiusa al traffico in entrambe le direzioni la tratta dell’autostrada A26 compresa tra l’allacciamento con l’autostrada A10 e lo svincolo di Masone. Tale misura viene assunta per consentire l’esecuzione di verifiche tecniche sui viadotti Fado Nord e Pecetti Sud, presenti in tale tratta. La Direzione di Tronco condividerà i risati di tali verifiche con gli enti competenti”.</i></p>
      <p><b>In conseguenza di tale chiusura Autostrade consiglia i seguenti itinerari alternativi:</b><br/>– Veicoli leggeri e autocarri fino a 7,5 ton (esclusi autobus)<br/>Per la A26 dalla A10 uscire a Prà e proseguire fino a Masone tramite la SP 456 del Turchino.<br/>Per la A10 dalla A26 effettuare il percorso inverso.</p>
      <p>– Veicoli pesanti superiori a 7,5 ton e autobus<br/>Per la A26 dalla A10 utilizzare la A7.<br/>Per la A10 dalla A26 obbligo di deviazione sulla Diramazione Predosa Bettole, dalla quale, con fermo temporaneo e progressivo deflusso, sarà possibile procedere verso Genova lungo la A7. Potranno proseguire fino a Masone i soli mezzi pesanti con destinazione di scarico o carico nella zona collegata a tale svincolo.</p>
      <p>– Itinerari di lunga percorrenza<br/>Per i collegamenti tra la A4, A26 e A21 verso la Toscana, utilizzare la A21 fino all’allacciamento con la A1 e da questa raggiungere Firenze o riprendere l’autostrada tirrenica tramite la A15.</p>
      <footer>RIPRODUZIONE RISERVATA</footer>
    </article>
  </body>
</html>