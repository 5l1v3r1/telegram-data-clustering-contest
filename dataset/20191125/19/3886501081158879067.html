<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-region/119789-grcka-uvedena-specijalna-sluzba-protiv-rastuceg-nasilja-u-porodici?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T19:00:07+00:00"/>
    <meta property="og:title" content="Grčka: Uvedena specijalna služba protiv rastućeg nasilja u porodici"/>
    <meta property="og:description" content=" Grčka policija je uvela posebnu službu za &quot;bolje rešavanje porodičnog nasilja&quot; koje je u Grčkoj poraslo za 34,5 odsto između 2014. i 2018. godine, objavile su danas vlasti.&quot;Nasilje u porodici, čije su žrtve uglavnom žene, (...) je poslednjih godina poprimilo zabrinjavajuće razmere&quot; u Grčkoj, rekla je za AFP Joana Rocioku, portparolka policije, zadužena za to pitanje.Da bi se nosila sa tim porastom, &quot;policija je osnovala posebnu službu koja ima pravnike, sociologe i psihologe da bi koordinirali akcije širom zemlje protiv tog problema&quot;, rekla je Rocioku.Povodom Medjunarodnog dana borbe protiv nasilja nad ženama danas je na Fejsbuk stranici grčke policije objavljen video kojim se žene pozivaju da prijave slučajeve nasilja u porodici.Tokom 2018. godine, velika većina od 5.088 zabeleženih poziva grčkoj liniji za pomoć odnosi se na slučajeve porodičnog nasilja nad ženama (87 odsto), a počinilac je suprug.Feminističke organizacije sazvale su večeras demonstracije u centru Atine u znak protesta protiv &quot;svih oblika…"/>
  </head>
  <body>
    <article>
      <h1>Grčka: Uvedena specijalna služba protiv rastućeg nasilja u porodici</h1>
      <address>
        <time datetime="2019-11-25T19:00:07+00:00">25 Nov 2019, 19:00</time>
      </address>
      <p> Grčka policija je uvela posebnu službu za "bolje rešavanje porodičnog nasilja" koje je u Grčkoj poraslo za 34,5 odsto između 2014. i 2018. godine, objavile su danas vlasti.<br/><br/>"Nasilje u porodici, čije su žrtve uglavnom žene, (...) je poslednjih godina poprimilo zabrinjavajuće razmere" u Grčkoj, rekla je za AFP Joana Rocioku, portparolka policije, zadužena za to pitanje.<br/><br/>Da bi se nosila sa tim porastom, "policija je osnovala posebnu službu koja ima pravnike, sociologe i psihologe da bi koordinirali akcije širom zemlje protiv tog problema", rekla je Rocioku.<br/><br/>Povodom Medjunarodnog dana borbe protiv nasilja nad ženama danas je na Fejsbuk stranici grčke policije objavljen video kojim se žene pozivaju da prijave slučajeve nasilja u porodici.<br/><br/>Tokom 2018. godine, velika većina od 5.088 zabeleženih poziva grčkoj liniji za pomoć odnosi se na slučajeve porodičnog nasilja nad ženama (87 odsto), a počinilac je suprug.<br/><br/>Feminističke organizacije sazvale su večeras demonstracije u centru Atine u znak protesta protiv "svih oblika rodno zasnovanog nasilja".<br/><br/>Feministički e-časopis "@tomov" je naveo da se u Grčkoj dogodilo "jedanaest femicida u poslednjih dvanaest meseci", uključujući deset od januara do jula 2019. godine.<br/><br/>"Deo društva govori o 'zločinima strasti', 'zločinima iz časti', ili 'o lošem trenutku' okrivljujući žrtve. Ali za nas, ti seksistički zločini nisu ništa drugo do dela mizoginije (mržnje prema ženama)", kaže taj časopis, insistirajući da je uzrok "patrijarhalna struktura" grčkog društva.<br/><br/>U toj zemlji gde je retkost javna rasprava o pitanjima jednakosti, diskriminacije ili rodno zasnovanog nasilja, žene nerado prijavljuju nasilje u porodici, kažu stručnjaci.<br/><br/>Uz rodna pitanja, i uprkos povoljnom zakonskom arsenalu, mnoge nevladine organizacije za prava žena ukazuju da je mentalitet u Grčkoj "seksistički" što pokreće nasilje.<br/><br/>Odluka desničarske vlade Kirijakoas Micotakisa, koja je na vlasti od jula, da Generalni sekretarijat za ravnopravnost polova, koji je bio pod Ministarstvom unutrašnjih poslova, premesti u Ministarstvo za zapošljavanje, oštro su kritikovali Sindikat državnih službenika i feminističke NVO.<br/><br/>"Rodna ravnopravnost nije samo paritet na radnom mestu, već je i sredstvo u borbi s nasiljem nad ženama", rekle su vodje Sindikata u novinskom intervjuu objavljenom danas.</p>
    </article>
  </body>
</html>