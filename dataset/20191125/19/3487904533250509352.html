<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/enthousiasmos-ke-iperifania-gia-ton-sfinterski"/>
    <meta property="og:site_name" content="Metrosport.gr"/>
    <meta property="article:published_time" content="2019-11-25T19:05:00+00:00"/>
    <meta property="og:title" content="«Ενθουσιασμός και υπερηφάνια για τον Σφιντέρσκι»"/>
    <meta property="og:description" content="Η τοποθέτηση του Πολωνού δημοσιογράφου, Ντόβαρτσικ Τόμεκ, στο Metropolis 95.5 για τα φετινά κατορθώματα του νεαρού στράικερ"/>
  </head>
  <body>
    <article>
      <h1>«Ενθουσιασμός και υπερηφάνια για τον Σφιντέρσκι»</h1>
      <h2>Η τοποθέτηση του Πολωνού δημοσιογράφου, Ντόβαρτσικ Τόμεκ, στο Metropolis 95.5 για τα φετινά κατορθώματα του νεαρού στράικερ</h2>
      <address><time datetime="2019-11-25T19:05:00+00:00">25 Nov 2019, 19:05</time> by <a rel="author">Metrosport.gr Team</a></address>
      <p>Στην εκπομπή "Τρίτο Ημίχρονο" με τους Κώστα Πετρωτό και Βασίλη Βλαχόπουλο φιλοξενήθηκε ο Πολωνός δημοσιογράφος, Ντόβαρτσικ Τόμεκ, μιλώντας για την πιθανότητα κλήσης του Κάρολ Σφιντέρσκι στην εθνική Πολωνίας. "Ασφαλώς και παρακολουθούμε την πορεία του Σφιντέρσκι, ο οποίος έχει πετύχει ήδη επτά γκολ. Εχουμε ακούσει και εμείς την φήμη για την κλήση του στην εθνική ομάδα. Είναι σημαντικό όταν ένας ποδοσφαιριστής βάζει τόσα τέρματα σε ένα ξένο Πρωτάθλημα και, ειδικά, σε μία πολύ καλή ομάδα όπως είναι ο ΠΑΟΚ. Υπάρχει ενθουσιασμός και υπερηφάνια για την πορεία του. Και εμείς τώρα μαθαίνουμε τα χαρακτηριστικά του" είπε αρχικά και πρόσθεσε:</p>
      <p>"Για να είμαι ειλικρινής δεν υπάρχουν πληροφορίες για κλήση του μέσα από το περιβάλλον του ομοσπονδιακού προπονητή, παρότι ο παίκτης έχει στείλει σήμα για τις ικανότητές του. Η αλήθεια είναι, όμως, ότι έχει πάρα πολλές επιλογές επιθετικών, όπως τους Λεβαντόφσκι και Μίλικ".</p>
      <p>Τόνισε ότι: "Ολα εξαρτώνται από τον ίδιο τον Σφιντέρσκι. Αν συνεχίσει έτσι, ίσως, πάρει την ευκαιρία του στην εθνική Πολωνίας. Δεν υπάρχει, φυσικά, θέμα σύγκρισης με τον Λεβαντόφσκι, ο οποίος αυτή την στιγμή είναι ο καλύτερος επιθετικός στην Ευρώπη. Γενικά, ο Σφιντέρσκι είναι μία πολύ ενδιαφέρουσα περίπτωση ποδοσφαιριστή, αλλά δεν έχει δοκιμαστεί ακόμη στην εθνική για να ξέρουμε αν μπορεί να ανταποκριθεί ή όχι".</p>
      <p>Κατέληξε λέγοντας: "Ο προπονητής της Γιαγκελόνια (σ.σ πρώην ομάδα του Σφιντέρσκι) είχε πει ότι ο Σφιντέρσκι έκανε την καλύτερη επιλογή σε σύλλογο που πήγε στον ΠΑΟΚ για να μπορέσει να εξελιχθεί. Το μόνο σίγουρο είναι ότι το ελληνικό ποδόσφαιρο μετράει στη συνείδηση των Πολωνών. Θεωρείται πιο δυνατό από το πολωνικό και αν ο Σφιντέρσκι συνεχίσει να σκοράρει με τους ίδιους ρυθμούς θα θέσει υποψηφιότητα για την εθνική".</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/antidrasis-tou-pagkou-ke-afierosi-ston-zampa-video"/>
        <a href="http://www.metrosport.gr/article/fereira-oso-pio-enomeni-imaste-toso-pio-fovismeni-tha-ine"/>
        <a href="http://www.metrosport.gr/article/ateliotes-oures-gia-ton-olimpiakos-paok"/>
        <a href="http://www.metrosport.gr/article/mourinio-parakoloutho-ton-fereira"/>
        <a href="http://www.metrosport.gr/article/sto-paok-tv-machi-tis-k19-me-tin-ntinamo-kievou"/>
        <a href="http://www.metrosport.gr/article/paok-epimenoume-na-to-leme-ikogenia"/>
      </related>
    </article>
  </body>
</html>