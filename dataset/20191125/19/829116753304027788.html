<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-fideszkdnp-piko-andrasrol.html"/>
    <meta property="og:site_name" content="Origo"/>
    <meta property="article:published_time" content="2019-11-25T19:25:00+00:00"/>
    <meta property="og:title" content="Fidesz-KDNP: Felháborító, hogy Pikó egyhavi bért elvesz Józsefvárosban"/>
    <meta property="og:description" content="Visszatért a Gyurcsány- és a Bajnai-kormányok gyakorlata."/>
  </head>
  <body>
    <article>
      <h1>Fidesz-KDNP: Felháborító, hogy Pikó egyhavi bért elvesz Józsefvárosban</h1>
      <address><time datetime="2019-11-25T19:25:00+00:00">25 Nov 2019, 19:25</time> by <a rel="author">MTI</a></address>
      <p>
        <b>Felháborító és botrányos, hogy Pikó András józsefvárosi polgármester egyhavi bért elvesz a szociális és bölcsődei dolgozóktól - jelentette ki hétfői budapesti sajtótájékoztatóján Vörös Tamás, a Fidesz-KDNP VIII. kerületi önkormányzati képviselője.</b>
      </p>
      <p>Mint mondta, a Gyurcsány- és Bajnai-kormányok idejének gyakorlata tért vissza, hatalomra kerülve a baloldal mindig megszorításokkal lát munkához.</p>
      <p>Kifejtette: Pikó András mintegy 700 embertől - köztük bölcsődei nevelőktől, óvónőktől, szociális és egészségügyi dolgozóktól - vesz el egyhavi bért.</p>
      <p>Felidézte, hogy Józsefváros a kormánypártok vezetése alatt 2013 óta mindig előteremtette az év végi juttatás fedezetét, évente csaknem 140 millió forintot.</p>
      <p>Vörös Tamás bírálta, hogy a kerület új vezetése 150 millió forinttal többe kerül majd, mint az előző. Kiemelte: a polgármesternek a saját testületén kellene takarékoskodnia, és nem azokon, akik több megbecsülést érdemelnének.</p>
    </article>
  </body>
</html>