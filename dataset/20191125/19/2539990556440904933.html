<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2410162,WADA-bedzie-bezlitosna-dla-Rosjan-Obawiam-sie-dotkliwych-kar"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T19:05:00+00:00"/>
    <meta property="og:title" content="WADA będzie bezlitosna dla Rosjan? &quot;Obawiam się dotkliwych kar&quot;"/>
    <meta property="og:description" content="9 grudnia Światowa Agencja Antydopingowa (WADA) ogłosi ewentualne sankcje wobec Rosji w związku z ujawnionym w 2014 roku skandalem dopingowym w tym kraju. - Obawiam się, że kary będą surowe - przyznał szef Rosyjskiej Agencji Antydopingowej (RUSADA) Jurij Ganus. "/>
  </head>
  <body>
    <article>
      <h1>WADA będzie bezlitosna dla Rosjan? "Obawiam się dotkliwych kar"</h1>
      <address>
        <time datetime="2019-11-25T19:05:00+00:00">25 Nov 2019, 19:05</time>
      </address>
      <p>
        <b>9 grudnia Światowa Agencja Antydopingowa (WADA) ogłosi ewentualne sankcje wobec Rosji w związku z ujawnionym w 2014 roku skandalem dopingowym w tym kraju. - Obawiam się, że kary będą surowe - przyznał szef Rosyjskiej Agencji Antydopingowej (RUSADA) Jurij Ganus. </b>
      </p>
      <ul>
        <li>
          <b>Niemieccy dziennikarze ujawnili dopingowy proceder w rosyjskim sporcie w 2014 roku </b>
        </li>
        <li>
          <b>W międzyczasie RUSADA została odwieszona, ale ta sytuacja może się zmienić </b>
        </li>
        <li>
          <b>Decyzja zostanie podjęta w grudniu </b>
        </li>
      </ul>
      <p>Mija już prawie pięć lat, od kiedy w niemieckiej telewizji ARD ukazał się dokument, przedstawiający proceder dopingowy w Rosji. Zamieszani w niego byli sportowcy, trenerzy, działacze, urzędnicy państwowi i służby specjalne. Wprawdzie od tego czasu RUSADA znów została uznana za zgodną z wymaganiami WADA, ale toczy się postępowanie, które może tę sytuację zmienić.</p>
      <p><b>Manipulowano danymi? </b><br/><br/>Przywrócenie pełni praw RUSADA nastąpiło pod warunkiem, że WADA otrzyma wszystkie materiały z moskiewskiego laboratorium antydopingowego do końca 2018 roku. Nie dość, że ten termin został przekroczony, to w dodatku istnieje podejrzenie, że doszło do manipulacji tymi danymi. WADA zbierze się w tej sprawie w grudniu w Paryżu.</p>
      <figure>
        <iframe data-src="https://twitter.com/Dekra1975/status/1192457972062072832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W październiku Rosja wysłała do światowej agencji odpowiedź na 31 kwestii postawionych przez WADA w związku z przekazaniem danych. Według nieoficjalnych informacji odpowiedziano tylko na 23 pytania.</p>
      <p><b>Kreml zaniepokojony </b><br/><br/>Rosja może zostać wykluczona z przyszłorocznych igrzysk olimpijskich w Tokio. Rzecznik Kremla Dmitrij Pieskow zaapelował jednak w agencji RIA Nowosti, aby nie wyciągać pochopnych wniosków.<br/><br/>- Władze sportowe Rosji są w ciągłym kontakcie z międzynarodowym środowiskiem oraz z WADA. Czekamy na konkretne wyniki postępowania - powiedział.</p>
      <figure>
        <iframe data-src="https://twitter.com/dominikpanek/status/1176091488553451520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Lekkoatletyczni działacze na cenzurowanym </b><br/><br/>Jedną z najbardziej dotkniętych aferą dopingową dyscyplin w tym kraju jest lekkoatletyka. Rosyjska federacja (ARAF) jest zawieszona od listopada 2015 roku, co oznacza, że zrzeszeni w niej sportowcy nie mogą startować w żadnych zawodach pod egidą World Athletics (dawniej IAAF).<br/><br/>Prezydent Rosyjskiego Komitetu Olimpijskiego Stanisław Pozdniakow stwierdził, że konieczna będzie wymiana całego kierownictwa ARAF.<br/><br/>- Jeśli ta rekomendacja nie zostanie uwzględniona, zastanowimy się nad członkostwem ARAF w Rosyjskim Komitecie Olimpijskim na następnym posiedzeniu - napisał w oświadczeniu Pozdniakow.</p>
      <figure>
        <iframe data-src="https://twitter.com/xnews_sport/status/1001735515987685376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Utracona reputacja </b><br/><br/>Dodał, że sytuacja w tej dyscyplinie niszczy wizerunek rosyjskiego sportu. - Powoduje też ogromne szkody dla reputacji całego kraju i podważa najistotniejsze zasady uczciwości ruchu olimpijskiego - dodał.<br/><br/>Toczy się śledztwo przeciwko siedmiorgu członkom kierownictwa ARAF, którzy mieli przedstawiać fałszywą dokumentację medyczną, aby kryć jednego z zawodników. Chodzi o skoczka wzwyż Daniła Łysenkę, którego trzykrotnie nie zastali w zgłoszonym miejscu kontrolerzy, chcący poddać go testom antydopingowym.</p>
      <figure>
        <iframe data-src="https://twitter.com/aiu_athletics/status/1197555423076921344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Wśród podejrzanych jest prezes ARAF Dmitrij Szliachtin, który w związku ze śledztwem podał się w sobotę do dymisji. Tymczasowo jego obowiązki pełni Julia Tarasienko.</p>
      <p>
        <i>pm</i>
      </p>
      <related>
        <a href="https://www.polskieradio.pl/5/4147/Artykul/2326300,Kolejny-skandal-w-Rosji-33-sportowcow-podejrzanych-o-doping"/>
      </related>
    </article>
  </body>
</html>