<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189129/"/>
    <meta property="og:site_name" content="Janam TV"/>
    <meta property="article:published_time" content="2019-11-25T19:09:06+00:00"/>
    <meta property="og:title" content="ഗെറ്റ് ഫിറ്റ് അബുദാബിയിൽ 80 വിജയികൾ"/>
    <meta property="og:description" content="ആരോഗ്യമുള്ള ജനതയെ വാർത്തെടുക്കുക എന്ന ലക്ഷ്യത്തോടെ അബുദാബി സാമൂഹ്യ വികസന വകുപ്പ് തുടക്കം കുറിച്ച 'ഗെറ്റ് ഫിറ്റ് അബുദാബി' പദ്ധതിയുടെ ഭാഗമായി നടന്ന"/>
  </head>
  <body>
    <article>
      <h1>ഗെറ്റ് ഫിറ്റ് അബുദാബിയിൽ 80 വിജയികൾ</h1>
      <address><time datetime="2019-11-25T19:09:06+00:00">25 Nov 2019, 19:09</time> by <a rel="author">Janam TV Web Desk</a></address>
      <p>ആരോഗ്യമുള്ള ജനതയെ വാർത്തെടുക്കുക എന്ന ലക്ഷ്യത്തോടെ അബുദാബി സാമൂഹ്യ വികസന വകുപ്പ് തുടക്കം കുറിച്ച ‘ഗെറ്റ് ഫിറ്റ് അബുദാബി’ പദ്ധതിയുടെ ഭാഗമായി നടന്ന ഭാഗ്യനറുക്കെടുപ്പിൽ 80 വിജയികൾക്ക് സമ്മാനം ലഭിച്ചു. അയ്യായിരം ദിർഹം വീതമാണ് ഭാഗ്യശാലികൾക്ക് ലഭിച്ചത്. അബുദാബി, അൽ ഐൻ എന്നിവിടങ്ങളിലായി പത്ത് മാളുകൾ കേന്ദ്രീകരിച്ചാണ് മൂന്നാഴ്ച്ച നീണ്ട് നിൽക്കുന്ന പദ്ധതി നടക്കുന്നത്. ആരോഗ്യ പരിപാലനവുമായി ബന്ധപ്പെട്ട 200 ഓളം പരിശീലനങ്ങളാണ് ഇക്കാലയളവിൽ മാളുകളിലെത്തുന്നവർക്ക് പരിചയപ്പെടുത്തുന്നത്. പദ്ധതിയുടെ ഭാഗമായി നടത്തിയ നറുക്കെടുപ്പിൽ 16 ഓളം രാജ്യങ്ങളിൽ നിന്നുള്ളവരാണ് വിജയികളായത്. അൽ ഐൻ മാൾ, അൽ വഹ്ദ മാൾ, ഖാലിദിയ മാൾ, ഡെൽമ മാൾ, ഗലേറിയ അൽ മരിയ ഐലന്റ്, യാസ് മാൾ, അൽ ജിമി മാൾ, ദി മാൾ വേൾഡ് ട്രേഡ് സെന്റർ, ബവാദി മാൾ, മുഷിരിഫ് മാൾ എന്നിവിടങ്ങളിലാണ് നവംബർ 30 വരെ പരിപാടികൾ നടക്കുന്നത്. മാളിലെത്തുന്നവർക്ക് സൈക്ലിംഗ്, ഓട്ടമടക്കമുള്ള കായികഇനങ്ങൾ പരീക്ഷിക്കാനുള്ള സംവിധാനവും കുട്ടികൾക്കായി പ്രത്യേക പരിശീലന കേന്ദ്രങ്ങളും ഏർപ്പെടുത്തിയിട്ടുണ്ട്. ആരോഗ്യകരമായ ജീവിതരീതി പിന്തുടരാനുള്ള ബോധവത്കരണം നൽകുക വഴി ജീവിതശൈലീ രോഗങ്ങളെ പൂർണ്ണമായും അകറ്റി മാനസികവും ശാരീരികവുമായ സ്വസ്ഥതയുള്ള ജനതയെ വാർത്തെടുക്കാനുള്ള ശ്രമങ്ങളാണ് സാമൂഹ്യ വികസന വകുപ്പ് ഇതിലൂടെ നടത്തുന്നത്.</p>
    </article>
  </body>
</html>