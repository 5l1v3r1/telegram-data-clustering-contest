<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/danges-skvero-darbai---jau-kitamet-1752727/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Dangės skvero darbai - jau kitąmet?"/>
    <meta property="og:description" content="Reklama"/>
  </head>
  <body>
    <article>
      <h1>Dangės skvero darbai - jau kitąmet?</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>
        <b>Ilgą laiką trukusi Dangės upės krantinių ir skvero agonija artėja link pabaigos - dar šiais metais Klaipėdos savivaldybė turėtų pasirašyti rangos sutartį ir pranešti apie darbų pradžią.</b>
      </p>
      <p>2016 metų pabaigoje Savivaldybės skelbtą konkursą dėl Dangės skvero rekonstrukcijos suprojektavimo laimėjusi bendrovė "Hidrostatybos projektai" jungtinėje veikloje su UAB "Fugro baltic" ir UAB "Hidrosfera" buvo įsipareigoję projektą pateikti per metus, tačiau viskas gerokai užsitęsė.</p>
      <p>Praėjusių metų gegužę "Hidrostatybos projektams" buvo iškelta bankroto byla, tad pastaraisiais metais teisminių procesų netrūko. Taip idėja projektą dedikuoti Lietuvos valstybės atkūrimo šimtmečiui laiku įgyvendinta nebuvo.</p>
      <p>Tačiau daugelį nustebino kasmet didėjusi projekto kaina. Pagal pirminius paskaičiavimus projektas turėjo būti įgyvendinamas maždaug už 5,8 mln. euro. Tačiau pagal projektuotojų "ICS projectus group" paskaičiavimus kaina padidėjo iki 9,6 mln. eurų.</p>
      <p>Pasak Klaipėdos savivaldybės Investicijų ir ekonomikos departamento direktoriaus Ričardo Zulco, Tarybos sprendimas jau priimtas, tad projekto vertė - padidėjusi. "Vakarų ekspresas" jau rašė, kad bendra Dangės skvero su prieigomis ir krantinių tvarkymo projekto vertė išaugo iki 11,2 mln. eurų.</p>
      <p>"Pabrangimas įvyko dėl kelių dalykų. Numatytos brangesnės granitinės dangos takuose. To prašė pačios bendruomenės. Padidėjo fontano finansavimas. Projekte nestipriai brango inžineriniai dalykai - avarinės krantinės rekonstrukcija, inžineriniai tinklai.</p>
      <p>Reklama</p>
      <p>Atsirado nauji komponentai skvere - stilizuota riedutininkų aikštelė, interaktyvus futbolo žaidimas, kalneliai vaikams. Dėl to viskas ir pabrango", - sakė R. Zulcas.</p>
      <p>Jau žinoma, kad rangos darbų konkurse buvo pateikti keturi pasiūlymai. Kadangi vykstant konkursui informacija buvo konfidenciali, konkrečių įmonių pavadinimai įvardinti nebuvo.</p>
      <p>
        <i>Tikimasi, kad rangos darbų sutartis bus pasirašyta dar iki Naujųjų metų. Tada ir paaiškės, kuri įmonė rekonstruos Dangės skverą ir jo prieigas.</i>
      </p>
      <p>"Tada ir prasidės konkretūs darbai. Manau, per ateinančius metus daug darbų bus atlikta", - vylėsi R. Zulcas.</p>
      <p>Tikimasi, kad darbai bus baigti 2021 metais. Projektas numato, kad Dangės skvere taip pat turėtų atsirasti batutas, medinė terasa šalia aktyvaus poilsio zonos, istorinio atminimo salos, taburetės su apšvietimu ir ne tik.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/kodel-sutvarkyti-danes-skvera-kainuos-brangiau-1744410/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/skverui-ir-krantinems-tvarkyti---5-mln-euru-1725434/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/danges-skveras-pasiklydo-teismuose-1648491/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/danes-skvero-rekonstrukcijos-projekte---nauji-akcentai-1606175/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/danges-skvero-rekonstrukcija-projektuotojai-susipyko-1594155/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/danes-skvere-iamzins-svarbiausias-datas-1578820/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/danes-skvere-nebeliks-fontano-1576880/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/aiskesni-siulymai-del-danes-skvero---rugseji-1575118/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>