<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zapochna-poseshtenieto-na-premiera-bojko-borisov-v-sasht-obzor.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T19:18:00+00:00"/>
    <meta property="og:title" content="Започна срещата на премиера Борисов с президента Тръмп в САЩ (ОБЗОР)"/>
    <meta property="og:description" content="Двамата ще обсъдят редица въпроси, включително американските визи за български граждани"/>
  </head>
  <body>
    <article>
      <h1>Започна срещата на премиера Борисов с президента Тръмп в САЩ (ОБЗОР)</h1>
      <h2>Двамата ще обсъдят редица въпроси, включително американските визи за български граждани</h2>
      <address>
        <time datetime="2019-11-25T19:18:00+00:00">25 Nov 2019, 19:18</time>
      </address>
      <figure>
        <video src="https://vid.btv.bg/btvnews/2019/11/25/bb_tramp_1574703450-1.mp4"/>
      </figure>
      <p>Премиерът Бойко Борисов е на официално посещение в Съединените щати. Срещата му с американския президент Доналд Тръмп започна в 21:30 ч. българско време.</p>
      <p>Преди двамата да останат насаме, Тръмп сподели пред медиите, че определя България и отношенията ѝ със САЩ като прекрасни. Американският президент оценява високо българите, които са приятелски народ, и премиера Борисов и заяви, че би дошъл в България, ако бъде поканен.</p>
      <p>Борисов изтъкна, че България харчи над 3% от БВП за отбрана, което е повече от исканите от Тръмп 2%. Чувайки това, американският президент похвали страната ни.</p>
      <figure>
        <img src="https://img.bg.sof.cmestatic.com/media/images/640x/Nov2019/2112032347.jpg"/>
        <figcaption>Снимка: Ройтерс</figcaption>
      </figure>
      <p>Очаква се на разговорите да бъдат обсъдени въпроси, свързани с енергетиката, отбраната и модернизацията на въоръжените сили. Във Вашингтон българският премиер ще се срещне и с представители на американския бизнес.</p>
      <p>Това е първото посещение на Борисов в Белия дом. Преди това министър-председателят поднесе венец на Мемориала на незнайния воин в Националния гробищен парк „Арлингтън".</p>
      <figure>
        <img src="https://img.bg.sof.cmestatic.com/media/images/640x/Nov2019/2112031882.jpg"/>
        <figcaption>Снимка: Министерски съвет</figcaption>
      </figure>
      <p>Премиерът Борисов посети и Националния демократически институт и Международния републикански институт. Двата института са неправителствени организации, основани през 1983 г., и работят с България от години в областта на изграждането на капацитет и знания в политическите науки и демократичните системи. </p>
      <figure>
        <img src="https://img.bg.sof.cmestatic.com/media/images/640x/Nov2019/2112032345.jpg"/>
        <figcaption>Снимка: btvnovinite.bg</figcaption>
      </figure>
      <p>От 12 до 14 декември Международният републикански институт ще бъде домакин на голяма среща в София с Държавния департамент на САЩ и българското правителство. Основната тема на форума ще е борбата с екстремизма. Премиерът Борисов информира президента на института Даниел Туининг, че България ще бъде домакин на Процеса „Акаба" за борба с тероризма.</p>
      <p>Премиерът обсъди с вицепрезидента на Националния демократичен институт Шари Браян резултатите от проекти, които утвърждават демократичните ценности и ролята на САЩ в постигането на свободи за гражданското общество.</p>
      <figure>
        <img src="https://img.bg.sof.cmestatic.com/media/images/640x/Nov2019/2112032344.jpg"/>
        <figcaption>Снимка: btvnovinite.bg</figcaption>
      </figure>
      <p>„Ние приемаме Америка за едно цяло и уважаваме и двете партии. Еднакво сте ми близки - демократи и републиканци“, заяви премиерът Борисов по време на срещата си с Шари Браян.</p>
      <p>Темата за сигурността и стабилността в Черноморския регион също ще бъде дискутирана при разговорите. България като цяло е привърженик на идеята, че Черно море трябва да се ползва за туризъм, а не за военни кораби.<br/><br/>Очаква се Тръмп и Борисов да обсъдят още и отпадането на визите за български граждани. За голяма част от страните от ЕС няма изисквания за визи. Сред изключенията е България.</p>
    </article>
  </body>
</html>