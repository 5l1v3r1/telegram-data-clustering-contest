<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/bylgarskite-vlasti-sa-poiskali-svaljane-na-imuniteta-na-elena-joncheva-v-ep-news_1409648.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T19:40:00+00:00"/>
    <meta property="og:title" content="Българските власти са поискали сваляне на имунитета на Елена Йончева в ЕП"/>
    <meta property="og:description" content="Българските власти са сезирали председателя на Европейския парламент Давид Сасоли с искане да бъде свален имунитетът на евродепутатката от групата на европейските социалисти и демократи Елена Йончева."/>
  </head>
  <body>
    <article>
      <h1>Българските власти са поискали сваляне на имунитета на Елена Йончева в ЕП</h1>
      <address><time datetime="2019-11-25T19:40:00+00:00">25 Nov 2019, 19:40</time> by <a rel="author" href="https://www.actualno.com/editors/uid/96" target="_blank">Тодор Беленски</a></address>
      <p>Българските власти са сезирали председателя на Европейския парламент Давид Сасоли с искане да бъде свален имунитетът на евродепутатката от групата на европейските социалисти и демократи Елена Йончева. Това съобщи самият Сасоли при откриването на пленарната сесия днес в Страсбург, предаде БНР. <br/><br/><br/>Целта е срещу Йончева да бъде образувано наказателно производство от страна на специализираната прокуратура. То е представено пред правната комисия на Европарламента, уточни Сасоли.</p>
      <related>
        <a href="https://www.actualno.com/politics/elena-joncheva-skandalite-pri-tova-pravitelstvo-ne-spirat-news_770478.html"/>
      </related>
      <p>Припомняме, <a href="https://www.actualno.com/crime/prokuraturata-imala-zapis-podskazvasht-che-elena-joncheva-e-prala-pari-ot-ktb-news_704980.html">Йончева е обвинена</a> в <a href="https://www.actualno.com/politics/elena-joncheva-e-obvinena-za-prane-na-pari-news_717658.html">пране на пари от фалиралата КТБ</a>. Във връзка с повдигнатите ѝ обвинения главният прокурор Сотир Цацаров поиска през ноември 2018 г. имунитета на шестима депутати, сред които бяха Елена Йончева и Веселин Марешки. Веднага след оповестяването на информацията депутатът от БСП Георги Михайлов заяви в кулоарите на парламента, че се отказва от имунитета си. Последва го и Елена Йончева, която пък определи действията на прокуратурата като политическо преследване. <br/>Очаква се да се съберат координаторите на ресорната комисия, като с този въпрос не могат да се занимават българи и, в случая, депутати от групата на социалистите и демократите. Процедурата предвижда и да се даде право на самия евродепутат да представи своята позиция по искането, преди да бъде взето решението.</p>
      <related>
        <a href="https://www.actualno.com/politics/zashto-polovin-godina-prokuraturata-razmotava-alo-banov-sym-news_1407164.html"/>
      </related>
      <p>"Европейският съд за правата на човека в Страсбург прие моята жалба за несъстоятелността на така отправените обвинения. Жалбата е съпроводена с необходимите документи. Над 80% от подадените жалби в Европейския съд се считат за недопустими. Фактът, че този иск е допуснат означава, че е напълно основателен. Нямам съмнения, че Европейският съд ще внесе пълна яснота по случая", коментира Елена Йончева, според която действията на българската прокуратура са пътят, по който да докаже "абсурдността на обвиненията". <br/>Елена Йончева е вторият български евродепутат, за който се иска снемане на имунитет. Първият беше Сергей Станишев във връзка с изчезнали секретни доклади докато е бил премиер. впоследствие той беше оправдан по това обвинение.</p>
    </article>
  </body>
</html>