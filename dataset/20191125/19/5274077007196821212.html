<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419233"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T19:45:00+00:00"/>
    <meta property="og:title" content="אייזנקוט בביקורת על 'פורום רבנים במילואים'"/>
    <meta property="og:description" content="לראשונה מאז פרש מצה&quot;ל, התייחס הערב (ב') הרמטכ&quot;ל לשעבר רא&quot;ל מיל' גדי אייזנקוט לפקודה השנויה במחלוקת &quot;השירות המשותף&quot;."/>
  </head>
  <body>
    <article>
      <h1>אייזנקוט בביקורת על 'פורום רבנים במילואים'</h1>
      <address><time datetime="2019-11-25T19:45:00+00:00">25 Nov 2019, 19:45</time> by <a rel="author">ערוץ 7</a></address>
      <p>לראשונה מאז פרש מצה"ל, התייחס הערב (ב') הרמטכ"ל לשעבר רא"ל מיל' גדי אייזנקוט לפקודה השנויה במחלוקת "השירות המשותף", שעוררה סערה וקרע בין צה''ל לציונות הדתית.</p>
      <p>בכנס "צבא, חברה, בטחון ודמוקרטיה" שהתקיים במכון הישראלי לדמוקרטיה במימון קרן קונארד אדנאואר הגרמנית, אמר אייזנקוט "פקודת השירות המשותף הייתה צריכה לעבור באפס ביקורת ציבורית. כמו עיר בלי רמזורים, בהיעדר פקודה כל מפקד החליט מה לעשות.</p>
      <p>היה לפקודה הזו אבא, פקודת 'השילוב הראוי' שהוקפאה בלחץ של ארגונים שהחליטו על מציאות כאוטית. זו הייתה מציאות בלתי נסבלת, היא נתפסה כאיום וניסיון להביע אג'נדה. היא נכתבה לפני שהייתי רמטכ"ל. הוספתי שינויים, ובצבא זה התקבל בהבנה עם מעט מאוד ביקורת. היא נחוצה לצבא ובאה לקבוע כללים ועקרונות ושיפרה את הנורמות של מפקדים בצה"ל, כי יש פקודה".</p>
      <p>הרמטכ"ל לשעבר התייחס לניסוי הטנקיסטיות ונקט בזלזול כלפי תא"ל מיל' אביגדור קהלני, גיבור קרב עמק הבכא, "נכון לעשות אבחנה, כל הצבא פתוח לנשים, מעבר לדרג המסתער, ולכן יש התאמות. נתנו לחייל אפשרות לומר לא לשרת בגדוד מעורב, אבל קצין לא שואלים. עמדנו על זה. יש טייסות קרב ויש שמונה גדודים מעורבים. היו שישה והוספתי שניים. הדוגמא של שריון זה דוגמה טובה למניפולציה, כי היו חסרים גדודי מילואים, ויש שם כבר גדודים מעורבים. עשינו פיילוט לתפקיד נייח, ומכאן גייסו גיבורי ישראל שדיברו איך הטנקיסטיות יישרפו בעמק הבכא. הניסוי היה מוצלח מאוד. הופעלה מכונה משומנת של שדים ורוחות. אני סיכמתי זאת כפיילוט מוצלח ואמרתי שמן הראוי שהמחליפים שלי יקבלו החלטות. בינתיים זה בבחינה".</p>
      <p>בסיום דבריו, תקף איזנקוט את החוברת 'והיה מחניך קדוש' המתבססת על הלכות הצניעות של הרבנות הצבאית שהוציאו ב"פורום רבנים במילואים" בברכת גדולי הרבנים הרב נבנצל, הרב מזוז, הרב עמאר, הרב ליאור והרב אליהו, "יש פורום של רבנים קרביים. הם מוציאים חוברות ולא בקיאים בנתונים".</p>
      <p>פורום רבנים במילואים ביקש למסור בתגובה לדברים "הלכות צניעות נכתבו מתוך שאלות וצרכים שעולים מהשטח, תוך הסתמכות על פסיקות ונסיון שהצטבר ברבנות הצבאית בנושא הלכות צניעות. החוברת התקבלה אצל גדולי ישראל בחיבה ובהערכה, וכך גם אצל לוחמי צה"ל בכל מקום".</p>
      <p>גם ארגון "צו אחד" הגיב לדברי הרמטכ"ל לשעבר "הגעתו של איזנקוט כאורח של כבוד למועדון הסגור של המכון הישראלי לדמוקרטיה רק חושפת איזו אג'נדה הוא פעל לקדם במהלך כהונתו כרמטכ"ל, תוך שיתוף פעולה הדוק עם עמותת שמאל חיצונית לצבא. איזנקוט יישם את 'ההמלצות' שלה על גבם של החיילים הדתיים, אשר פונים אלינו כל העת בגלל הפקודה הרעה.</p>
      <p>קידום עירבוב גברים ונשים וירידה במוטיבציה, הם בעיות שלא ייפתרו באמצעות הטפות מוסר לעם ישראל. הרמטכ"ל כוכבי צריך לעסוק במאחד, לא כקודמו שהכניס לצה''ל סוגיות שנויות במחלוקת".</p>
    </article>
  </body>
</html>