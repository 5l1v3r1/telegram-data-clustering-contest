<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/targul-de-carte-gaudeamus-2019-a-fost-vizitat-de-aproximativ-115000-de-persoane_1406659.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:45:57+00:00"/>
    <meta property="og:title" content="Târgul de carte Gaudeamus 2019 a fost vizitat de aproximativ 115.000 de persoane"/>
    <meta property="og:description" content="Organizatorii Târgului de carte Gaudeamus anunță că au numărat aproximativ 115.000 de vizitatori la cea de-a 26-a ediție a evenimentului,..."/>
  </head>
  <body>
    <article>
      <h1>Târgul de carte Gaudeamus 2019 a fost vizitat de aproximativ 115.000 de persoane</h1>
      <address><time datetime="2019-11-25T19:45:57+00:00">25 Nov 2019, 19:45</time> by <a rel="author">Remus Vlad</a></address>
      <p>Organizatorii Târgului de carte <a href="https://www.stiripesurse.ro/personalitati/gaudeamus_303.html">Gaudeamus</a> anunță că au numărat aproximativ 115.000 de vizitatori la cea de-a 26-a ediție a evenimentului, arată un comunicat remis MEDIAFAX.</p>
      <p>Ediția cu numărul 26 a Târgului Gaudeamus Radio România, găzduită de Pavilionul B2 Romexpo în perioada 20 – 24 noiembrie, s-a încheiat duminică seara, la capătul unui adevărat maraton editorial care adaugă în palmaresul de un sfert de secol al evenimentului: circa 115.000 de vizitatori, aproape 900 de lansări de carte, dezbateri și sesiuni de autografe și peste 250 de participanți, reuniți în 200 de standuri care au acoperit o suprafață de peste 8.300 de metri pătrați.</p>
      <p>La aniversarea a 30 de ani de la Revoluția din Decembrie 1989, Târgul Gaudeamus Radio România s-a desfășurat sub patronajul domnilor Ion Caramitru, directorul Teatrului Național București și Mircea Dinescu, copreședinți de onoare ai ediției.</p>
      <p>Finala celei de a XVII-a ediţii a Concursului Naţional de Lectură „Mircea Nedelciu”, dedicat elevilor de liceu, la care au participat elevi din întreaga țară, a desemnat în calitate de câştigătoare ale ediției pe Anamaria Petcu, Liceul Teoretic „Grigore Moisil” din Timișoara - locul 1, Alexandra Pop, Liceul Teoretic „Nicolae Bălcescu” din Cluj-Napoca - locul 2, Alexandra Prică, Colegiul Național „Mircea cel Bătrân” din Constanța - locul 3.</p>
      <p>Printre invitații cu care se mândresc organizatorii se numără Olimpicii României, în cadrul unui un proiect care îşi propune să aducă în prim-plan competitivitatea şi excelenţa învăţământului românesc, să atragă atenţia asupra performanţelor şi potenţialului reprezentanţilor săi de top pentru viitorul României. La Gaudeamus 2019, 21 de elevi medaliaţi la concursuri internaţionale la diverse discipline, au fost invitaţi speciali ai Târgului şi premiaţi.</p>
      <p>Proiectul „Cărţile se întorc acasă” s-a bucurat de un real succes, spun organizatorii, fondul de carte constituit prin donaţii ale vizitatorilor ajungând în 2019 la circa 1.500 de volume.</p>
      <p>Tombola Gaudeamus, derulată pe baza biletelor şi a abonamentelor de intrare, a avut în acest an câteva zeci de premii printre care s-au numărat două laptopuri și două televizoare oferite de IndECO Grup, ca și șase tablete.</p>
    </article>
  </body>
</html>