<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/web-inventor-berners-lee-criticize-iran-over-balkanization-of-internet-amid-protests?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-25T19:56:03+00:00"/>
    <meta property="og:title" content="خالق شبکه جهانی وب به قطع اینترنت در ایران واکنش نشان داد"/>
    <meta property="og:description" content="تیم برنرزلی، خالق شبکه جهانی وب با انتقاد از قطع اینترنت گفت حکومت ایران اکنون به نماد بالکانیزه کردن اینترنت در جهان تبدیل شده است."/>
  </head>
  <body>
    <article>
      <h1>خالق شبکه جهانی وب به قطع اینترنت در ایران واکنش نشان داد</h1>
      <address><time datetime="2019-11-25T19:56:03+00:00">25 Nov 2019, 19:56</time> by <a rel="author">یورونیوز فارسی </a></address>
      <p>تیم برنرزلی، خالق شبکه جهانی وب با انتقاد از حکومت ایران برای قطع اینترنت گفت حکومت ایران اکنون به نماد بالکانیزه کردن اینترنت در جهان تبدیل شده است.</p>
      <p>آقای برنرزلی بالکانیزه کردن اینترنت [تجزیه اینترنت به واحدهای دیوارکشیده محلی و برپایی اینترنت‌های مجزای کشوری] را یکی از بزرگترین چالش‌های فزاینده دوران معاصر خواند و از حکومت‌های چین، روسیه و ایران به عنوان حکومت‌هایی نام برد که در پی کنترل بیشتر بر شبکه‌های داخلی و سخت‌تر کردن سانسور و زیرنظر گرفتن شهروندان هستند.</p>
      <p>مخترع وب دراین باره گفت: «روند بالکانیزه کردن اینترنت واقعا نگران کننده است و ما حد نهایتش را در حال حاضر در ایران می‌بینیم.»</p>
      <p>آقای برنرزلی اضافه کرد یک حکومت قوی، حکومتی است که دربرابر «دیگر صداها، صداهای اپوزسیون و صداهای خارجی که توسط شهروندانش شنیده می‌شود» مدارا به خرج می‌دهد.</p>
      <p>در هفته گذشته همزمان با ناآرامی‌های خیابانی در ایران در اعتراض به وضعیت اقتصادی، حکومت ایران اینترنت را برای شش روز به طور تقریبا کامل قطع کرد و گزارش می‌شود هنوز دسترسی شهروندان ایرانی به طور کامل به شبکه جهانی اینترنت برقرار نشده است.</p>
      <p>تیم برنرزلی این اظهارات را در جریان معرفی کتاب تازه‌ منتشر شدۀ بنیاد فناوری‌های وب برای مقابله با آسیب‌های روبه‌رشدی چون اخبار جعلی، سانسور و زیرنظر گیری‌های دسته‌جمعی بیان کرده است.</p>
      <p>این کتاب که «قرارداد وب» نام دارد حقوق و وظایف افراد را در قبال اینترنت معلوم می‌کند و با هدف تعریف تعهداتی برای دولت‌ها و صنایع نوشته شده است تا گردش آزاد اطلاعات در وب بتواند ادامه یابد.</p>
      <p>تیم برنرزلی، فناوری وب (World Wide Web ) یا همان www را سی سال پیش در مارس ۱۹۸۹ میلادی خلق و در نوامبر همان سال آن را بصورت عملی راه اندازی کرد. وی موسس سازمانی به نام بنیاد فناوری‌های وب نیز هست.</p>
      <p>وی در خصوص کتاب «قرارداد وب» گفت: «ما تا به حال یک ساختار مشخص و کاملی برای آیندۀ پیش‌روی وب در اختیار نداشتیم و این اولین باری است که یک کتاب قوانین، در خصوص مسئولیت‌های مشترک ما تدوین می‌شود.»</p>
      <p>در حال حاضر متن تهیه شده عمدتا چارچوبی برای حفاظت از حریم شخصی آنلاین و اطلاعات خصوصی ارائه می‌دهد و شهروندان را قادر به اعمال کنترل بیشتر بر روی اطلاعات جمع شده از آنان می‌کند.</p>
      <p>دست‌اندرکاران و تهیه‌کنندگان کتاب جدید گفته‌اند قوانین فعلی و نهادهای موجود در این مورد به سطح استاندارد درستی نرسیده‌اند.</p>
      <p>آقای برنرزلی گفته است شرکت‌های گوگل و فیسبوک با هدف مشارکت در تهیه این قوانین با بنیاد فناوری‌های وب وارد تعامل شده‌اند. خالق وب با استقبال از مشارکت این شرکت‌ها گفت: «ما احساس می‌کنیم این شرکت‌ها و همین‌طور دولت‌ها باید دور میز [تدوین قوانین] یک صندلی داشته باشند و بفهمند که ارزش آن‌ها از دید ما برابر است.»</p>
      <p>برنزرلی پیش‌تر از مداخله شرکت‌های بزرگی چون گوگل و فیس بوک در زندگی خصوصی شهروندان ابراز نگرانی کرده بود.</p>
      <p>سازمان عفو بین‌الملل در بیانیه‌ای اعلام کرده است مدل‌های تجاری شرکت‌های گوگل و فیسبوک بر نقض حقوق بشر بنا شده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/03/12/web-inventor-tim-berners-lee-calls-for-fight-against-hacking-and-abuse-on-its-30th-birth">هشدار خالق «وب» در ۳۰ سالگی این فناوری نسبت به انحرافات</a>
        </li>
        <li>
          <a href="https://farsi.euronews.com/2019/08/15/instagram-users-can-now-denounce-misinformation">اینستاگرام امکان گزارش اطلاعات جعلی را برای کاربران فراهم کرد</a>
        </li>
      </ul>
    </article>
  </body>
</html>