<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/779573/kathe-emfanisi-ine-ke-mia-apodixi-oti-echi-teliosi-o-vasilakopoulos/"/>
    <meta property="og:site_name" content="to10.gr"/>
    <meta property="article:published_time" content="2019-11-25T19:32:42+00:00"/>
    <meta property="og:title" content="Κάθε εμφάνιση είναι απόδειξη ότι έχει τελειώσει ο Βασιλακόπουλος"/>
    <meta property="og:description" content="Ο πρόεδρος της ΕΟΚ, Γιώργος Βασιλακόπουλος, επιχείρησε να διασκεδάσει τις εντυπώσεις, αλλά δεν τα κατάφερε, παρά τα ψέματα που είπε"/>
  </head>
  <body>
    <article>
      <h1>Κάθε εμφάνιση είναι απόδειξη ότι έχει τελειώσει ο Βασιλακόπουλος</h1>
      <h2>Ο πρόεδρος της ΕΟΚ, Γιώργος Βασιλακόπουλος, επιχείρησε να διασκεδάσει τις εντυπώσεις, αλλά δεν τα κατάφερε, παρά τα ψέματα που είπε</h2>
      <address><time datetime="2019-11-25T19:32:42+00:00">25 Nov 2019, 19:32</time> by <a rel="author">Γιώργος Κογκαλίδης</a></address>
      <p>Εδώ και μέρες, από τότε που ο Ρικ Πιτίνο συμφώνησε με τον Παναθηναϊκό, περιμέναμε αντίδραση από τον Γιώργο Βασιλακόπουλο. Φαίνεται ότι το σκέφτηκε πολύ, ενδεχομένως σήκωσε το… γάντι που του πέταξε ο Παναγιώτης Φασούλας στη σαββατιάτικη εκπομπή της ΕΡΤ. Θέλησε, λοιπόν, δια της πάγιας τακτικής του μονολόγου, να… αναδείξει την αντισυνταγματικότητα του νομοσχεδίου Αυγενάκη, αλλά και να διασκεδάσει τις εντυπώσεις.</p>
      <p>Μάθαμε (μετά τόσα χρόνια) ότι ο Γιαννάκης δεν απολύθηκε, αλλά απλά ολοκληρώθηκε η συνεργασία και πως το γεγονός δεν είχε να κάνει με την ταυτόχρονη παρουσία του στον πάγκο του Ολυμπιακού. Θα ήταν τρομακτικά αστείο, αν δεν υπήρχε η ατάκα «δεν ασχολούμαι με τη διαιτησία», που πρέπει να είναι η κορυφαία απ’ όσες σταθερά χρησιμοποιεί. Αλλά ας τα αφήσουμε αυτά και να ασχοληθούμε με το… χουντικό νομοσχέδιο.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Είπε ο Γιώργος Βασιλακόπουλος, αναφερόμενος στον Υφυπουργό Αθλητισμού: «… Τώρα πώς ο κύριος αυτός νομίζει ότι με αυτά που κάνει, βάζοντας όρια θητειών ή ηλικιών, θεωρεί ότι είναι δημοκρατική προσέγγιση, ειλικρινά ας του το ζητήσουν οι κύριοι αυτοί που τον έβαλαν Υφυπουργό. Πρέπει να σεβόμαστε τους κανόνες και τις διατάξεις που υπάρχουν παγκοσμίως.</p>
      <p>Ξέρετε, άλλη μία φορά είχαν μπει τέτοια όρια, επί Χούντας το 1967, όταν θέλανε να διώξουν τον Αρχιεπίσκοπο Χρυσόστομο. Έβγαλαν έναν νόμο, αναγκαστικό νόμο, έναν ηλικιακό περιορισμό και έτσι τον έβγαλαν. Ο Χρυσόστομος ουδέποτε το αποδέχτηκε αυτό και μέχρι που πέθανε ήταν Αρχιεπίσκοπος και τον αναγνώριζαν και πολλοί. Τον στείλανε στον Ερυθρό Σταυρό, τον άνθρωπο τον είχαν φυλακισμένο χωρίς να είναι καν ασθενής.</p>
      <p>Δεν μπορώ να καταλάβω πώς έρχεται μία Κυβέρνηση, ένας Υφυπουργός και υπογράφει έναν τέτοιο νόμο, αντιγράφοντας αυτά που είχαν γίνει επί δικτατορίας το 1967».</p>
      <p>Για έναν άνθρωπο με… τέτοιο μνημονικό είναι περίεργο πώς λησμόνησε τον Νόμο 1264/1982. Προσέξτε: Του 1982, επί εποχής ΠΑΣΟΚ, όχι Χούντας. Τότε είχε κατατεθεί Νόμος για να υπάρχει περιορισμός θητειών της διοίκησης Σωματείου (άρα και Ομοσπονδίας) και μάλιστα με αναδρομική ισχύ.</p>
      <p>Ο Άρειος Πάγος είχε ξεκαθαρίσει με την αρ. 420/1983 απόφασή του ότι: «Η αναδρομική εφαρμογή των άρθρων 26 παράγραφος 2 και 8 παράγραφος 1, του νόμου 1264/82, απαιτείται για τη δημοκρατική λειτουργία των σωματείων και την αυτονομία τους (προάσπιση της προστατευόμενης από το Σύνταγμα συνδικαλιστικής ελευθερίας)». Και «… το δικαστήριο αποφαίνεται ότι το άρθρο 9 του ν. 1264/82, κατά το οποίο η θητεία των διοικητικών οργάνων των συνδικαλιστικών οργανώσεων, δεν δύναται να είναι μεγαλύτερη των τριών ετών, έχει αναδρομική ισχύ και καταλαμβάνει και τα ήδη εκλεγέντα όργανα με τετραετή ή μεγαλύτερη θητεία».</p>
      <p>Ο Άρειος Πάγος, λοιπόν, αποφάνθηκε πως είναι δυνατή μια νομοθετική παρέμβαση, η οποία περιορίζει τον αριθμό των θητειών ενός προσώπου στη Διοίκηση μιας Ομοσπονδίας/Σωματείου. Και το έκανε για έναν νόμο του ΠΑΣΟΚ κι όχι της Χούντας. Αυτό το… ξέχασε ο πρόεδρος της ΕΟΚ κι εμείς ρωτάμε: Πότε δεν λέει ψέματα ο Γιώργος Βασιλακόπουλος; Πιθανότατα όταν δεν αναγκάζεται να τοποθετηθεί…</p>
      <p>
        <b>
          <a href="https://www.to10.gr/basket/779573/kathe-emfanisi-ine-ke-mia-apodixi-oti-echi-teliosi-o-vasilakopoulos/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>