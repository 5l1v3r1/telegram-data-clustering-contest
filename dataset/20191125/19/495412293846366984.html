<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-open-media-lega-al-332-crisi-m5s-ma-si-rialza-il-governo/1953072/"/>
    <meta property="og:site_name" content="IlSussidiario"/>
    <meta property="article:published_time" content="2019-11-25T19:49:48+00:00"/>
    <meta property="og:title" content="Sondaggi politici/ Ius soli e ius culturae: Pd o M5s? Il 48% degli italiani dice…"/>
    <meta property="og:description" content="Sondaggi politici, le intenzioni di voto e la crisi del Governo giallorosso: il 70% boccia la Manovra di Pd-M5s-Renzi, la fiducia resta &quot;solo&quot; al 26%"/>
  </head>
  <body>
    <article>
      <h1>Sondaggi politici/ Ius soli e ius culturae: Pd o M5s? Il 48% degli italiani dice…</h1>
      <h2>Sondaggi politici, le intenzioni di voto e la crisi del Governo giallorosso. Ius soli e ius culturae: ecco cosa pensano gli italiani.</h2>
      <address><time datetime="2019-11-25T19:49:48+00:00">25 Nov 2019, 19:49</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Non solo consenso dei partiti: i <b>sondaggi politici</b> si occupano anche di stabilire quanto vengano apprezzate le proposte destinate a modificare, in un senso o nell’altro, l’immaginario di un Paese. L’istituto <b>Ipsos</b> di <b>Nando Pagnoncelli</b>, per il Corriere della Sera, ha posto la questione: “Nei giorni scorsi il leader del <b>PD</b>, <b>Nicola Zingaretti</b>, ha proposto di approvare da subito una legge per estendere il diritto di cittadinanza ai figli di immigrati stranieri che siano nati in Italia o abbiano completato un ciclo di studio nel nostro Paese. Il leader del <b>Movimento 5 Stelle</b>, <b>Luigi Di Maio</b>, si è però dichiarato sconcertato di fronte a questa proposta definendola solo uno slogan”. Il 56% degli intervistati si è detto d’accordo con la seguente opzione: “Di Maio ha ragione: meglio concentrarsi su altri temi urgenti e lasciar perdere gli slogan”. Il 27% invece pensa che “Zingaretti ha ragione: anche se vi sono temi più urgenti è giusto approvare entro la fine della legislatura una legge per estendere i diritti di cittadinanza”. Rispetto allo<b> ius soli</b>, nello specifico, c’è da registrare una netta spaccatura: il 48% si dice favorevole ad estendere la cittadinanza italiana ai figli di immigrati stranieri, se nati nel nostro Paese e con almeno un genitore che ha un permesso di soggiorno permanente in Italia, a fronte del 47% contrario. Più margine per lo <b>ius culturae</b>: il 53% è d’accordo a concedere la cittadinanza italiana a figli di immigrati stranieri, se nati in Italia, o vi siano arrivati entro i 12 anni, e abbiano frequentato regolarmente per almeno cinque anni le scuole nel nostro paese; contrario il 39%. (agg. di Dario D’Angelo)</p>
      <h4>SONDAGGI TECNE’ (22 NOVEMBRE): SCARSA FIDUCIA NEL GOVERNO</h4>
      <p>Osservando i <b>sondaggi politici</b> stilati da Tecné per l’Agenzia Dire, si può scorgere come al netto delle polemiche delle “<b>sardine</b>” e in generale degli <b>anti-Salvini i</b>n Italia, i veri problemi elettorali al momento sono da segnalare nell’area di Governo e non nell’opposizione. Alla domanda sulla <a href="https://www.ilsussidiario.net/news/ilva-e-alitalia-i-nodi-che-mettono-in-bilico-il-governo/1952807/"><b>fiducia generale nel Governo Pd-M5s-Iv-LeU,</b></a> la replica degli elettori intervistati crea non poche preoccupazioni per il Conte-bis: il 22 novembre è solo il <b>25,9% ad aver fiducia nel Governo</b> giallorosso, a pochissimi mesi ancora dalla sua nascita dopo l’estate. È in aumento lieve rispetto alla scorsa settimana ma resta tremendamente in calo rispetto anche solo a metà ottobre quando dem e grillini arrivavano al 31,5% complessivo: a tirar giù il consenso per <b>Pd e M5s</b> non è solo il caso Ilva ma anche la <a href="https://www.ilsussidiario.net/news/oltre-la-manovra-la-bomba-verde-che-il-governo-non-vede-pronta-a-esplodere/1952938/"><b>Manovra</b></a> che ancora dovrà essere modificata appieno nel passaggio in Parlamento. La <b>bozza iniziale non convince per nulla</b> l’elettorato che infatti nei sondaggi politici Tecnè bocciando decisamente l’impianto della Finanziaria 2020: <b>negativi i giudizi per il 69,1%</b> degli elettori, positivi solo per il 20,7%.</p>
      <h4>SONDAGGI OPEN-MEDIA (24 NOVEMBRE): LE INTENZIONI DI VOTO</h4>
      <p>Nella giornata di ieri, come ogni domenica, il quotidiano online “Open” ha pubblicato la media dei <a href="https://www.ilsussidiario.net/news/sondaggi-politici-lega-supera-33-m5s-in-netto-calo-fdi-intravede-la-doppia-cifra/1952805/"><b>sondaggi politici</b></a> dell’intera scorsa settimana, “scoprendo” un lieve calo della <a href="https://www.ilsussidiario.net/news/dietro-le-quinte-legge-elettorale-ed-elezioni-la-strana-alleanza-di-lega-e-pd/1952786/"><b>Lega di Salvini</b></a>, la costante crisi del <b>M5s</b> e un piccolo sospiro di sollievo del Governo Conte-2 che riprende aria con la <b>crescita di Pd e Renzi</b>. Fotografando la media dei principali istituti demoscopici italiani nella settimana del caos maltempo, dell<b>’Ilva</b> che viene “parzialmente” salvata e del <b>caso-scandalo Mes</b>, il <a href="https://www.ilsussidiario.net/news/spillo-da-conte-a-grillo-quellitalia-giallorossa-mai-eletta-al-governo/1952965/"><b>Governo Pd-M5s-LeU-Iv</b></a> non perde molto contatto rispetto al Centrodestra sempre crescente e si riprende qualche volto degli “scontenti”: il Carroccio resta in testa con qualche lieve discesa al 33,2%, al momento imputabile più che per <a href="https://www.ilsussidiario.net/news/sondaggi-politici-lega-scende-al-31-centrodestra-al-50-pd-21-e-m5s/1952605/"><b>l’effetto delle “sardine</b></a>”, per un assestamento dell’elettorato che all’interno del Centrodestra varia di settimana in settimana. Saranno le prossime settimane e le Regionali imminenti a chiarire forse meglio il balzo o lo stallo di Matteo Salvini, intenzionato più che mai alla spallata decisiva contro il Governo Conte-2; nella media dei sondaggi politici di Open troviamo un <a href="https://www.ilsussidiario.net/news/scenario-se-il-nuovo-prodi-del-pd-viene-bocciato-dalle-sardine/1952929/"><b>Pd in tenuta</b></a> al 19,3% mentre è ancora <a href="https://www.ilsussidiario.net/news/dalla-cina-lao-xi-la-fine-di-m5s-consegna-il-governo-a-zingaretti-o-salvini/1952919/"><b>crisi per il Movimento 5 Stelle</b></a> che “risale” di pochissimo rimanendo ad un basso 16,8%, nei giorni in cui la dirigenza grillina è stata sconfessata su Rousseau con l’obbligo della presentazione dei candidati per le <a href="https://www.ilsussidiario.net/news/dietro-le-quinte-emilia-e-calabria-il-patto-e-lo-scambio-che-salva-m5s-e-pd/1953001/"><b>prossime Elezioni in Calabria e Emilia Romagna.</b></a></p>
      <h4>SONDAGGI SWG (24 NOVEMBRE): EMILIA ROMAGNA, AVANTI LA LEGA</h4>
      <p>Guardando il resto dei sondaggi politici espressi da Open, si scova un <b>Fratelli d’Italia</b> ancora al top con il 9,3%, una <a href="https://www.ilsussidiario.net/news/spy-forza-italia-30-poltrone-in-palio-ronzulli-batte-carfagna-e-sfida-ghedini/1953042/"><b>Forza Italia</b></a> in lieve calo al 6,8% e un <b>Matteo Renzi</b> in tenuta stabile al 5%. Chiudono le intenzioni di voto la <b>Sinistra</b> al 2,1%, <b>+Europa</b> all’1,8% e i <b>Verdi</b> all’1,5%. Il Governo Conte-2 rientra al 43,2% mentre il Centrodestra resta stabile oltre il 50%, più che mai intenzionato a condurre la campagna elettorale per le <a href="https://www.ilsussidiario.net/news/sardine-in-piazza-se-pd-e-m5s-ci-mettono-su-il-cappello-muoiono/1952149/"><b>Regionali contro il candidato del Centrosinistra Bonaccini</b></a>. Guardando gli ultimi sondaggi politici di Swg (commissionati dalla Lega e proposti dal Quotidiano Nazionale) si avrebbe proprio sul voto emiliano un potenziale sorpasso della candidata della Lega <b>Lucia Borgonzoni</b> contro il <b>Governatore Bonaccini</b>: 48,5% per il Centrodestra unito contro le singole liste di Pd (27-29%) e M5s (non oltre il 9%). Se però alla fine dem e 5Stelle si unissero in un nuovo patto civico, allora la tenuta di <b>Lega-FI-FdI</b> salirebbe fino al 50,5%. Sui singoli candidati, Borgonzoni viene data tra il 43 e il 47% mentre il Presidente dem è dato tra il 41 e il 45%.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-swg-lega-331-meloni-prima-volta-sopra-10-giu-il-pd/1953521/"/>
        <a href="https://www.ilsussidiario.net/news/dietro-m5s-prodi-al-colle-con-laiuto-di-m5s-pd-e-cina/1953497/"/>
        <a href="https://www.ilsussidiario.net/news/dietro-le-quinte-la-svolta-a-sinistra-di-m5s-tra-mal-di-pancia-e-il-gelo-del-colle/1953409/"/>
        <a href="https://www.ilsussidiario.net/news/calenda-renzi-con-briatore-rischio-reputazione-flavio-replica-taci-traditore/1953398/"/>
        <a href="https://www.ilsussidiario.net/news/lombardi-vs-di-maio-no-unico-leader-5s-sinistra-destra-soli-iscritti-decidano/1953380/"/>
        <a href="https://www.ilsussidiario.net/news/spillo-da-conte-a-grillo-quellitalia-giallorossa-mai-eletta-al-governo/1952965/"/>
      </related>
    </article>
  </body>
</html>