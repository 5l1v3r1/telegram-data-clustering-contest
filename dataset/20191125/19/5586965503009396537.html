<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/dosarul-colectiv-piedone-in-fata-instantei-daca-in-club-erau-si-copiii-mei-as-fi-spus-la-fel-ca-nu-am-gresit-18616187"/>
    <meta property="og:site_name" content="Gândul"/>
    <meta property="article:published_time" content="2019-11-25T19:53:34+00:00"/>
    <meta property="og:title" content="Dosarul Colectiv | Piedone, în faţa instanţei: Dacă în club erau şi copiii mei aş fi spus la fel, că nu am greşit"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Dosarul Colectiv | Piedone, în faţa instanţei: Dacă în club erau şi copiii mei aş fi spus la fel, că nu am greşit</h1>
      <h2>Fostul primar al Sectorului 4, Cristian Popescu Piedone a declarat, luni seara, în faţa instanţei, în dosarul Colectiv, că dacă în seara incendiului în club ar fi fost copiii săi ar fi spus la fel ca şi acum, şi anume că nu a greşit. Procurorul a cerut pedeapsă orientată spre maximum pentru Piedone.</h2>
      <address><time datetime="2019-11-25T19:53:34+00:00">25 Nov 2019, 19:53</time> by <a rel="author" href="https://www.gandul.info/autor/nicolae-oprea" target="_blank">Nicolae Oprea</a></address>
      <p>Fostul primar al sectorului 4, Cristian Popescu Piedone, pentru care reprezentantul Ministerului Public a cerut pedeapsă orientată spre maximum, în dosarul Colectiv, în care este acuzat de abuz în serviciu, a declarat, luni seara, în faţa instanţei, că se consideră nevinovat.</p>
      <p>„În educaţia pe care am primit-o am învăţat să spun adevărul, să nu mint şi să recunosc unde am greşit. Am spus adevărul şi nu am ce să recunosc pentru că în situaţia de faţă nu am greşit cu nimic. Dacă în seara aceea în club erau şi copiii mei, la fel v-aş fi spus, că nu am greşit. Dacă cineva mă consideră vinovat, să îi considere şi pe cei peste 300 de primari care au semnat la fel ca mine”, a spus fostul primar al Sectorului 4.</p>
      <p>Procurorii au cerut, la dezbaterile de luni din dosarul Colectiv de la Tribunalul Bucureşti, pedeapsă orientată spre maximum pentru Cristian Popescu Piedone şi pentru alte foste angajate ale Primăriei Sectorul 4, pentru abuz în serviciu şi complicitate la abuz în serviciu. Pedeapsa maximă e de 15 ani.</p>
      <p>Potrivit procurorului, Piedone şi cei trei foşti angajaţi ai Primăriei au săvârşit cu intenţie indirectă faptele şi au omis să verifice autorizaţiile clubului Colectiv, iar urmările nu sunt doar pierderile de vieţi omeneşti, ci şi profitul necuvenit: 62 milioane de lei.</p>
      <p>Parchetul a mai cerut instanţei să aibă în vedere că inculpaţii nu şi-au recunoscut vinovăţia.</p>
      <p>Dezbaterile în dosarul Colectiv continuă, miercuri, la Tribunalul Bucureşti.</p>
      <p>Dosarul a parcurs paşi puţini şi îngreunaţi: iniţial s-a început judecata lui la Judecătoria Sectorului 4, unde vreme de câteva termene bune s-a discutat strict pe competenţa instanţei. În final, s-a decis declinarea competenţei către Tribunalul Bucureşti.</p>
      <p>În dosarul Colectiv, au mai fost trimişi în judecată şi pompierii Antonina Radu şi George Petrică Matei, acuzaţi că ştiau că acel club funcţionează fără autorizaţii de securitate la incendii şi au ignorat acest lucru. La primul termen de la Tribunalul Militar, instanţa care a primit dosarul pompierilor, judecătorii au decis la finele lunii decembrie 2017 să înainteze această cauză Tribunalului Bucureşti, pentru a se discuta reunirea cu cealaltă, aflată deja pe rolul instanţei civile.</p>
      <p>La rândul lui, Cristian Popescu Piedone, fost primar al Sectorului 4, a fost trimis în judecată în mai 2016 pentru două infracţiuni de abuz în serviciu cauzând vătămarea intereselor legitime ale unor persoane fizice şi ale Sectorului 4, alături de Aurelia Ioficiu, şef al Serviciului autorizări comerciale din Sectorul 4 Bucureşti la data faptelor, acuzată de complicitate la abuz în serviciu, Luminiţa Ganea, consilier în cadrul aceleaşi structuri şi de Sandra Moţoc, referent superior în cadrul serviciului, asupra căreia planează suspiciuni de complicitate la abuz în serviciu.</p>
      <p>Toate cauzele se află într-un singur dosar, cel de la Tribunalul Bucureşti, care a ajuns în faza dezbaterilor finale la cinci ani de la incendiul din clubul bucureştean.</p>
      <related>
        <h4>Citeşte şi</h4>
        <a href="https://www.gandul.info/stiri/dosarul-colectiv-dezbaterile-tribunalul-bucuresti-procurorii-cer-pedeapsa-15-ani-cristian-piedone-alti-fosti-angajati-primariei-victimele-cer-daune-morale-solistul-trupei-goodbye-to-gravity-andrei-18613458?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/cercetarea-judecatoreasca-a-dosarului-colectiv-s-a-incheiat-urmeaza-concluziile-in-cauza-18602849?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/colectiv-pirotehnistul-din-colectiv-in-instanta-stingatorul-nu-functiona-daca-functiona-se-stingea-focul-18602201?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>