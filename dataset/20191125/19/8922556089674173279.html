<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/flera-fall-av-okand-afrikansk-diabetes-5459687.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T19:44:51+00:00"/>
    <meta property="og:title" content="Flera fall av &quot;okänd&quot; afrikansk diabetes"/>
    <meta property="og:description" content="Hälsa Vården riskerar att feldiagnostisera personer med afrikanskt ursprung och som lider av diabetes, hävdar överläkaren Åke Sjöholm. På så sätt löper patienterna risk att behöva ta insulinsprutor li"/>
  </head>
  <body>
    <article>
      <h1>Flera fall av "okänd" afrikansk diabetes</h1>
      <h2>Hälsa Vården riskerar att feldiagnostisera personer med afrikanskt ursprung och som lider av diabetes, hävdar överläkaren Åke Sjöholm. På så sätt löper patienterna risk att behöva ta insulinsprutor livet ut – helt i onödan.</h2>
      <address><time datetime="2019-11-25T19:44:51+00:00">25 Nov 2019, 19:44</time> by <a rel="author">Johan Nilsson/TT</a></address>
      <figure>
        <img src="https://img7.ntm.eu/unt/public/img/5459688/1125204505/personer-med-flatbush-diabetes?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Reed Saxon | Personer med Flatbush-diabetes riskerar att feldiagnostiseras, så att de får diagnosen typ 1 i stället. Detta kan resultera i att de tvingas ta sprutor livet ut – helt i onödan.</figcaption>
      </figure>
      <p>Traditionellt delar man in diabetes i två varianter: typ 1 och typ 2, där den förra beror på insulinbrist på grund av avsaknad av insulinproducerande celler, medan den senare beror på att kroppen är resistent mot insulin.</p>
      <p>Men nu har en tredje variant etablerat sig i landet, säger Åke Sjöholm, docent och överläkare vid Gävle sjukhus, till helahälsingland.se.</p>
      <p>Denna variant drabbar främst personer med afrikanskt ursprung och kallas för Flatbush-diabetes, efter distriktet East Flatbush i Brooklyn i New York där ett större antal fall upptäcktes 1994.</p>
      <p>Det oroande, enligt Åke Sjöholm, är att många av dessa patienter helt felaktigt får diagnosen typ 1-diabetes.</p>
      <blockquote>Läkarna på hälsocentralerna känner i allmänhet inte till att den här diabetestypen finns och har därför inte ställt rätt diagnos på patienterna, säger han till helahälsingland.se.</blockquote>
      <p>Saken är den att den afrikanska diabetesen inte ska behandlas på samma sätt som typ 1-varianten. Efter en tid får dessa patienter igång den egna insulinproduktionen och klarar sig med tablettbehandling.</p>
      <blockquote>Den som fått fel diagnos riskerar att helt i onödan ta insulinsprutor livet ut. Förutom att det kan vara jobbigt och besvärligt för patienterna, ger insulinbehandlingen också biverkningar, säger Åke Sjöholm.</blockquote>
      <p>Ett exempel på en sådan biverkan är blodsockerfall med möjlig insulinkoma som följd, ett potentiellt livshotande tillstånd.</p>
      <p>Den typiska patienten med Flatbush-diabetes är en medelålders, överviktig, man med afrikanskt ursprung. Om det rör sig om denna diabetestyp går att fastställa med hjälp av analys av antikroppar i blodet. Åke Sjöholm har själv haft flera patienter med denna typ av diabetes.</p>
      <blockquote>Det är viktigt att vi sprider information om sjukdomen och hur den ska diagnostiseras och behandlas, säger han.</blockquote>
      <p>Ett annat namn på sjukdomen är ketosbenägen typ 2-diabetes.</p>
      <h3>Fakta</h3>
      <p>
        <b>Fakta: Diabetes</b>
      </p>
      <p>Insulin är ett hormon som reglerar blodets sockerhalt.</p>
      <p>Vid typ 1-diabetes har de celler som producerar detta hormon dött, vilket resulterar i att kroppen inte får tillräckligt med insulin, vilket gör att blodet får för mycket socker. Sjukdomen bryter vanligtvis ut före 35 års ålder.</p>
      <p>Vid typ 2-diabetes har kroppens celler blivit mindre känsliga för det insulin som kroppen producerar. Med tiden utvecklas även en brist på insulin. Sjukdomen bryter vanligtvis ut i vuxen ålder.</p>
      <p>För mycket socker i blodet kan på sikt orsaka skador på njurarna, ögonen och nerverna samt orsaka problem med blodcirkulationen vilket kan tvinga fram amputationer.</p>
      <p>För lågt socker i blodet kan leda till nedsatt reaktionsförmåga, kramper och medvetslöshet.</p>
      <p>Källa: 1177 Vårdguiden samt Skånes universitetssjukhus</p>
    </article>
  </body>
</html>