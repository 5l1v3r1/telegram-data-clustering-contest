<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843444"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T19:44:00+00:00"/>
    <meta property="og:title" content="ভ্যান চুরির অভিযোগে মারপিট, জোরপূর্বক স্ট্যাম্পে স্বাক্ষর"/>
    <meta property="og:description" content="যশোরের অভয়নগরে উজ্জ্বল খান (১৮) নামে এক হতদরিদ্র ভ্যানচালকের বিরুদ্ধে ভ্যান চুরির অভিযোগে তাকে মারপিট করা হয়েছে। জোরপূর্বক তার বাবা মাজেদ খানের কাছ থেকে ভ্যান চুরির ৬০ হাজার টাকা পরিশোধের শর্তে স্ট্যাম্পে স্বাক্ষর করানো হয়েছে। রবিবার ভ্যান চালক উজ্জ্বল খান ও তার বাবা উপজেলা নির্বাহী কর্মকর্তা মো. নাজমুল হুসেইন খাঁন বরাবর লিখিত অভিযোগ করেছেন। ঘটনাটি গত শুক্রবার উপজেলার চলিশিয়া ইউনিয়নের বাগদাহ গ্রামে ঘটেছে।  অভিযোগসূত্রে জানা যায়, গত শুক্রবার সকালে উপজেলার চলিশিয়া ইউনিয়নের কাদিরপাড়া গ্রামের আশরাফ ফারাজী তার বসতবাড়ির সুপারি ও নারকেল গাছের ফল পাড়ার কথা বলে উজ্জ্বলকে বাড়িতে নিয়ে যান। পরে তার বিরুদ্ধে গ্রামের একটি ইজিভ্যান চুরির অভিযোগ এনে ঘরের মধ্যে আটকে রেখে মারপিট শুরু করেন আশরাফ ফারাজীর আত্মিয় হাবি খাঁ, মুস্তাকিন ফারাজী, ইসহাক শেখ, রাসেল খাঁ ও মহিদুল গাজী। মারপিটের এক পর্যায়ে উজ্জ্বল ভ্যান চুরির কথা স্বীকার করতে বাধ্য হন।  পরে উজ্জ্বলের বাবা মাজেদ খান ঘটনাস্থলে পৌঁছালে ছেলের ভ্যান চুরির অভিযোগে জরিমানা বাবদ ৬০ হাজার টাকা পরিশোধের শর্তে জোরপূর্বক স্ট্যাম্পে স্বাক্ষর করানো হয়। স্বাক্ষরকৃত স্ট্যাম্পে আগামী ১০ দিনের…"/>
  </head>
  <body>
    <article>
      <h1>ভ্যান চুরির অভিযোগে মারপিট, জোরপূর্বক স্ট্যাম্পে স্বাক্ষর</h1>
      <address><time datetime="2019-11-25T19:44:00+00:00">25 Nov 2019, 19:44</time> by <a rel="author">অভয়নগর (যশোর) প্রতিনিধি</a></address>
      <p>যশোরের অভয়নগরে উজ্জ্বল খান (১৮) নামে এক হতদরিদ্র ভ্যানচালকের বিরুদ্ধে ভ্যান চুরির অভিযোগে তাকে মারপিট করা হয়েছে। জোরপূর্বক তার বাবা মাজেদ খানের কাছ থেকে ভ্যান চুরির ৬০ হাজার টাকা পরিশোধের শর্তে স্ট্যাম্পে স্বাক্ষর করানো হয়েছে।</p>
      <p>রবিবার ভ্যান চালক উজ্জ্বল খান ও তার বাবা উপজেলা নির্বাহী কর্মকর্তা মো. নাজমুল হুসেইন খাঁন বরাবর লিখিত অভিযোগ করেছেন। ঘটনাটি গত শুক্রবার উপজেলার চলিশিয়া ইউনিয়নের বাগদাহ গ্রামে ঘটেছে। </p>
      <p>অভিযোগসূত্রে জানা যায়, গত শুক্রবার সকালে উপজেলার চলিশিয়া ইউনিয়নের কাদিরপাড়া গ্রামের আশরাফ ফারাজী তার বসতবাড়ির সুপারি ও নারকেল গাছের ফল পাড়ার কথা বলে উজ্জ্বলকে বাড়িতে নিয়ে যান। পরে তার বিরুদ্ধে গ্রামের একটি ইজিভ্যান চুরির অভিযোগ এনে ঘরের মধ্যে আটকে রেখে মারপিট শুরু করেন আশরাফ ফারাজীর আত্মিয় হাবি খাঁ, মুস্তাকিন ফারাজী, ইসহাক শেখ, রাসেল খাঁ ও মহিদুল গাজী। মারপিটের এক পর্যায়ে উজ্জ্বল ভ্যান চুরির কথা স্বীকার করতে বাধ্য হন। </p>
      <p>পরে উজ্জ্বলের বাবা মাজেদ খান ঘটনাস্থলে পৌঁছালে ছেলের ভ্যান চুরির অভিযোগে জরিমানা বাবদ ৬০ হাজার টাকা পরিশোধের শর্তে জোরপূর্বক স্ট্যাম্পে স্বাক্ষর করানো হয়। স্বাক্ষরকৃত স্ট্যাম্পে আগামী ১০ দিনের মধ্যে টাকা পরিশোধের কথা উল্লেখ আছে বলে ভূক্তভোগীরা জানায়। নিরুপায় হয়ে ভ্যান চালক উজ্জ্বল ও তার বাবা তদন্তপূর্বক ন্যায় বিচার চেয়ে অভয়নগর উপজেলা নির্বাহী কর্মকর্তা বরাবর লিখিত অভিযোগ দায়ের করেছেন।</p>
      <p>এ ব্যাপারে উপজেলা নির্বাহী কর্মকর্তা মো. নাজমুল হুসেইন খাঁন বলেন, লিখিত অভিযোগপত্র পেয়েছি। তদন্তপূর্বক ব্যবস্থা গ্রহণ করা হবে।</p>
    </article>
  </body>
</html>