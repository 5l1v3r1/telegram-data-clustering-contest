<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/25/356869/"/>
    <meta property="og:site_name" content="charter97.org"/>
    <meta property="article:published_time" content="2019-11-25T19:13:00+00:00"/>
    <meta property="og:title" content="Бела-чырвона-белае неба"/>
    <meta property="og:description" content="Здавалася, што і само Воінства Нябеснае ўзяло ў рукі нацыянальныя сцягi."/>
  </head>
  <body>
    <article>
      <h1>Бела-чырвона-белае неба</h1>
      <h2>Здавалася, што і само Воінства Нябеснае ўзяло ў рукі нацыянальныя сцягi.</h2>
      <address><time datetime="2019-11-25T19:13:00+00:00">25 Nov 2019, 19:13</time> by <a rel="author">Віктар Сазонаў</a></address>
      <p>Бела-чырвона-белае неба над Вільняй. Куды не глянеш, паўсюдна гэтыя колеры. І прама, і направа, і налева… І па лініі далягляду, і вышэй лініі далягляду… І яшчэ вышэй таксама… Паўсюдна! Вышэй толькі Бог!</p>
      <p>Здавалася, што ў гэтыя дні і само Воінства Нябеснае ўзяло ў рукі Бела-Чырвона-Белыя сцягі! Бо ўсё неба ў тых сцягах! А на Зямлі іх так шмат, што напэўна нехта і з самога неба таксама зышоў з такімі сцягамі на грэшную зямлю і стаў у калону сярод прысутных тут людзей. Так ганарова і годна стаялі тыя людзі, што не грэх і не сорам было да іх далучыцца ў гэты дзень і нябеснаму воінству!</p>
      <p>Увогуле, ў гэтыя дні цяжка было адрозніць зямное ад нябеснага. Воля, Праўда, Роўнасць, Свабода, Беларусь… Гэта зямное ці нябеснае?! Напэўна нябеснае. Але і на зямлі за гэта змагаліся. Змагаліся тыя, чые парэшткі з гонарам і годнасцю перазахоўвалі ў Вільні.</p>
      <p>Вялікага змагара за гэтыя святыя ідэі <b>Кастуся Каліноўскага</b> і іншых паўстанцаў 1863-64-га гадоў прыйшлі ўшанаваць кіраўнікі Літвы і Польшчы. З Беларусі таксама прыехала вялікая дэлегацыя. Ад беларускага народа і з складу беларускага народа.</p>
      <p>І не толькі з Беларусі прыехалі сюды нашчадкі тых, хто аддаў сваё жыццё за такое неба. З Польшчы, з далёкай Амерыкі, з іншых куткоў сюды з’ехаліся беларусы. А дзеж ім быць у такі дзень?! Вядома ж, што тут! Тут, дзе зараз разварушыўся Вялікі Дух іх Слаўных Герояў! Дух, які трэба ўзяць і развесці па ўсіх кутках, адкуль прыехалі беларусы.</p>
      <p>Каб ён яднаў іх, той Дух. Каб трымаў і падтрымліваў! Каб даваў ім сваю Сілу, Веру, Праўду, Прагу да Свабоды і Волі, Прагу да Справядлівасці!</p>
      <p>Вецер… Марозны вецер разгортвае шматлікія бела-чырвона-белыя сцягі і пранізвае аж да касцей усіх, хто іх трымае. Так трэба. Толькі так і трэба! Каб прысутныя яшчэ раз адчулі, як было ім, змагарам Кастуся Каліноўскага, якія не адседжваліся ў цёплых хатах, а ішлі ў лясы і ў дождж, і ў холад, і ў мароз.</p>
      <p>Ну і добра, што вецер. Хай разгортвае сцягі на ўсё неба. Яны ў гэты дзень адсюль былі відаць па ўсім свеце, тыя сцягі! Кожны іх убачыў! І хто хацеў, і хто не хацеў! Нават тыя, хто не прыехалі, і тыя ўбачылі! Нават тыя, хто да гэтага дня не ведаў пра іх, ужо ведаюць! Нават тыя, хто не хацеў іх бачыць, не змог гэтым разам не заўважыць!</p>
      <p>Ну а тыя, што хацелі імі мілавацца, хто трымалі іх, што прыехалі сюды з розных куткоў каб ушанаваць памяць Герояў, тыя на свае вочы ўбачылі Беларускі Шлях на самым Небе! Ён Бела-Чырвона-Белы, той Беларускі Шлях!</p>
      <p>Зрэшты, гэта і раней было вядома.</p>
      <p>Постаці паўстанцаў Калінаўскага, і самога Кастуся настолькі вялікія, што імі ганарацца і кіраўнікі ды прадстаўнікі адразу некалькіх краін. Кожны народ хоча спрычыніцца да памяці і велічы гэтых герояў. Кожны хоча ўзяць належную яму крупіну Славы, Гонару і Пашаны… Але ніхто не адмаўляе беларусам у галоўнай ролі гэтага мерапрыемства. Беларускаму народу ніхто не адмаўляе… Хай сабе хоць не як галоўнаму арганізатару гэтых урачыстасцяў, але як галоўнаму ўдзельніку то дакладна.</p>
      <p>Ён, беларускі народ, хоць ішоў за афіцыйнымі асобамі іншых краін, але здавалася тут ён быў увесь… Духам, то дакладна ўвесь! А народ і ёсць галоўны ўдзельнік. Бо не народ для ўрада, а ўрад для народа. Гучаць тут гэтыя незабыўныя словы Кастуся Каліноўскага, як і іншыя, неўміручыя, якіх ужо ніколі не ўдасца задушыць.</p>
      <p>– Каго любіш?</p>
      <p>– Люблю Беларусь!</p>
      <p>– Ну то ўзаемна! – так вітаюцца і развітваюцца прысутныя.</p>
      <p>І шмат яшчэ гучыць рознага, у тым ліку і з рыторыкі тых далёкіх слаўных часоў, калі кожны беларус адчуў сябе роўным і свабодным сярод такіх як ён, і добраахвотна ішоў змагацца за Волю! За сваю Волю!</p>
      <p>Шэсці, малебены, урачысты канцэрт, развітальны салют. І, вядома ж, неўміручае: “Жыве Беларусь!”.</p>
      <p>Тысячы бела-чырвона-белых сцягоў вяртаюцца назад, у Беларусь. Толькі цяпер у кожным з іх захутана часцінка Вялікага Духу змагароў за Волю! І як яны разгарнуцца, каб выпусціць той Дух у сябе на Радзіме, то неба і над ўсёй Беларуссю стане бела-чырвона-белым.</p>
      <p>
        <b>Віктар Сазонаў, <a href="http://harodniaspring.org/be/news/16075">harodniaspring.org</a></b>
      </p>
    </article>
  </body>
</html>