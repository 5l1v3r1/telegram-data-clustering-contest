<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/manifest-voor-meer-hulp-aan-slachtoffers-loverboys"/>
    <meta property="og:site_name" content="1limburg"/>
    <meta property="article:published_time" content="2019-11-25T19:27:18+00:00"/>
    <meta property="og:title" content="Manifest voor meer hulp aan slachtoffers loverboys"/>
    <meta property="og:description" content="In het kader van de wereldwijde campagne 'Orange the World' zijn maandag op diverse plekken in Limburg gebouwen oranje verlicht. De VN-organisatie UN Women, die zich inzet voor gendergelijkheid en emancipatie van vrouwen, wil hiermee aandacht vragen voor geweld tegen vrouwen."/>
  </head>
  <body>
    <article>
      <h1>Manifest voor meer hulp aan slachtoffers loverboys</h1>
      <h2>In het kader van de wereldwijde campagne 'Orange the World' zijn maandag op diverse plekken in Limburg gebouwen oranje verlicht. De VN-organisatie UN Women, die zich inzet voor gendergelijkheid en emancipatie van vrouwen, wil hiermee aandacht vragen voor geweld tegen vrouwen.</h2>
      <address><time datetime="2019-11-25T19:27:18+00:00">25 Nov 2019, 19:27</time> by <a rel="author">Cyriel Heuts en Sandra Horrichs</a></address>
      <p>In Limburg grepen enkele organisaties de campagne aan om bij de Provincie een manifest aan te bieden voor meer hulp aan volwassen slachtoffers van loverboys.</p>
      <p><b>Slachtoffers loverboys<br/></b>Het manifest is opgesteld door Zonta Mergelland en Helse Liefde, een expertisebureau op het gebied van loverboys en hun slachtoffers. In Limburg krijgen zo'n 50 meisjes en vrouwen per jaar te maken met deze vorm van geweld.</p>
      <p><b>Zorglacune<br/></b>Harriët Hage van Zonta Mergelland: "Deze slachtoffers zijn zwaar getraumatiseerd, en die hebben gewoon meer aandacht en zorg nodig dan er nu is. Er is wel zorg, maar als de slachtoffers uit de misbruiksituatie stappen, zijn ze ouder dan 18 en dan zijn er geen voorzieningen meer. Ze hebben een uitkering nodig, een huis, een perspectief. Soms willen ze een afgebroken opleiding weer oppakken, kans maken op een baan, en daar krijgen ze geen hulp bij als ze ouder dan 18 zijn. De wachttijden zijn zes tot acht maanden, terwijl het bij deze groep juist belangrijk is om snel te kunnen handelen".</p>
      <p><b>Manifest<br/></b>Met het manifest willen Zonta Mergelland en Helse Liefde voor elkaar krijgen dat de provincie meer doet aan preventieprogramma’s op scholen en dat de hulp voor slachtoffers beter wordt georganiseerd. Harriët Hage pleit voor één loket voor slachtoffers in plaats van gefragmenteerde hulp: "Het belangrijkste waar wij om vragen, is dat er één loket komt in Limburg. Niet voor de slachtoffers, maar voor de hulpverleners. Zij hebben dat nodig om snel allerlei praktische zaken te kunnen regelen, zoals een veilig dak boven hun hoofd, een uitkering, dat ze hun opleiding af kunnen maken. Want slachtoffers van loverboys stappen alleen uit hun uitbuitingssituatie als ze perspectief hebben".</p>
      <p><b>Gemeenten</b><br/>Gedeputeerde Robert Housmans, aan wie het manifest werd aangeboden, liet eerder al weten geen voorstander te zijn van een centraal loket. Hij vindt dat de hulp op gemeentelijk niveau beter georganiseerd moet worden.</p>
    </article>
  </body>
</html>