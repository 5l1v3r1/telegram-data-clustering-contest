<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/holova-natssluzhby-zdorovia-napysav-zaiavu-pro-zvilnennia-203464.html"/>
    <meta property="og:site_name" content="5 канал"/>
    <meta property="article:published_time" content="2019-11-25T19:52:00+00:00"/>
    <meta property="og:title" content="Різні цінності з новою командою: голова Нацслужби здоров'я подав у відставку"/>
    <meta property="og:description" content="Серед причин непорозумінь Петренко назвав &quot;постійний пошук простих рішень у складних питаннях&quot;"/>
  </head>
  <body>
    <article>
      <h1>Різні цінності з новою командою: голова Нацслужби здоров'я подав у відставку</h1>
      <address>
        <time datetime="2019-11-25T19:52:00+00:00">25 Nov 2019, 19:52</time>
      </address>
      <p>Голова Національної служби здоров'я України Олег Петренко звільняється із посади. Про це він повідомив на офіційній сторінці НСЗУ у <a href="https://www.facebook.com/nszu.ukr/photos/a.398047274007029/729872890824464/?type=3&amp;__xts__%5B0%5D=68.ARBT3PTa1chqo2vsdUUG9QIS2M83qDd8Rhcs_1hfA9RpBbCgDJUGR8X6heKtdhpAfoChMk-wRiAOGPyMgemxt8rKAu0nZ2Tee67z_XgvI3lgRgZ_I80FhwLJJgZlWmtPvhCroikWWLZ6Tv0Q35aV25o-O_OjFP_B_tWjgUjQGxFPbsfTVOjRxDo-7Bs2hQ0ikAVyf6LT458r0H-jLyF4v1z89yhF-Zt209plwKt43ad3yCMpmzP_iA_fXjmC5V0UIrlst1km5msSjaYjVNEIPaxuoDGIerAxKu-BSVQAtzj1uek23f-y05lfIB0EquWAPl7DlXCuOZGDADa5cEgkH-k&amp;__tn__=-R">Facebook</a>.</p>
      <p>"Я сьогодні написав заяву про звільнення з посади голови Національної служби здоров'я України. За власним бажанням. Сподіваюсь, найближчим часом уряд її підтримає. Причина – у нас дуже різні фундаментальні цінності з командою, що зараз працює над трансформацією системи охорони здоров'я. І це заважає працювати і мені, і їм", – зазначив Петренко.</p>
      <p>Посадовець наголосив, що відсутність однакового розуміння мети, складності процесів і спільної відповідальності, а також "постійний пошук простих рішень у складних питаннях" – заважають знаходити спільну мову і постійно стають каменем спотикання.</p>
      <p>"Моє рішення в такому випадку – дати новій політичній команді можливість зробити це інакше, ніж робив і щоденно роблю це я. Бо дії завжди важливіші, ніж слова. Хоча слова теж важливі – я знаю, що значить створити організацію з чистого листа. ВЕЛИКУ організацію, якою є команда НСЗУ," – зауважив урядовець.</p>
      <p>Петренко наголосив, що трансформація системи охорони здоров'я вже розпочалася і не може бути зупинена. А Національна служба здоров'я – є повністю працездатною організацією.</p>
      <p>
        <i>Нагадаємо, Кабінет Міністрів України <a href="https://www.5.ua/polityka/nove-pryznachennia-uriad-vyznachyv-novoho-kerivnyka-natsionalnoi-sluzhby-zdorovia-167333.html">призначив на посаду голови НСЗУ</a> Олега Петренка у березні 2018 року, після його перемоги у відповідному відкритому конкурсі.</i>
      </p>
    </article>
  </body>
</html>