<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837762-zelenskiy-povernuv-kriminalnu-vidpovidalnist-za-nezakonne-zbagachennya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T19:05:00+00:00"/>
    <meta property="og:title" content="Зеленський повернув кримінальну відповідальність за незаконне збагачення"/>
    <meta property="og:description" content="КИЇВ. 25 листопада. УНН. Президент України Володимир Зеленський підписав Закон “Про внесення змін до деяких законодавчих актів України щодо конфіскації …"/>
  </head>
  <body>
    <article>
      <h1>Зеленський повернув кримінальну відповідальність за незаконне збагачення</h1>
      <address><time datetime="2019-11-25T19:05:00+00:00">25 Nov 2019, 19:05</time> by <a rel="author">Тоня Туманова</a></address>
      <p><b>КИЇВ. 25 листопада. УНН.</b> Президент України Володимир Зеленський підписав Закон “Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів” № 263-ІХ, який Верховна Рада ухвалила 31 жовтня 2019 року, передає <b>УНН</b> із посиланням на повідомлення Офісу Президента.</p>
      <p>Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування.</p>
      <p>Зокрема, документ доповнює Кримінальний кодекс України новою статтею 368-5 “Незаконне збагачення”, згідно з якою набуття вищевказаними особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до трьох років.</p>
      <p>Під активами розуміються грошові кошти (зокрема готівкові кошти, кошти, що перебувають на банківських рахунках чи на зберіганні у банках або інших фінансових установах), інше майно, майнові права, нематеріальні активи, зокрема криптовалюти, обсяг зменшення фінансових зобов’язань, а також роботи чи послуги, надані особі, уповноваженій на виконання функцій держави або місцевого самоврядування.</p>
      <p>Також внесено зміни до Цивільного процесуального кодексу України, згідно з якими справи про визнання активів необґрунтованими та їхнє стягнення в дохід держави розглядає Вищий антикорупційний суд. Це буде гарантією неупередженого розгляду.</p>
      <p>Стаття 290 Цивільного процесуального кодексу України передбачає, що позов про визнання необґрунтованими активів та їхнє стягнення в дохід держави пред’являється щодо активів, набутих після дня набрання чинності цим законом, якщо різниця між їхньою вартістю та законними доходами особи, уповноваженої на виконання функцій держави або місцевого самоврядування, у 500 і більше разів перевищує розмір прожиткового мінімуму для працездатних осіб, а також щодо доходів від цих активів.</p>
      <p>Нагадаємо, 31 жовтня народні депутати України <a href="https://www.unn.com.ua/uk/news/1833251-nardepi-ukhvalili-v-tsilomu-zakonopreokt-pro-konfiskatsiyu-nezakonnikh-aktiviv-chinovnikiv">ухвалили</a> в цілому законопроект № 1031 про конфіскацію незаконних активів чиновників. Відповідне рішення підтримали 259 народних депутатів України.</p>
      <p>Довідка. За нормами адміністративного та кримінального законодавства у частині кваліфікації злочинів або правопорушень, сума неоподатковуваного мінімуму доходів громадян встановлюється на рівні податкової соціальної пільги, що дорівнює 50% розміру прожиткового мінімуму для працездатних осіб (у розрахунку на місяць), встановленому законом на 1 січня звітного податкового року.</p>
    </article>
  </body>
</html>