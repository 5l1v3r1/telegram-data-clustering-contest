<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/ponad-125-mln-zl-deficytu-w-projekcie-budzetu-wojewodztwa-podlaskiego,135558.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T19:45:00+00:00"/>
    <meta property="og:title" content="Ponad 125 mln zł deficytu w projekcie budżetu województwa podlaskiego"/>
    <meta property="og:description" content="125,6 mln zł deficytu zakłada projekt budżetu województwa podlaskiego na 2020 r. Projekt budżetu - w ramach pierwszego czytania - zaprezentował po południu w Białymstoku radnym sejmiku skarbnik województwa Paweł Jungerman."/>
  </head>
  <body>
    <article>
      <h1>Ponad 125 mln zł deficytu w projekcie budżetu województwa podlaskiego</h1>
      <address><time datetime="2019-11-25T19:45:00+00:00">25 Nov 2019, 19:45</time> by <a rel="author">PAP/JS  </a></address>
      <h4>125,6 mln zł deficytu zakłada projekt budżetu województwa podlaskiego na 2020 r. Projekt budżetu - w ramach pierwszego czytania - zaprezentował po południu w Białymstoku radnym sejmiku skarbnik województwa Paweł Jungerman.</h4>
      <hr/>
      <ul>
        <li>
          <b>Drugie czytanie projektu budżetu i głosowanie nad nim odbędzie się na sesji 20 grudnia - poinformował przewodniczący sejmiku województwa podlaskiego Bogusław Dębski.</b>
        </li>
        <li>
          <b>Wśród najważniejszych inwestycji drogowych w projekcie budżetu dofinansowanych z UE są wymienione np. droga Ciechanowiec-Ostrożany, Sokółka-Dąbrowa Białostocka, Zabłudów-Nowosady.</b>
        </li>
        <li>
          <b>19 mln zł zapisano w budżecie na inwestycje w ochronę zdrowia.</b>
        </li>
      </ul>
      <p>Dochody są planowane na poziomie 725,6 mln zł, wydatki mają wynieść 851,2 mln zł. Deficyt - 125,6 mln zł - ma być pokryty z kredytu (80 mln zł) oraz 45 mln zł nadwyżki budżetowej z lat poprzednich - poinformował skarbnik.</p>
      <p>Na sesji nie było szerszej prezentacji tego projektu budżetu, radni zapoznali się z nim wcześniej na komisjach. Nie prezentował go też na sesji zarząd województwa. Zarząd województwa przyjął projekt tego budżetu 15 listopada i opublikował go w Biuletynie Informacji Publicznej (BIP) samorządu województwa.</p>
      <p>Drugie czytanie projektu budżetu i głosowanie nad nim odbędzie się na sesji 20 grudnia - poinformował przewodniczący sejmiku województwa podlaskiego Bogusław Dębski.</p>
      <p>Skarbnik Paweł Jungerman poinformował, że wśród wydatków zaplanowano np. 40 mln zł na remonty dróg wojewódzkich, a łącznie Podlaski Zarząd Dróg Wojewódzkich wyda na inwestycje 151,4 mln zł. "I to jest bardzo duża kwota" - ocenił krótko skarbnik.</p>
      <p>Wśród najważniejszych inwestycji drogowych w projekcie budżetu dofinansowanych z UE są wymienione np. droga Ciechanowiec-Ostrożany, Sokółka-Dąbrowa Białostocka, Zabłudów-Nowosady.</p>
      <p>Z treści projektu budżetu zamieszczonego w BIP wynika, że środki unijne mają stanowić 34,5 proc. w strukturze budżetu. Np. z Regionalnego Programu Operacyjnego Województwa Podlaskiego ma pochodzić 645,2 mln zł. Wydatki na programy i projekty unijne są planowane na kwotę 221 mln zł.</p>
      <p>Skarbnik poinformował, że 2,2 mln zł samorząd chce przeznaczyć na wsparcie ochotniczych straży pożarnych, 2 mln zł na ochronę zabytków. 4 mln zł mają trafić na rozpoczęcie gruntownej modernizacji Teatru Dramatycznego im. A. Węgierki w Białymstoku. Cała wieloletnia inwestycja w teatrze ma kosztować - jak mówił - ok. 40 mln zł. Teatr ma się starać o dofinansowanie z tzw. środków norweskich. 16 mln zł zaplanowano natomiast na remont zabytkowego budynku w centrum Białegostoku po Książnicy Podlaskiej, który przejął jakiś czas temu urząd marszałkowski, mieściły się tam departamenty rolne, ale przeniesiono je w inne miejsce.</p>
      <p>19 mln zł zapisano w budżecie na inwestycje w ochronę zdrowia. Radny Cezary Cieślukowski (PSL) oceniał, że to trzykrotnie mniej niż w 2019 r. Członek zarządu województwa Marek Malinowski powiedział, że kwota ta ma szanse być podwojona np. dzięki staraniom szpitali o dotacje z funduszy transgranicznych czy innych źródeł.</p>
      <p>Wiadomo już także, że Białostockie Centrum Onkologii przymierza się do rozbiórki budynku przy ul. Ogrodowej, który samorząd województwa przejął dawniej od Uniwersytetu Medycznego. Budynek ma być zburzony, a jego miejscu ma powstać ośrodek kompleksowej diagnostyki i leczenia raka piersi Breast Cancer Unit ( plany na powstanie takiego ośrodka były już prezentowane wcześniej). Nie podano na razie kiedy prace będą realizowane, nie było w poniedziałek na sejmiku mowy o kosztach.</p>
      <p>Większość w podlaskim sejmiku ma Zjednoczona Prawica. W poniedziałek ślubowanie złożyło troje nowych radnych: Wojciech Grochowski (PSL), Krzysztof Kondraciuk i Piotr Modzelewski (obaj z listy PiS), którzy zastąpili troje radnych, którzy w ostatnich wyborach zostali parlamentarzystami.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>