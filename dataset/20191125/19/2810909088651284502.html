<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359643"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-25T19:07:00+00:00"/>
    <meta property="og:title" content="За насиље у породици, од маја, и кривична одговорност"/>
    <meta property="og:description" content="Разједињене евиденције о броју жртава, насиље које се третира као прекршај, проблем са наплатом алиментације, само су неки од проблема у борби против насиља над женама у Српској, али и БиХ. Данас је Међународни дан борбе против насиља над женамa и први од 16 дана активизма, посвећених овом проблему."/>
  </head>
  <body>
    <article>
      <h1>За насиље у породици, од маја, и кривична одговорност</h1>
      <address>
        <time datetime="2019-11-25T19:07:00+00:00">25 Nov 2019, 19:07</time>
      </address>
      <p>
        <i>Разједињене евиденције о броју жртава, насиље које се третира као прекршај, проблем са наплатом алиментације, само су неки од проблема у борби против насиља над женама у Српској, али и БиХ. Данас је Међународни дан борбе против насиља над женамa и први од 16 дана активизма, посвећених овом проблему.</i>
      </p>
      <p>Деветнаест жена и 19-оро дјеце боравило је у сигурној кући у Бањалуци од почетка године. Омогућити им пристојан живот далеко од насилника, у Сигурној кући кажу – подразумијева запослење.</p>
      <p>- Можемо рећи да се повећава број послодаваца који успостављају једну врсту неформалне сарадње са нашом фондацијом, и спремни су да запосле жене из сигурне куће - каже Амела Башић Томић, координаторка Сигурне куће у Бањалуци.</p>
      <p>Много је сличних бројева, али на различитим адресама, јер Српска нема јединствену евиденцију о жртвама насиља.</p>
      <p>Свака од пет институција задужених за ову област има своје податке, плус позиви на СОС телефон.</p>
      <p>У извјештају Гревио комитету, који прати спровођење Истанбулске конвенције, а коју је и БиХ потписала и ово ће бити споменуто.</p>
      <p>- Једна од препорука ће бити да казнена политика мора бити оштрија и да је неприхватљиво да се за тако страшна дјела дају условне осуде вишеструких починилаца насиља - навела је Горица Ивић, Фондација Удружене жене Бањалуке.</p>
      <p>Таква дјела до сада су била у класи саобраћајних прекршаја и кажњавана су новчано. Од маја наредне године тако више неће бити.</p>
      <p>- Овим посљедњим измјенама и допунама све радње насиља у породици квалификоваће се као кривично дјело, што је нама јако битно, јер до сад је то био прекршај - појашњава Босиљка Бошњак, помоћница министра за породицу, омладину и спорт Републике Српске.</p>
      <p>Стручњаци ипак наглашавају да је и досадашњи закон добар, али се не примјењује, па се мјера удаљавања насилника из стана готово не изриче.</p>
      <p>- Жртвама насиља помажемо тако што заједно са полицијом изађемо на терен кад се жртва осмјели да га пријави и нудимо им смјештај у сигурној кући, док насилник профитира из цијеле ситуације - категорична је Марија Јаковљевић, психолог у Центру за социјални рад Бањалука.</p>
      <p>За 23 године рада, Фондација Удружене жене Бањалука дала је више од 8.000 правних савјета, углавном због немогућности наплаћивања алиментације. Овај проблем, сматрају, треба ријешити кроз буџет.</p>
      <p>- Рјешење би било да држава исплаћује алиментацију женама након развода брака или раскида партнерске заједнице, а да ће држава наћи начин да наплати од онога ко је обавезан плаћати. Међутим, то је дуги низ година на чекању - истиче Лана Јајчевић, Фондација Удружене жене Бањалуке.</p>
      <p>Међународним даном борбе против насиља над женама, започиње 16 дана активизма.</p>
      <p>До 10. децембра, Међународног дана људских права, трајаће међународна кампања посвећена борби против насиља над женама.</p>
    </article>
  </body>
</html>