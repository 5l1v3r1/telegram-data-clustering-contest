<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/citi/biatloniste-baiba-bendika-sezonas-merkis-ir-goda-pjedestala-sasniegsana/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T19:34:00+00:00"/>
    <meta property="og:title" content="Biatloniste Baiba Bendika: Sezonas mērķis ir goda pjedestāla sasniegšana"/>
    <meta property="og:description" content="Labākā Latvijas biatloniste Baiba Bendika par mērķi šīs sezonas sacensībās izvirzījusi goda pjedestāla sasniegšanu, intervijā laikrakstam “Diena” saka sportiste."/>
  </head>
  <body>
    <article>
      <h1>Biatloniste Baiba Bendika: Sezonas mērķis ir goda pjedestāla sasniegšana</h1>
      <address><time datetime="2019-11-25T19:34:00+00:00">25 Nov 2019, 19:34</time> by <a rel="author">LETA</a></address>
      <p>Labākā Latvijas biatloniste Baiba Bendika par mērķi šīs sezonas sacensībās izvirzījusi goda pjedestāla sasniegšanu, intervijā laikrakstam “Diena” saka sportiste.</p>
      <p>Atšķirībā no Andreja Rastorgujeva, kurš sezonu sāks Starptautiskās biatlona savienības (IBU) kausa pirmajā posmā Norvēģijā, Bendika uzreiz dosies uz Pasaules kausa (PK) pirmo posmu Zviedrijā, kur plāno piedalīties jau pāru jauktajā stafetē.</p>
      <p>Sportiste sarunā atklāj, ka viņai patīk trenēties augstkalnē gandrīz 3000 metru augstumā. Arī viņas līdz šim labākā sasnieguma trase Kanādā, Kenmorā ir krietni virs jūras līmeņa, augstuma atzīmei sasniedzot gandrīz pusotru kilometru. To sekmē arī treniņu grafiks, vienu mēnesi aizvadot augstkalnē, vienu – tuvāk jūras līmenim.</p>
      <p>Bendikai sezonai nepieciešami apmēram 50 tūkstoši eiro, kas tiek nodrošināti ar Latvijas Biatlona federācijas palīdzību, piesaistot valsts, sponsoru un IBU līdzekļus, kā arī nepieciešamības gadījumā ieguldot savus resursus. Sezonai sportiste jūtas sagatavojusies labi, treniņos veicot par desmit procentiem lielāku darbu nekā pirms iepriekšējās sezonas.</p>
      <p>Biatloniste nesūdzas par apstākļiem, kādos viņa trenējas, par spīti runām par finanšu deficītu federācijā un vasarā izvirzītajām apsūdzībām kukuļošanā federācijas prezidentei Baibai Brokai: “Kopš Broka sāka strādāt kopā ar [federācijas viceprezidentu Gundaru] Upenieku, situācija ir krasi mainījusies uz labo pusi. Viņi pie darba ķērās grūtā brīdī, bet vienmēr cenšas izdarīt maksimumu. Broka un Upenieks mīl biatlonu, viņiem neko nevar pārmest, jo darbs tiek darīts pēc vislabākās sirdsapziņas. Federācijā viss notiek ļoti cilvēcīgi, tā ir kā ģimene.”</p>
      <p>Šobrīd pilsonības maiņas iespēju biatloniste neizskata, un tāda piedāvājuma arī nav bijis. Iespējams, ka kaut ko tādu viņa sāktu apsvērt, ja nevarētu pienācīgi sagatavoties sezonai.</p>
      <p>Līdz šim Bendikas labākais sasniegums PK posmos ir divas piektās vietas – 2015./2016. gada sezonā sprintā Kanādas trasē Kenmorā un individuālajā distancē aizvadītajā sezonā Pokļukas trasē Slovēnijā. Tuvākie mērķi saistīti ar vēlmi kādās no PK sacensībām šosezon kāpt uz goda pjedestāla, bet tālākie – to pašu izdarīt 2022. gada olimpiskajās spēlēs Pekinā.</p>
    </article>
  </body>
</html>