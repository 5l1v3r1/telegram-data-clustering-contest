<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%82%d1%83%d1%80%d1%86%d0%b8%d1%8f-%d1%82%d0%b5%d1%81%d1%82%d0%b2%d0%b0-%d1%81-%d1%84-16-%d1%80%d1%83%d1%81%d0%ba%d0%b8%d1%82%d0%b5-%d1%80%d0%b0%d0%ba%d0%b5%d1%82%d0%b8-%d1%81-400/"/>
    <meta property="og:site_name" content="Труд"/>
    <meta property="article:published_time" content="2019-11-25T19:35:31+00:00"/>
    <meta property="og:title" content="Турция тества с Ф-16 руските ракети С-400"/>
    <meta property="og:description" content="Изтребителите ще изпробват радарните системи Сделката с Москва е на стойност 2,5 млрд. долара Турски Ф-16 прелитат в небето край столицата Анкара, за да тестват възможностите на руските ракетни системи С-400, предаде Ройтерс. Изпитанията са двудневни - започнаха вчера и продължават..."/>
  </head>
  <body>
    <article>
      <h1>Турция тества с Ф-16 руските ракети С-400</h1>
      <address><time datetime="2019-11-25T19:35:31+00:00">25 Nov 2019, 19:35</time> by <a rel="author">Труд</a></address>
      <p>
        <b>Изтребителите ще изпробват радарните системи</b>
      </p>
      <p>
        <b>Сделката с Москва е на стойност 2,5 млрд. долара</b>
      </p>
      <p>Турски Ф-16 прелитат в небето край столицата Анкара, за да тестват възможностите на руските ракетни системи С-400, предаде Ройтерс.<br/>Изпитанията са двудневни – започнаха вчера и продължават и днес. Изтребителите Ф-16 и други въздухоплавателни средства на турските ВВС изпълняват полети на ниска и голяма височина, за да изпробват радарните системи на С-400.</p>
      <p>През 2017 г. Анкара подписа с Москва договор на стойност 2,5 млрд. долара за купуване на С-400. Доставките им започнаха през юни тази година, но те още не са напълно оперативни, очаква се това да стане до април догодина.</p>
      <p>Покупката на руските системи доведе до сериозно обтягане на отношенията на Турция със САЩ, които наказаха Анкара с изключване от програмата за изтребители Ф-35, в която тя участваше и като купувач, и като производител. Упрекът на Вашингтон е, че руските С-400 не са съвместими със системите за защита на НАТО и представляват заплаха за стелт изтребителите Ф-35 на американската „Локхийд Мартин”.</p>
      <p>Турция от своя страна подчертава, че С-400 няма да бъдат интегрирани в системите на НАТО и съответно няма да представляват заплаха за алианса. На тази основа Анкара отхвърля настояванията на САЩ да се откаже от сделката с Русия.</p>
      <p>Проблемът с ракетите С-400 бе обсъден от президентите Реджеп Ердоган и Доналд Тръмп на срещата им преди седмица в Белия дом. Тръмп предложи на Ердоган САЩ да доставят на Турция американски ракетни системи „Пейтриът”, ако тя се откаже от С-400. Така и не стана ясно обаче дали е постигнат пробив по проблема.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>