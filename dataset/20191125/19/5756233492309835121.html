<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623380/%D8%AC%D8%B2%D8%A6%DB%8C%D8%A7%D8%AA-%D8%AA%D8%A7%D8%B2%D9%87-%D8%A7%D8%B2-%D9%BE%D8%B1%D9%88%D9%86%D8%AF%D9%87-%D8%A7%D8%AE%D8%AA%D9%84%D8%A7%D8%B3-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%B3%D8%A7%D8%A8%D9%82-%D8%B1%D8%A7%D9%85%DB%8C%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T19:34:00+00:00"/>
    <meta property="og:title" content="جزئیات تازه از پرونده اختلاس فرماندار سابق رامیان"/>
    <meta property="og:description" content="رئیس کل دادگستری استان گلستان، از آغاز رسیدگی به پرونده فرماندار سابق رامیان در دادسرای مرکز استان خبر داد."/>
  </head>
  <body>
    <article>
      <h1>جزئیات تازه از پرونده اختلاس فرماندار سابق رامیان</h1>
      <address>
        <time datetime="2019-11-25T19:34:00+00:00">25 Nov 2019, 19:34</time>
      </address>
      <p>
        <i>رئیس کل دادگستری استان گلستان، از آغاز رسیدگی به پرونده فرماندار سابق رامیان در دادسرای مرکز استان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هادی هاشمیان با اعلام این خبر اظهار داشت: این فرد به اتهام اختلاس، تحصیل مال از طریق نامشروع، تصرف در اموال دولتی و خیانت در امانت بازداشت شده است.</p>
      <p>وی تصریح کرد: علاوه بر فرماندار، یکی از کارمندان این فرمانداری، مدیرعامل شرکت تعاونی خبازان رامیان و متصدی کارخانه آرد الماس گلستان نیز به همین اتهامات بازداشت شده‌اند.</p>
      <figure>
        <img src="https://aftabnews.ir/files/fa/news/1398/9/4/363619_175.jpg"/>
      </figure>
      <p>رئیس کل دادگستری استان گلستان گفت: این افراد سهمیه آرد دولتی شهرستان را می‌گرفتند و بخشی از آن را به جای توزیع بین نانوایی‌ها در بازار آزاد می‌فروختند.</p>
      <p>هاشمیان افزود: بررسی‌های اولیه نشان می‌دهد این افراد از سال ۱۳۹۷ تاکنون حدود ۶۰۰ تن آرد دولتی را به جای توزیع بین نانوایی‌ها از شبکه توزیع خارج کرده‌اند.</p>
      <p>به گفته وی، ابعاد این پرونده زمانی فاش شد که دادستان رامیان به شلوغی غیرعادی نانوایی‌ها شک کرد و پس از تحقیق و بررسی مشخص شد همه سهمیه آرد دولتی شهرستان بین نانوایی‌ها توزیع نمی‌شود.</p>
      <p>بر اساس اعلام روابط عمومی دادگستری گلستان، هاشمیان بیان کرد: پرونده این افراد در دادسرای مرکز استان در حال رسیدگی است.</p>
    </article>
  </body>
</html>