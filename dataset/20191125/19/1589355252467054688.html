<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/slovensko-a-madarsko-uzavreli-dohodu-v-pripade-plynovej-krizy-si-pomozu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-25T19:39:00+00:00"/>
    <meta property="og:title" content="Slovensko a Maďarsko uzavreli dohodu. V prípade plynovej krízy si pomôžu"/>
    <meta property="og:description" content="Krajiny sa musia pripraviť na to, že cez Ukrajinu už možno nebude prúdiť plyn do strednej Európy"/>
  </head>
  <body>
    <article>
      <h1>Slovensko a Maďarsko uzavreli dohodu. V prípade plynovej krízy si pomôžu</h1>
      <address><time datetime="2019-11-25T19:39:00+00:00">25 Nov 2019, 19:39</time> by <a rel="author">TASR</a></address>
      <p>
        <b>Slovensko a Maďarsko v pondelok uzavreli dohodu, na základe ktorej si v prípade budúcej plynovej krízy vzájomne pomôžu. Informoval o tom minister hospodárstva SR Peter Žiga (Smer-SD) po rokovaní s ministrom zahraničných vecí a obchodu Maďarska Péterom Szijjártóom v priestoroch kompresorovej stanice Veľké Zlievce v okrese Veľký Krtíš.</b>
      </p>
      <p>„My ako ministri musíme zabezpečiť energetickú bezpečnosť našich občanov, našich spoločností v našich krajinách. Samozrejme, v prípade, že budeme vedieť susedovi pomôcť, tak dnes sme sa dohodli, že ak jedna alebo druhá strana o to požiadajú, vyjdeme si v ústrety,“ uviedol P. Žiga.</p>
      <related>
        <a href="https://www.etrend.sk/ekonomika/za-tranzit-plynu-ziskavame-stovky-milionov-co-sa-zmeni-spustenim-nord-stream-2.html"/>
        <a href="https://www.etrend.sk/ekonomika/rusko-uvazuje-o-alternative-k-dolaru-chce-predavat-ropu-a-plyn-za-eura-a-ruble.html"/>
      </related>
      <p>Obe strany podľa neho majú záujem prehlbovať spoluprácu v oblasti plynu a energetiky aj v budúcnosti a v priebehu dvoch až troch mesiacov by mohli podpísať memorandum v súvislosti s plynovým prepojením obidvoch krajín.</p>
      <p>To sa podľa P. Žigu nachádza zhruba 19 kilometrov od kompresorovej stanici vo Veľkých Zlievcach a vybudované bolo v roku 2015. Ide zároveň o jediné prepojenie na celej hranici, takzvaný interkonektor, ktorý môže viesť plyn medzi Slovenskom a Maďarskom.</p>
      <h3>Vyššie kapacity</h3>
      <p>Keď Slovensko v roku 2009 zažilo plynovú krízu, podľa P. Žigu vtedy po 50 rokoch prvýkrát neprišiel z Ruska cez Ukrajinu na Slovensko žiaden plyn.</p>
      <p>„Poviem otvorene, v tom čase sme na to neboli pripravení. Vtedy nám maďarskí kolegovia ponúkali pomoc, že majú v zásobníkoch plyn a vedia nám ho dodať, ale my sme nemali prepojenie. V tejto chvíli ho máme a jeho kapacita stačí na pohodlné zásobovanie Slovenska alebo Maďarska na pol roka,“ konkretizoval P. Žiga.</p>
      <p>Ako pokračoval P. Szijjártó, krajiny sa musia pripraviť na to, že cez Ukrajinu už možno nebude prúdiť plyn do strednej Európy.</p>
      <p>„Od začiatku budúceho roka bude maďarsko-slovenský interkonektor schopný pracovať s vyššou kapacitou a v prípade potreby bude vedieť dodávať viacej plynu,“ povedal maďarský minister, podľa ktorého stúpne jeho kapacita na sedem miliárd kubických metrov plynu.</p>
      <p>Priemerná ročná spotreba plynu na Slovensku sa v súčasnosti pohybuje do piatich miliárd kubíkov plynu. V Maďarsku je to zhruba dvojnásobok.</p>
    </article>
  </body>
</html>