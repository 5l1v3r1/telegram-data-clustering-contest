<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654115/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T19:15:00+00:00"/>
    <meta property="og:title" content="Лондон не подовжив ліцензію Uber"/>
    <meta property="og:description" content="Транспортне управління Лондона відмовилося видати нову ліцензію сервісу онлайн-замовлення таксі Uber, що ставить під загрозу його подальшу роботу в британській столиці"/>
  </head>
  <body>
    <article>
      <h1>Лондон не подовжив ліцензію Uber</h1>
      <address>
        <time datetime="2019-11-25T19:15:00+00:00">25 Nov 2019, 19:15</time>
      </address>
      <p>Транспортне управління Лондона відмовилося видати нову ліцензію сервісу онлайн-замовлення таксі Uber, що ставить під загрозу його подальшу роботу в британській столиці.</p>
      <p>Про це повідомляє<a href="https://ua.interfax.com.ua/"> "Інтерфакс-Україна"</a>.</p>
      <p>Компанія може подати скаргу на рішення регулятора протягом 21 дня. Uber зможе продовжувати роботу в Лондоні до тих пір, поки рішення регулятора буде затверджуватися судом.</p>
      <p>Ліцензія Uber була відкликана у 2017 році через побоювання з приводу безпеки пасажирів, проте після цього Uber продовжував надавати свої послуги, оскільки компанія подала апеляцію на рішення TfL. Сервіс працює з тимчасовою ліцензією, термін дії якої закінчується 25 листопада.</p>
      <p>Незважаючи на те, що компанія досягла деякого прогресу, зумівши розсіяти частину сумнівів регулятора, останній все ще побоюється, що до додатка і, відповідно, до перевезення пасажирів можуть отримувати доступ неавторизовані водії.</p>
      <p>Регулятор виявив не менше 14 тис випадків, коли водії, які не мають ліцензії або позбавлені її, отримували доступ до акаунтів авторизованих водіїв Uber і, відповідно, могли перевозити пасажирів.</p>
      <p>Уразливість в додатку Uber дозволяла стороннім людям завантажувати свої фотографії в акаунти авторизованих водіїв, зазначають в TfL.</p>
      <p>Багато водіїв тепер не тільки стануть безробітними, а й зіткнуться з проблемою при оплаті лізингових внесків за автомобіль, пише Bloomberg.</p>
      <p>Лондон є одним з ключових міст для Uber за межами США, в британській столиці компанія працює з близько 45 тис ліцензованих водіїв. TfL видав ліцензії ряду конкуруючих з Uber сервісів, включаючи Ola, ViVan і Bolt.</p>
    </article>
  </body>
</html>