<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/ne-sered-pershykh-zahroz-khomchak-pro-mozhlyvist-vidkrytoho-napadu-z-boku-rosii-203461.html"/>
    <meta property="og:site_name" content="5 канал"/>
    <meta property="article:published_time" content="2019-11-25T19:47:00+00:00"/>
    <meta property="og:title" content="&quot;Не серед перших загроз&quot;: Хомчак про можливість відкритого нападу з боку Росії"/>
    <meta property="og:description" content="Росія не вважає військову агресію найбільшою загрозою для України"/>
  </head>
  <body>
    <article>
      <h1>"Не серед перших загроз": Хомчак про можливість відкритого нападу з боку Росії</h1>
      <address>
        <time datetime="2019-11-25T19:47:00+00:00">25 Nov 2019, 19:47</time>
      </address>
      <p>Головнокомандувач Збройних сил України генерал-лейтенант Руслан Хомчак оцінив загрозу відкритого нападу з боку Росії. Про це він розповів у інтерв'ю <a href="https://www.ukrinform.ua/rubric-ato/2824697-ruslan-homcak-nacalnik-genstabu-golovnokomanduvac-zsu.html?fbclid=IwAR2WNCJ2snyDbTf3OpqBUzInsayYjHJFhWK35MK9Kl1Bc44uJD5mW5jQ_Pg">"Укрінформу"</a>.  </p>
      <p>За словами головнокомандувача, Росія досі вважає Україну сферою свого впливу. Також країна-агресор не вважає відкриту військову агресію найбільшою загрозою для нашої країни. </p>
      <blockquote>"Перед Україною багато загроз, і не всі вони полягають у військовій сфері. Загрози залишаються всі ті, що були й раніше. Наш східний сусід не відмовився від того, що Україна має бути сферою його впливу", – впевнений генерал-лейтенант. </blockquote>
      <p>На думку Хомчака, у дискусіях на різних телевізійних шоу наше суспільство чомусь думає про найгірший варіант. Український народ хапається за те, що Росія може здійснити широку агресію.</p>
      <blockquote>"На моє переконання і виходячи з того, що аналізує Генеральний штаб, ми дійшли висновку, що відкрита військова агресія з боку Росії – не серед перших загроз, але є у переліку "крайніх" варіантів, хоча й найбільш віддалених", – переконаний генерал. </blockquote>
      <p>Як повідомляв 5UA., <a href="https://www.5.ua/suspilstvo/soromno-komentuvaty-khomchak-kazhe-shcho-katery-vmsu-rozhrabuvaly-marodery-203372.html">Руслан Хомчак заявив</a>, що йому соромно коментувати стан, в якому російська сторона повернула два катери "Нікополь" і "Бердянськ" та буксир "Яни Капу". Також обурився викраденням сантехніки та мідних трубопроводів.</p>
      <p> </p>
    </article>
  </body>
</html>