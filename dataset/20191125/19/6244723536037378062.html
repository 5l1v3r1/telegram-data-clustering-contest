<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/sukces-polskiej-gry-komputerowej-bee-simulator/xxq9t4m"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T19:38:24+00:00"/>
    <meta property="og:title" content="Sukces polskiej gry. Miliony odsłon trailerów, drożejące akcje"/>
    <meta property="og:description" content="Nakłady na produkcję i marketing nowej gry „Bee Simulator”, autorstwa Varsav Game Studios, już się zwróciły. Akcje spółki zdrożały o ponad 25 proc. Jak informują twórcy, w listopadzie zanotowano łącznie około 7 mln odsłon trailerów z gry i materiałów wygenerowanych przez użytkowników - podaje &quot;Rzeczpospolita&quot;."/>
  </head>
  <body>
    <article>
      <h1>Sukces polskiej gry. Miliony odsłon trailerów, drożejące akcje</h1>
      <h2>Nakłady na produkcję i marketing nowej gry „Bee Simulator”, autorstwa Varsav Game Studios, już się zwróciły. Akcje spółki zdrożały o ponad 25 proc. Jak informują twórcy, w listopadzie zanotowano łącznie około 7 mln odsłon trailerów z gry i materiałów wygenerowanych przez użytkowników - podaje "Rzeczpospolita".</h2>
      <address><time datetime="2019-11-25T19:38:24+00:00">25 Nov 2019, 19:38</time> by <a rel="author">Rzeczpospolita</a></address>
      <p>– Cieszy nas bardzo brak mocno ciążących błędów, widzimy jednak pole do poprawy wielu małych aspektów, które bolą graczy. Zespół już szykuje poprawkę uwzględniającą uwagi graczy i uzupełniającą grę o funkcjonalności, których nie udało się zawrzeć w wersji oddanej do certyfikacji – deklaruje Łukasz Rosiński, wiceprezes Varsav Game Studios.</p>
      <p>Zdaniem Rosińskiego nie jest to typowy symulator, gra akcji czy zazwyczaj nudna i łatwa gra edukacyjna. „Bee Simulator” łączy te trzy rodzaje gier w jedną. Nie ma też standardowych założeń rozgrywki, udało się bowiem trafić do zazwyczaj wykluczających się w każdym arkuszu sprzedażowym grup docelowych – dorosłych, doświadczonych graczy i dzieci lub osób zaczynających przygodę z grami. Ta unikalność oraz fakt, że od początku udało się bardzo dobrze poprowadzić marketing gry, mocno przyczyniła się także do podpisania przez spółkę korzystnych umów - z wydawcą oraz z Epic Games na roczną wyłączność wersji PC na platformie Epic Games Store - czytamy <a href="https://cyfrowa.rp.pl/gry-i-esport/41813-sukces-polskiej-gry-czy-pszczola-podbije-swiat?utm_source=rp&amp;utm_medium=teaser_redirect">na stronie "Rzeczpospolitej"</a>.</p>
      <p>- Epic Games bardzo docenił nasz produkt i chciał go mieć na swojej półce. Środki z tego kontraktu będą rozliczane minimum przez kolejne cztery kwartały, co bardzo pozytywnie wpłynie na przepływy spółki w kolejnych okresach – podkreśla Rosiński.</p>
      <p>– Z danych przedstawionych nam przez wydawcę, wynika, że w listopadzie zanotowaliśmy łącznie około 7 mln odsłon trailerów z gry i materiałów wygenerowanych przez użytkowników. Najlepsze filmy influncerów przekroczyły już barierę 400 tys. wyświetleń, notując przy tym bardzo pozytywny odbiór – minimalnie 97 proc. odbiorców wyraża pozytywne opinie i bardzo chętnie komentuje – podsumowuje wiceprezes.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>Źródło: <a href="https://cyfrowa.rp.pl/gry-i-esport/41813-sukces-polskiej-gry-czy-pszczola-podbije-swiat?utm_source=rp&amp;utm_medium=teaser_redirect">Rzeczpospolita</a></p>
      <p>(pmd)</p>
    </article>
  </body>
</html>