<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/culisele-negocierii-ciolacu-dancila-fost-intermediar-rol-joaca-mihai-tudose-1_5ddc1ac35163ec4271692ed9/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T19:01:13+00:00"/>
    <meta property="og:title" content="Culisele negocierii dintre Ciolacu şi Dăncilă. Cine a fost intermediar. Ce rol joacă Mihai Tudose"/>
    <meta property="og:description" content="Liderii social-democraţi au dus obiceiul decapitării mai departe: Viorica Dăncilă a fost forţată să demisioneze din fruntea partidului, după înfrângerea de la prezidenţiale. Marcel Ciolacu şi-a asigurat deja sprijinul baronilor pentru şefia PSD. Dăncilă pleacă în şomaj cu perspective de angajare tot la stat."/>
  </head>
  <body>
    <article>
      <h1>Culisele negocierii dintre Ciolacu şi Dăncilă. Cine a fost intermediar. Ce rol joacă Mihai Tudose</h1>
      <address><time datetime="2019-11-25T19:01:13+00:00">25 Nov 2019, 19:01</time> by <a rel="author">Sebastian Zachmann</a></address>
      <h4>Liderii social-democraţi au dus obiceiul decapitării mai departe: Viorica Dăncilă a fost forţată să demisioneze din fruntea partidului, după înfrângerea de la prezidenţiale. Marcel Ciolacu şi-a asigurat deja sprijinul baronilor pentru şefia PSD. Dăncilă pleacă în şomaj cu perspective de angajare tot la stat.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/harta-dezastrului-psd-s-a-colorat-romania-alegerile-prezidentiale-fiefurile-psd-numarate-degetele-mana-1_5ddc135e5163ec427168f639/index.html"/>
        <a href="https://adevarul.ro/news/politica/reincepe-razboiul-psd-buzatu-sare-gatul-ciolacu-dat-lovitura-partid-1_5ddc183e5163ec4271691d02/index.html"/>
        <a href="https://adevarul.ro/news/politica/ciolacu-intalnirea-dancila-fost-discutie-calma-asezata-productiva-rezultatul-alegerilor-nu-multumeste-niciunul-noi-1_5ddbfecc5163ec4271684854/index.html"/>
      </related>
      <p>Preşedintele Camerei Deputaţilor, Marcel Ciolacu, a avut luni o întâlnire de taină cu mai mulţi lideri PSD din teritoriu, primind  girul partidului pentru a deveni preşedinte interimar. Printre liderii care-l susţin pe Ciolacu se numără Lia Olguţa Vasilescu, Paul Stănescu şi Niculae Bădălău. Liderii social-democraţi ar vrea ca Ciolacu să preia mai întâi partidul ca preşedinte interimar, apoi  să organizeze un Congres în luna ianuarie sau cel târziu februarie, pentru a-i îndepărta pe oamenii instalaţi de Liviu Dragnea în conducere.</p>
      <p>Marcel Ciolacu şi Viorica Dăncilă au negociat mai întâi prin intermediari. Liderul PSD Neamţ, Ionel Arsene, a fost cureaua de comunicare dintre cele două tabere, susţin surse din conducerea partidului pentru „Adevărul“. Însă comunicarea la distanţă nu a adus niciun rezultat. Ulterior, Marcel Ciolacu a mers acasă la Viorica Dăncilă pentru a negocia un transfer paşnic de putere.  Marcel Ciolacu, cel mai influent lider al PSD în acest moment, i-a promis Vioricăi Dăncillă un loc eligibil la viitoarele alegeri parlamentare pe listele PSD Teleorman în schimbul demisiei, susţin sursele citate. Aşadar, Viorica Dăncilă pleacă de la Palatul Victoria direct în şomaj, dar se poate întoarce ca angajat la stat după alegerile parlamentare de anul viitor. În plus, Marcel Ciolacu i-a oferit Vioricăi Dăncilă şi funcţia de preşdinte al organizaţiei de femei PSD, ocupată momentan de Rovana Plumb.</p>
      <p>Fostul premier PSD a trebuit să aleagă între a renunţa în linişte la funcţia de preşedinte PSD şi a lupta până la capăt, scenariu în care ar fi trebuit să îndure un nou val de critici şi jigniri în şedinţa Comitetului Executiv (CEX). Lia Olguţa Vasilescu pregătise deja un discurs extrem de dur la adresa Vioricăi Dăncilă, susţin sursele citate. Olguţa Vasilescu are şi o poliţă personală de plătit, după ce Dăncilă l-a apostrofat pe soţul său, Claudiu Manda, în ultima şedinţă CEX dinaintea finalei prezidenţiale. În final, Viorica Dănciă a capitulat. „Este firesc sa se întâmple acest lucru după orice scrutin. Vreau să spun cât se poate de clar că această discuţie a fost una calmă, aşezată şi productivă”, a anunţat Marcel Ciolacu pe Facebook. În traducere, Viorica Dăncilă îşi va anunţa demisia din funcţia de preşedinte al PSD, pe motiv că partidul are nevoie de un nou început pentru a câştiga alegerile locale de anul viitor.</p>
      <p>După acordul cu Dăncilă, Marcel Ciolacu i-a convocat din nou pe liderii PSD din teritoriu la o discuţie în biroul său de la Camera Deputaţilor, ocupat până în luna mai de Liviu Dragnea. „Vreau să îi rog pe colegii mei să se gândească la obiectivele noastre pentru alegerile de anul viitor. Rămânem o echipă, rămânem împreună, aşa cum am făcut-o întotdeauna în momente mai complicate. PSD este în continuare un partid puternic!“, a scris Ciolacu pe Facebook.</p>
      <p>Potrivit surselor citate, Ciolacu le-a transmis liderilor PSD că-l va readuce în partid pe Mihai Tudose, în prezent europarlamentar din partea ProRomânia. Astfel, PSD s-ar întări în perspectiva alegerilor locale cu mai zeci de primari controlaţi de Tudose în Brăila. În plus, revenirea lui Tudose în PSD ar fi o lovitură puternică şi pentru Victor Ponta, care ar rămâne izolat pe scena politică. Mai mulţi lideri PSD i-au tranmis lui Ciolacu să nu se gândească la o alianţă cu Ponta, ci să recupereze la bucată câţiva parlamentari plecaţi la ProRomânia. Printre cei care ar putea reveni în PSD se numără Adrian Ţuţuianu şi  Ion Mocioalcă.</p>
      <p>
        <b>Fifor bifează încă o trădare</b>
      </p>
      <p>După ce i-a trădat pe Victor Ponta şi Liviu Dragnea, secretarul general al PSD, Mihai Fifor, s-a dezis şi de Viorica Dăncilă. Într-o postare pe Facebook, Fifor i-a dat dreptate Gabrielei Firea, care a criticat aducerea lui Gabriel Oprea în partid. Fifor „a uitat“ să spună că s-a numărat printre puţinii lideri PSD care au ştiut de colaborarea PSD cu Gabriel Oprea. Fifor a încercat să se lipească de Gabriela Firea, care, în primă fază, a intenţionat să candideze la şefia PSD. S-a răzgândit însă după ce  liderii judeţeni au trecut în masă e partea lui Marcel Ciolacu. Fifor, aflat la cuţite cu Ciolacu, va rămâne fără nicio funcţie în partid.</p>
      <p>Pe de altă parte, Eugen Teodorovici, un alt apropiat al Vioricăi Dăncilă, va primi o funcţie de conducere şi în noua formulă, susţin sursele citate. „Calm şi raţiune! Numărul de voturi obţinut de PSD în turul 2 este aproape similar cu numărul de voturi ob ţinut în decembrie 2016. Identitatea noastră politică este sigură şi bine definită“, a îndemnat fostul ministru de Finanţe.</p>
      <blockquote> Mi-e greu să cred că Viorica Dăncilă este liderul pe care PSD îl poate lua ca stegar, ca voievozii de odinioară, care ridicau paloşul şi duceau înainte spre victorie întreaga trupă.<br/>Şerban Nicolae, senator PSD</blockquote>
      <hr/>
    </article>
  </body>
</html>