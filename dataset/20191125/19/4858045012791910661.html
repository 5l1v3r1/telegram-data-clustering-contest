<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/politia-elena-a-creat-in-premiera-un-serviciu-special-impotriva-violentelor-domestice-femeile-sa-denunte-aceasta-problema_1406655.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:38:28+00:00"/>
    <meta property="og:title" content="Poliţia elenă a creat, în premieră, un serviciu special împotriva violențelor domestice: 'Femeile să denunțe această problemă'"/>
    <meta property="og:description" content="Poliţia elenă a creat, în premieră, un serviciu special"/>
  </head>
  <body>
    <article>
      <h1>Poliţia elenă a creat, în premieră, un serviciu special împotriva violențelor domestice: 'Femeile să denunțe această problemă'</h1>
      <address><time datetime="2019-11-25T19:38:28+00:00">25 Nov 2019, 19:38</time> by <a rel="author">Maria Stan</a></address>
      <p>Poliţia elenă a creat, în premieră, un serviciu special "pentru a face faţă violenţelor domestice" care au înregistrat o creştere de 34,5% în Grecia între 2014 şi 2018, au anunţat luni autorităţile.</p>
      <p>"Violenţa domestică, ale cărei victime sunt în principal femeile, a luat dimensiuni îngrijorătoare în ultimii ani" în Grecia, a precizat pentru AFP Ioanna Rotziokou, o purtătoare de cuvânt a poliţiei, responsabilă de această temă.</p>
      <p>Pentru a face faţă acestei creşteri, "poliţia a creat un serviciu special care cuprinde jurişti, sociologi şi psihologi pentru a coordona acţiunea în întreaga ţară împotriva acestei probleme", a explicat Ioanna Rotziokou.</p>
      <p>Cu ocazia Zilei mondiale a eliminării violenţei împotriva femeilor, un clip care a fost postat luni pe pagina de Facebook a poliţiei le îndeamnă pe femei să denunţe cazurile de violenţă domestică.</p>
      <p>În 2018, marea majoritate a celor 5.088 de apeluri înregistrate la linia telefonică din Grecia de asistenţă pentru femei (87%) au vizat cazuri de violenţă domestică, al căror autor este partenerul.</p>
      <p>Organizaţii feministe au făcut apel luni seară la o manifestaţie în centrul Atenei pentru a protesta împotriva "oricărei forme de violenţă sexistă".</p>
      <p>Publicaţia electronică feministă @tomov a dezvăluit că "11 feminicide au avut loc în ultimele 12 luni" în Grecia, dintre care zece între ianuarie şi iulie 2019.</p>
      <p>"O parte a societăţii vorbeşte de 'crime din pasiune', de 'crime de onoare' sau de 'un moment prost' aruncând vina asupra victimei. Dar, pentru noi, aceste crime sexiste nu sunt altceva decât (acte de) misoginie", a precizat publicaţia, insistând asupra "structurii patriarhale" a societăţii greceşti.</p>
      <p>Într-o ţară în care dezbaterea publică despre chestiuni precum egalitatea, discriminările sau violenţele sexiste este rară, femeile ezită deseori să denunţe violenţele conjugale, explică experţii.</p>
    </article>
  </body>
</html>