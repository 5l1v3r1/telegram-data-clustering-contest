<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623378/%D9%85%D8%AF%D8%A7%D8%B1%D8%B3-%D8%A8%D8%B1%D8%AE%DB%8C-%D8%B4%D9%87%D8%B1%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%A7%D8%B5%D9%81%D9%87%D8%A7%D9%86-%D8%AA%D8%B9%D8%B7%DB%8C%D9%84-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T19:19:00+00:00"/>
    <meta property="og:title" content="مدارس برخی شهرهای استان اصفهان تعطیل شد"/>
    <meta property="og:description" content="مدیرکل مدیریت بحران استانداری اصفهان از تعطیلی مدارس کلانشهر اصفهان و برخی از شهرهای استان بدلیل آلودگی هوا در روز سه‌شنبه خبر داد."/>
  </head>
  <body>
    <article>
      <h1>مدارس برخی شهرهای استان اصفهان تعطیل شد</h1>
      <address>
        <time datetime="2019-11-25T19:19:00+00:00">25 Nov 2019, 19:19</time>
      </address>
      <p>
        <i>مدیرکل مدیریت بحران استانداری اصفهان از تعطیلی مدارس کلانشهر اصفهان و برخی از شهرهای استان بدلیل آلودگی هوا در روز سه‌شنبه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>'منصور شیشه‌فروش' دوشنبه شب با اشاره به مصوبات کارگروه ویژه آلودگی هوا افزود: به‌منظور مدیریت، کنترل و جلوگیری از افزایش آلاینده‌ها و مواجه نشدن گروه‌های حساس با آلودگی هوا مقرر شد که فردا سه‌شنبه کلیه مهدهای کودک، پیش دبستانی‌ها، دوره‌های تحصیلی ابتدایی، متوسطه اول و متوسطه دوم در نواحی ششگانه شهر اصفهان و مناطق آموزش و پرورش زرین‌شهر، فولادشهر، باغبهاداران، خمینی‌شهر، نجف‌آباد، شاهین‌شهر، فلاورجان، پیربکران، بُرخوار، مبارکه و شهر سجزی تعطیل است.</p>
      <p>وی گفت: این کارگروه مصوبات دیگری هم در زمینه جلوگیری از انجام فعالیت ورزشی انفرادی، همگانی و باشگاهی در محیط‌های باز و رعایت الگوی مصرف سوخت توسط مشترکان داشته است.</p>
      <figure>
        <img src="https://aftabnews.ir/files/fa/news/1398/9/4/363617_910.jpg"/>
      </figure>
      <p>مدیرکل مدیریت بحران استانداری اصفهان، استفاده نکردن از وسایط نقلیه شخصی و استفاده از وسایل حمل و نقل عمومی توسط شهروندان و تردد نکردن خودروها در محدوده ترافیکی زوج و فرد را از دیگر مصوبات این کارگروه اعلام کرد.</p>
      <p>به گفته وی، واحدهای ریخته‌گری و واحدهای تولید گچ و خاک و کوره‌های آجرپزی در بُرخوار، اصفهان و شاهین شهر و معادن گچ هم تا آخر هفته جاری تعطیل خواهند بود.</p>
      <p>شیشه‌فروش ادامه داد: فعالیت واحدها و صنایع آلاینده مورد تایید محیط زیست هم تا آخر هفته جاری کاهش پیدا خواهد کرد.</p>
      <p>وضعیت کیفیت هوای شهر اصفهان، دیروز یکشنبه سوم آذر برای سومین روز پیاپی در ماه جاری با شاخص کیفی ۱۲۵(AQI) برای گروه‌های حساس در وضعیت ناسالم قرار گرفت.</p>
      <p>امروز دوشنبه که غلظت آلاینده‌ها در هوای اصفهان، شدیدتر به نظر می‌آید تا لحظه مخابره خبر هیچ اطلاعاتی در باره میزان آلودگی هوا در سامانه اینترنتی کیفیت هوای اداره کل حفاظت محیط زیست استان درج نشده و دلیل آن اختلالات اینترنتی عنوان شده است. این در حالی است که در چند روز گذشته شاخص کیفی هوا بطور روزانه در این سامانه اعلام می‌شد.</p>
      <p>شاخص کیفی هوا(Air Quality Index)، معیاری است که غلظت ترکیب‌های مختلف آلاینده موجود در هوا مانند مونوکسید کربن، دی‌اکسید گوگرد، ترکیب‌های نیتروژن‌دار، ازون و ذره‌های معلق(کوچک‌تر از ۱۰ و ۲.۵ میکرو متر) را که دارای حدود مجاز متفاوت با واحدهای مختلف است، به یک عدد بدون واحد تبدیل می‌کند و وضعیت آلودگی هوا را نمایش می‌دهد.</p>
      <p>شاخص کیفی هوا از صفر تا ۵۰ هوای پاک، ۵۱ تا ۱۰۰ هوای سالم، ۱۰۱ تا ۱۵۰ ناسالم برای گروه‌های حساس، ۱۵۱ تا ۲۰۰ ناسالم برای عموم، ۲۰۱ تا ۳۰۰ بسیار ناسالم و ۳۰۱ تا ۵۰۰ خطرناک به شمار می‌آید.</p>
      <p>شهروندان باید در شرایطی که آلودگی هوا از مرز سالم عبور می کند، توصیه‌ها و مراقبت‌های بهداشتی و تغذیه‌ای لازم را به کار گیرند.</p>
      <p>البته گروه‌های در معرض خطر و حساس در مقابل آلودگی هوا شامل کودکان، سالمندان، مادران باردار و مبتلایان به بیماری‌های قلبی و ریوی در زمان افزایش غلظت آلاینده‌ها باید بیش از سایرین مراقب سلامت خود باشند.</p>
      <p>تمام افراد بویژه گروه‌های حساس و در معرض خطر در زمانی که آلاینده‌های خطرناک هوا افزایش می‌یابد، باید در صورت امکان از حضور در مکان‌های باز خودداری کنند.</p>
      <p>افراد دارای بیماری انسداد دستگاه تنفسی، آسم و بیماری‌های قلبی - عروقی بیشتر از دیگران باید نکات ایمنی را رعایت و از فعالیت در فضاهای باز خودداری و در چنین مواقعی در منزل استراحت کنند.</p>
      <p>در مواقع یادشده باید به اندازه کافی از مایعات استفاده و از خوردن غذاهای آماده در بیرون از منزل و نیز سفرهای غیرضرور در سطح شهر پرهیز کرد.</p>
    </article>
  </body>
</html>