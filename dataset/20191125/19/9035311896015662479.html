<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/trump-tan-bagdadi-operasyonunda-gorevli-kopege-madalya-conan-su-anda-dunyan-n-en-unlu-kope"/>
    <meta property="og:site_name" content="euronews"/>
    <meta property="article:published_time" content="2019-11-25T19:51:37+00:00"/>
    <meta property="og:title" content="Trump'tan Bağdadi operasyonunda görevli 'Conan' adlı köpeğe madalya"/>
    <meta property="og:description" content="Amerika Birleşik Devletleri Başkanı Donald Trump, IŞİD lideri Ebubekir el-Bağdadi'nin etkisiz hale getirildiği operasyonda yaralanan &quot;Conan&quot; adlı köpeği Beyaz Saray'da ağırlayarak plaket ve madalya verdi."/>
  </head>
  <body>
    <article>
      <h1>Trump'tan Bağdadi operasyonunda görevli 'Conan' adlı köpeğe madalya</h1>
      <address><time datetime="2019-11-25T19:51:37+00:00">25 Nov 2019, 19:51</time> by <a rel="author">euronews </a></address>
      <p>Amerika Birleşik Devletleri Başkanı Donald Trump, IŞİD lideri Ebubekir el-Bağdadi'nin etkisiz hale getirildiği operasyonda yaralanan "Conan" adlı köpeği Beyaz Saray'da ağırlayarak plaket ve madalya verdi.</p>
      <p>Trump, eşi Melania Trump, Başkan Yardımcısı Mike Pence ve Bağdadi operasyonunda kullanılan Conan ile Beyaz Saray'ın bahçesinde kameraların karşısına çıktı.</p>
      <p>Conan'a operasyondaki katkılarından dolayı bir plaket ve madalya verdiklerini belirten Trump, "Conan şu anda dünyanın en ünlü köpeği. O, Bağdadi operasyonu esnasında neler olduğunu biliyordu." dedi.</p>
      <p>Trump, "kahraman" olarak söz ettiği Conan'ın operasyonda aldığı yaraların iyileştiğini ve "işinin başına döndüğünü" vurguladı.</p>
      <p>Trump ayrıca, Bağdadi operasyonuna katılan özel kuvvet askerleri ile de Beyaz Saray'da bir araya geldiklerini belirtti.</p>
      <ul>
        <li>
          <a href="https://tr.euronews.com/2019/10/29/el-bagdadi-operasyonunda-kritik-rol-oynayan-k-9-kod-adl-coban-kopegi">Malinois: El Bağdadi operasyonunda kritik rol oynayan çoban köpeği</a>
        </li>
        <li>
          <a href="https://tr.euronews.com/2019/10/29/bagdadi-nin-olumu-sonrasi-isid-in-basina-kim-gececek">Bağdadi'nin ölümü sonrası IŞİD'in başına kim geçecek?</a>
        </li>
        <li>
          <a href="https://tr.euronews.com/2019/10/28/trump-ve-durum-odasindaki-kisilerin-dilinden-bagdadi-operasyonu-nasil-hazirland-neler-yasa">Trump ve durum odasındaki kişilerin dilinden Bağdadi operasyonu: Nasıl hazırlandı, neler yaşandı?</a>
        </li>
      </ul>
      <h3>ABD'nin Bağdadi operasyonu</h3>
      <p>IŞİD lideri Bağdadi, ABD Özel Kuvvetleri'nin 8 helikopterle İdlib'in kuzeyinde düzenlediği operasyonda ölü ele geçirilmişti.</p>
      <p>Trump, 27 Ekim'de yaptığı basın toplantısında, Bağdadi'nin, bulunduğu evin altındaki ucu kapalı tünellerden birine girdikten sonra üzerindeki intihar yeleğini patlatarak yanındaki 3 çocukla öldüğünü açıklamıştı.</p>
      <p>Trump, daha önce Conan'a madalya taktığını gösteren ve fotomontaj olduğu anlaşılan paylaşımda bulunmuş, bu fotoğraf sosyal medyada mizah konusu olmuştu.</p>
    </article>
  </body>
</html>