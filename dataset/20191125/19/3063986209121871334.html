<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/25/843437"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T19:14:00+00:00"/>
    <meta property="og:title" content="ভারতে অভাবে একই পরিবারের চারজনের আত্মহত্যা"/>
    <meta property="og:description" content="ভারতের ত্রিপুরায় কাজের অভাব, অনাহার ও এনজিওর চড়া সুদের ঋণের চাপে একই পরিবারের ৪ জন আত্মহত্যা করেছেন। ঘটনাটি ঘটেছে রাজ্যের পূর্ব চানপুর এডিসি ভিলেজের সন্ন্যাসীমুড়া এলাকায়। শনিবার (২৩ নভেম্বর) পেশায় দিনমজুর পরেশ তাঁতি বাড়ির তিনজনকে নিয়ে আত্মহত্যা করেন। প্রাথমিকভাবে উঠে আসে দারিদ্র্য ও ঋণের বোঝার কথা। বিজেপি-আইপিএফটি জোটের সরকার অবশ্য অভাবের তাড়নায় মৃত্যুর কথা অস্বীকার করেছে। এ অবস্থায় সোমবার (২৫ নভেম্বর) সন্ন্যাসীমুড়ার পরিস্থিতি সরেজমিন দেখতে যান বিরোধী দলনেতা মানিক সরকার, সিপিএমের আরও দুই বিধায়ক সুদন দাস ও রতন ভৌমিক, স্বশাসিত জেলা পরিষদের কার্যনির্বাহী সদস্য পরীক্ষিত মুরা সিংহ। মিডিয়ার কাছে মানিক সরকার বলেন, রাজ্যে কাজ না পেয়ে অনাহারে যাতে কারও মৃত্যু না হয় তার জন্য কর্মসংস্থানে নজর দিক রাজ্য সরকার। রাজ্যে চড়া সুদে ঋণ দিচ্ছে যে সব সংস্থা, তাদের বিরুদ্ধে ব্যবস্থা নিক। স্থানীয়দের অভিযোগ, গোটা ত্রিপুরায় অরাজকতা চলছে। কাজ ও খাদ্যের অভাব চারদিকে। এলাকার লোকজন ও পরেশ তাঁতির শাশুড়ি অঞ্জনা তাঁতির বরাত দিয়ে গণমাধ্যমগুলো বলছে, কাজ না পাওয়ায় অনাহারে অবশেষে তারা আত্মহত্যার পথ বেছে নেয়। সূত্র: আনন্দ বাজার পত্রিকা"/>
  </head>
  <body>
    <article>
      <h1>ভারতে অভাবে একই পরিবারের চারজনের আত্মহত্যা</h1>
      <address><time datetime="2019-11-25T19:14:00+00:00">25 Nov 2019, 19:14</time> by <a rel="author">কালের কণ্ঠ অনলাইন</a></address>
      <p>ভারতের ত্রিপুরায় কাজের অভাব, অনাহার ও এনজিওর চড়া সুদের ঋণের চাপে একই পরিবারের ৪ জন আত্মহত্যা করেছেন। ঘটনাটি ঘটেছে রাজ্যের পূর্ব চানপুর এডিসি ভিলেজের সন্ন্যাসীমুড়া এলাকায়।</p>
      <p>শনিবার (২৩ নভেম্বর) পেশায় দিনমজুর পরেশ তাঁতি বাড়ির তিনজনকে নিয়ে আত্মহত্যা করেন। প্রাথমিকভাবে উঠে আসে দারিদ্র্য ও ঋণের বোঝার কথা।</p>
      <p>বিজেপি-আইপিএফটি জোটের সরকার অবশ্য অভাবের তাড়নায় মৃত্যুর কথা অস্বীকার করেছে। এ অবস্থায় সোমবার (২৫ নভেম্বর) সন্ন্যাসীমুড়ার পরিস্থিতি সরেজমিন দেখতে যান বিরোধী দলনেতা মানিক সরকার, সিপিএমের আরও দুই বিধায়ক সুদন দাস ও রতন ভৌমিক, স্বশাসিত জেলা পরিষদের কার্যনির্বাহী সদস্য পরীক্ষিত মুরা সিংহ।</p>
      <p>মিডিয়ার কাছে মানিক সরকার বলেন, রাজ্যে কাজ না পেয়ে অনাহারে যাতে কারও মৃত্যু না হয় তার জন্য কর্মসংস্থানে নজর দিক রাজ্য সরকার। রাজ্যে চড়া সুদে ঋণ দিচ্ছে যে সব সংস্থা, তাদের বিরুদ্ধে ব্যবস্থা নিক।</p>
      <p>স্থানীয়দের অভিযোগ, গোটা ত্রিপুরায় অরাজকতা চলছে। কাজ ও খাদ্যের অভাব চারদিকে। এলাকার লোকজন ও পরেশ তাঁতির শাশুড়ি অঞ্জনা তাঁতির বরাত দিয়ে গণমাধ্যমগুলো বলছে, কাজ না পাওয়ায় অনাহারে অবশেষে তারা আত্মহত্যার পথ বেছে নেয়।</p>
      <p>সূত্র: আনন্দ বাজার পত্রিকা</p>
    </article>
  </body>
</html>