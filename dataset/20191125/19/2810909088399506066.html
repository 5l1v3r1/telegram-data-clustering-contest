<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359650"/>
    <meta property="og:site_name" content="СПОРТ - РТРС"/>
    <meta property="article:published_time" content="2019-11-25T19:57:00+00:00"/>
    <meta property="og:title" content="Морнар сањао мирно море, Звезда послала олују"/>
    <meta property="og:description" content="Кошаркаши Црвене звезде побиједили су Морнар из Бара резултатом 105:82 (28:9 25:31, 19:20, 33:22) у посљедњој утакмици осмог кола АБА лиге."/>
  </head>
  <body>
    <article>
      <h1>Морнар сањао мирно море, Звезда послала олују</h1>
      <address>
        <time datetime="2019-11-25T19:57:00+00:00">25 Nov 2019, 19:57</time>
      </address>
      <p>
        <i>Кошаркаши Црвене звезде побиједили су Морнар из Бара резултатом 105:82 (28:9 25:31, 19:20, 33:22) у посљедњој утакмици осмог кола АБА лиге.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152062.jpg"/>
        <figcaption>Звезда - Морнар (Фото:Pedja Milosavljevic/STARSPORT)</figcaption>
      </figure>
      <p>Звезда се послије пораза у "вјечитом" дербију вратила на побједнички колосјек и убједљивом побједом успјешно завршила дуел са екипом Морнара.</p>
      <p>Већ од самог старта је било јасно да је Звезда "наоштрена" ушла у ову утакмицу и брзо постигла 4 поена, да би Морнар одговорио преко Бјелице и Нидама и то је био једини моменат у ком је Морнар водио.</p>
      <p>Гости из Бара су у првом кварталу убацили свега 9 поена, док је Звезда била одлична, прије свега у шуту споља и постигла чак 28 поена, што јој је донијело нешто мирнији наставак сусрета.</p>
      <p>У тој другој четвртини смо видјели да је Звезда играла доста растерећеније, па је и погађала у серијама.</p>
      <p>Морнар је некако успио да спријечи убједљивије вођство Звезде и на полувријеме отишао са 13 поена заостатка.</p>
      <p>Одмах по почетку другог полувремена услиједила је "рафална паљба" Морнара, четири погођене тројке за два минута и спуштена предност Звезде са 19 на 12 поена разлике.</p>
      <p>Захваљујући Берону, Лазићу и Брауну, црвено-бијели поново праве серију, враћају својих 19 поена предности и тјерају Морнар да потроши још један тајм-аут. Пред крај овог периода, шоу је украо Џејкоб Пулен.</p>
      <p>За мање од два минута је успио да убаци 11 поена и да унесе мало неизвјености у овај сусрет.</p>
      <p>Ипак, Драган Шакота је знао како да одговори на ову поставку игре изабраника Михајла Павићевића и уз мало добре одбране и добрих избора шута на офанзивним посједима, црвено-бијели стижу до убједљиве побједе резултатом 105:82.</p>
      <p>Најефикаснији појединац био је Џејкоб Пулен са 22 поена, а испратио га је Милко Бјелица са 16.</p>
      <p>У побједничким редовима, Оџо и Лазић по 13 поена, 12 је постигао Човић, 11 Џенкинс, а по 10 забиљежили су Браун и Гист.</p>
    </article>
  </body>
</html>