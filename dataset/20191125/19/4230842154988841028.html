<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-15-rokiv-v-yaznytsi-zelenskyj-pidpysav-zakon-pro-vidpovidalnist-za-pidrobku-likiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T19:02:52+00:00"/>
    <meta property="og:title" content="15 років в’язниці! Зеленський підписав закон про відповідальність за підробку ліків"/>
    <meta property="og:description" content="Президент України Володимир Зеленський підписав закон щодо посилення кримінальної відповідальності за фальсифікацію лікарських засобів."/>
  </head>
  <body>
    <article>
      <h1>15 років в’язниці! Зеленський підписав закон про відповідальність за підробку ліків</h1>
      <address>
        <time datetime="2019-11-25T19:02:52+00:00">25 Nov 2019, 19:02</time>
      </address>
      <p>Президент України Володимир Зеленський підписав закон щодо посилення кримінальної відповідальності за фальсифікацію лікарських засобів.</p>
      <p>Володимир Зеленський підписав закон Про внесення змін до статті 321-1 КК України щодо посилення відповідальності за фальсифікацію лікарських засобів або обіг фальсифікованих лікарських засобів, який Верховна Рада ухвалила 12 листопада 2019 року.</p>
      <p>Тепер виготовлення, придбання, перевезення, пересилання, зберігання з метою збуту або збут завідомо фальсифікованих ліків карається позбавленням волі <b>на строк від 5 до 8 років.</b> Раніше санкція статті передбачала позбавлення волі на 3-5 років.</p>
      <p>Якщо ж ті самі дії будуть вчинені повторно, то зловмисникам <b>загрожує 8-10 років в’язниці</b> (раніше – від п’яти до восьми років) з позбавленням права обіймати певні посади на строк до трьох років з<b> конфіскацією майна.</b></p>
      <p>
        <b>Читайте: </b>
        <a href="https://fakty.com.ua/ua/ukraine/20191125-zelenskyj-skazav-shho-zminyat-u-zakoni-pro-rynok-zemli-do-drugogo-chytannya/">Зеленський сказав, що змінять у законі про ринок землі до другого читання</a>
      </p>
      <p>Закон <b>посилює відповідальність службових осіб</b>, діяльність яких безпосередньо пов’язана з обігом ліків. Так, розповсюдження завідомо фальсифікованих ліків шляхом зловживання службовим становищем; медичним або фармацевтичним працівником, або через інтернет карається позбавленням волі на строк від 8 до 10 років з позбавленням права обіймати певні посади та з конфіскацією майна.</p>
      <p>У разі, якщо дії спричинили смерть особи або інші тяжкі наслідки правопорушникам загрожує позбавлення волі на строк від 10 до 15 років або <b>довічне позбавлення волі</b> з конфіскацією майна.</p>
      <p>Закон набуває чинності з дня, наступного за днем його опублікування.</p>
      <p>Нагадаємо, що 25 листопада Володимир Зеленський підписав закон про <a href="https://fakty.com.ua/ua/ukraine/20191125-zelenskyj-pidpysav-zakonoproekt-pro-nezakonne-zbagachennya/">введення кримінальної відповідальності за незаконне збагачення.</a></p>
    </article>
  </body>
</html>