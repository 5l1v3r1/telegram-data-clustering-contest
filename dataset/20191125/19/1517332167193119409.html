<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/regionali-emilia-romagna-e-calabria-lombardi-m5s-rivotiamo-su-rousseau-sulle-alleanze/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T19:05:30+00:00"/>
    <meta property="og:title" content="Regionali Emilia-Romagna e Calabria, Lombardi (M5s): “Rivotiamo su Rousseau sulle alleanze”"/>
    <meta property="og:description" content="L'esponente pentastellata Roberta Lombardi, intervistata a 'Un Giorno da Pecora', ha proposto una nuova votazione online su Rousseau, per consultare gli iscritti sul tema delle alleanze alle elezioni regionali: 'Chiediamolo ai cittadini delle rispettive regioni magari in modo un po' più diretto'."/>
  </head>
  <body>
    <article>
      <h1>Regionali Emilia-Romagna e Calabria, Lombardi (M5s): “Rivotiamo su Rousseau sulle alleanze”</h1>
      <h2>L’esponente pentastellata Roberta Lombardi, intervistata a ‘Un Giorno da Pecora’, ha proposto una nuova votazione online su Rousseau, per consultare gli iscritti sul tema delle alleanze alle elezioni regionali: “Chiediamolo ai cittadini delle rispettive regioni magari in modo un po’ più diretto”.</h2>
      <address><time datetime="2019-11-25T19:05:30+00:00">25 Nov 2019, 19:05</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Per la pentastellata<b> Roberta Lombardi</b> in Emilia Romagna e Calabria i 5Stelle dovrebbero interpellare di nuovo gli iscritti alla piattaforma Rousseau, per decidere questa volta se fare o meno un'alleanza con altri partiti, in particolare con il Pd: <i>"Chiediamolo ai cittadini delle rispettive regioni</i> – ha detto l'esponente del Movimento a Un Giorno da Pecora su Rai Radio1 – <i>magari in modo un po' più diretto". </i></p>
      <p>Come esattamente? <i>"Alle elezioni in Emilia Romagna ed in Calabria vogliamo andare: a) da soli; b) provare a trovare dei temi col centrosinistra; c) provare a trovare dei temi col centrodestra".</i> Luigi Di Maio,<a href="https://www.fanpage.it/politica/regionali-emilia-romagna-e-calabria-gli-iscritti-su-rousseau-hanno-deciso-il-m5s-partecipera/"> dopo il risultato del voto sulla piattaforma online</a> – che contrariamente alla sua indicazione ha decretato che il Movimento si presenterà alle prossime elezioni regionali che si terranno il 26 gennaio – ha annunciato che il M5s<a href="https://www.fanpage.it/politica/luigi-di-maio-in-emilia-romagna-andiamo-da-soli-ma-facciamo-un-contratto-fino-al-2023/"> correrà da solo</a>. Ma ha proposto anche di firmare un nuovo contratto di governo a gennaio, sul modello di quello siglato con la Lega durante il governo Conte I.</p>
      <p><i>"In dieci anni il Movimento è cambiato ed è davanti ad una scelta fondamentale"</i>, ha aggiunto Roberta Lombardi. Qual è la scelta fondamentale a cui fa riferimento? Lombardi ha risposto così: <i>"Bisogna capire cosa si vuole fare da grandi. Ovvero: se abbiamo visto che sia destra che sinistra sono uguali e quindi noi preferiamo rimanere da soli, possiamo pensare a fare un'opera importante di opposizione".</i></p>
      <p><i>"Oppure possiamo dire che siamo in un paese proporzionalista e che se vogliamo governare ci dobbiamo alleare con qualcuno. Troviamo i temi per noi fondamentali nei prossimi dieci anni e proviamo a vedere chi ci sta"</i>, ha detto Lombardi. Ora sta arrivando il ‘team del futuro M5S':<i> "Dovrà esser un organo collegiale che seguirà la parte politica e quella organizzativa</i> – ha spiegato –<i> Io sono a disposizione del movimento". </i>A Lombardi viene chiesto inoltre se ha incontrato il Garante del Modimento, Beppe Grillo, <a href="https://www.fanpage.it/politica/di-maio-incontra-grillo-daccordo-su-tutto-leadership-resta-se-ne-riparla-a-marzo/">che pochi giorni fa ha visto Di Maio</a>:<i> "Quando serve ci incontriamo o ci sentiamo ma non c'è una frequentazione cosi assidua". </i></p>
    </article>
  </body>
</html>