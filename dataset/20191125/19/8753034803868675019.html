<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/3JKMeM/norsk-haap-maa-opereres-for-aa-bli-klar-til-ol"/>
    <meta property="og:site_name" content="Aftenbladet"/>
    <meta property="article:published_time" content="2019-11-25T19:18:32+00:00"/>
    <meta property="og:title" content="Norsk håp må opereres for å bli klar til OL"/>
    <meta property="og:description" content="Roeren Kjetil Borch har vært gjennom tre operasjoner siden OL i Rio. Nå kommer den fjerde."/>
  </head>
  <body>
    <article>
      <h1>Norsk håp må opereres for å bli klar til OL</h1>
      <h2>Roeren Kjetil Borch har vært gjennom tre operasjoner siden OL i Rio. Nå kommer den fjerde.</h2>
      <address><time datetime="2019-11-25T19:18:32+00:00">25 Nov 2019, 19:18</time> by <a rel="author">Mette Bugge</a></address>
      <p>Vel åtte måneder før han skal konkurrere i Tokyo, velger vestfoldingen å fikse på et problem. Nå er det nesen og bihulene som står for tur.</p>
      <p>– Der har det vært tett i mange år, og jeg vil også minske risikoen for bihulebetennelse før Tokyo, sier han.</p>
      <p>Operasjonen skal foregå tirsdag. Singlesculleren kvalifiserte seg til sommerlekene i siste VM. Tre norske båter har klart det foreløpig.</p>
      <aside>
        <a href="https://www.aftenbladet.no/article/sa-xPVwa8.html">Olaf Tufte nekter å gi seg. Veteranen satser mot OL i Tokyo.</a>
      </aside>
      <h3>Har mye å jobbe for</h3>
      <p>Kjetil Borch deltok i sommer-OL i London i 2012, der det ble semifinale med makker Nils Jakob Hoff i dobbeltsculler. Allerede året etter kom VM-gullet. Paret splittet etter hvert opp.</p>
      <p>Borch fortsatte i dobbeltsculler med veteranen Olaf Tufte.</p>
      <p>Den «gamle» makkeren Hoff endte først i singlesculler, men var nå lenge aktuell i en dobbeltfirer til sommerlekene i Tokyo. <a href="https://www.aftenbladet.no/article/sa-BRe5jE.html">Han sa derimot nylig at han legger opp.</a></p>
      <ul>
        <li>
          <b>LEST DENNE? <a href="https://www.aftenbladet.no/article/sa-BRe5jE.html">Johaugs kjæreste legger opp</a></b>
        </li>
      </ul>
      <p>I sitt andre OL, i Rio 2016, kom imidlertid Borch på pallen med makkeren sin. Han og Tufte fikk bronse.</p>
      <p>Senere valgte klubbkameraten fra Horten å ta en pause fra konkurranser, men for Borch har det ikke vært noe tema. Han satser for fullt mot OL nummer tre, etter overgangen til singlesculler. I den klassen ble han verdensmester i Bulgaria i 2018.</p>
      <p>Til tross for at Borch har vært skadeplaget de siste årene, har han alltid kommet tilbake. Det satser han på å gjøre nå også.</p>
      <p>– Det har vært mange inngrep. Hvis jeg klarer å komme sterkt tilbake, bedre enn de årene jeg ikke hadde operasjoner, er det et godt tegn.</p>
      <aside>
        <a href="https://www.aftenbladet.no/article/sa-yvLRjx.html">Den norske VM-helten kjente at noe var galt. Da han kom til legen, fikk han seg en overraskelse</a>
      </aside>
      <h3>Mer luft</h3>
      <p>Det ikke å kunne puste ordentlig når man er toppidrettsutøver, er ikke akkurat noen fordel.</p>
      <p>– Jeg har slitt med bihulebetennelser, og får ikke nok luft gjennom nesen.</p>
      <p>Han regner med at det går tre-fire uker før han er tilbake igjen, men håper å kunne være med på landslagets samling i Portugal i desember. Avreisen er 9. desember.</p>
      <p>De tre foregående operasjonene har vært slik: Albue og kne i 2017, kne i 2018. Det året fikk han også et ribbeinsbrudd.</p>
      <p>– Lagkameratene spøker med at det ikke blir noe bra mesterskap hvis jeg ikke har vært gjennom en operasjon, humrer Borch.</p>
    </article>
  </body>
</html>