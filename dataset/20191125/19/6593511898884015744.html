<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909484"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T19:19:00+00:00"/>
    <meta property="og:title" content="Русия прие закон, определящ журналисти като чуждестранни агенти"/>
    <meta property="og:description" content="Горната камара на руския парламент, Съветът на федерацията, прие днес на пленарно заседание новия закон, позволяващ физически лица да бъдат определяни като чуждестранни агенти, предаде ТАСС"/>
  </head>
  <body>
    <article>
      <h1>Русия прие закон, определящ журналисти като чуждестранни агенти</h1>
      <address><time datetime="2019-11-25T19:19:00+00:00">25 Nov 2019, 19:19</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Горната камара на руския парламент, Съветът на федерацията, прие днес на пленарно заседание новия закон, позволяващ физически лица да бъдат определяни като чуждестранни агенти, предаде ТАСС, цитирана от БТА.</p>
      <p>В момента средство за масово осведомяване, обявено за чуждестранен агент, е длъжно да спазва всички ограничения и задължения, важащи за организациите с нестопанска цел, обявени за чуждестранни агенти. В противен случай го заплашва аналогична отговорност за нарушаване на закона.</p>
      <p>Новият закон предвижда за чуждестранни медии, изпълняващи функциите на чуждестранни агенти, да могат да бъдат признавани и частни лица, ако те разпространяват съобщения или материали (в това число в интернет), предназначени за неограничен кръг лица, и получават финансиране от чужбина.</p>
      <p>При това може да става дума както за парични средства, така и за друго имущество, получено от чужди държави, техни държавни органи, международни и чуждестранни организации, чужди граждани или от руски юридически лица, получаващи парични средства от такива източници.</p>
    </article>
  </body>
</html>