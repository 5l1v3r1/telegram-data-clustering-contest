<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550042.html/%D8%B1%D8%AF%D9%BE%D8%A7%DB%8C-%D8%A7%D8%AE%D8%AA%D9%84%D8%A7%D8%B3-%D9%88-%D8%AA%D8%AD%D8%B5%DB%8C%D9%84-%D9%85%D8%A7%D9%84-%D9%86%D8%A7%D9%85%D8%B4%D8%B1%D9%88%D8%B9-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%B1%D8%A7%D9%85%DB%8C%D8%A7%D9%86--%D8%AA%D9%88%D8%B2%DB%8C%D8%B9-%D8%AE%D8%A7%D8%B1%D8%AC-%D8%A7%D8%B2-%D8%B4%D8%A8%DA%A9%D9%87-----%D8%AA%D9%86-%D8%A2%D8%B1%D8%AF-%D8%AF%D9%88%D9%84%D8%AA%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T19:41:00+00:00"/>
    <meta property="og:title" content="ردپای اختلاس و تحصیل مال نامشروع در پرونده فرماندار رامیان/ توزیع خارج از شبکه ۶۰۰ تن آرد دولتی"/>
    <meta property="og:description" content="طبق گفته‌های رئیس کل دادگستری گلستان در پرونده فرماندار عزل شده رامیان ردپای اختلاس و تحصیل مال از طریق نامشروع وجود دارد."/>
  </head>
  <body>
    <article>
      <h1>ردپای اختلاس و تحصیل مال نامشروع در پرونده فرماندار رامیان/ توزیع خارج از شبکه ۶۰۰ تن آرد دولتی</h1>
      <h2>رئیس دادگستری گلستان خبر داد؛</h2>
      <address>
        <time datetime="2019-11-25T19:41:00+00:00">25 Nov 2019, 19:41</time>
      </address>
      <p>طبق گفته‌های رئیس کل دادگستری گلستان در پرونده فرماندار عزل شده رامیان ردپای اختلاس و تحصیل مال از طریق نامشروع وجود دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ا هادی هاشمیان، رئیس کل دادگستری گلستان در جمع خبرنگاران با اشاره به آغاز رسیدگی به پرونده فرماندارعزل شده رامیان در دادسرای مرکز استان اظهارداشت: اتهام این فرد اختلاس، تحصیل مال از طریق نامشروع، تصرف در اموال دولتی و خیانت در امانت بوده که پس از تکمیل پرونده از سوی دستگاه‌ها و سازمان‌های نظارتی وی دستگیر و بازداشت شد.</p>
      <p>وی با بیان اینکه این افراد از سال گذشته تا کنون 600 تن آرد دولتی را خارج از شبکه توزیع و سود آن را به جیب زده‌اند، گفت: علاوه بر فرماندار، یکی از کارمندان این فرمانداری، مدیرعامل شرکت تعاونی خبازان رامیان و متصدی کارخانه آرد الماس گلستان نیز به همین اتهامات بازداشت شده‎اند.</p>
      <p>به گفته رئیس کل دادگستری استان این افراد سهمیه آرد دولتی شهرستان را می‌گرفتند و  بخشی از آن را به جای توزیع بین نانوایی‌ها در بازار آزاد می‌فروختند.</p>
      <p>به گفته هاشمیان ابعاد این پرونده زمانی فاش شد که دادستان رامیان به شلوغی غیرعادی نانوایی‌ها شک کرد و پس از تحقیق و بررسی مشخص شد همه سهمیه آرد دولتی شهرستان بین نانوایی‌ها توزیع نمی‌شود.</p>
      <p>منبع: تسنیم</p>
      <p>انتهای پیام/</p>
    </article>
  </body>
</html>