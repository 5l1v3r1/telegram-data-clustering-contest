<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359645"/>
    <meta property="og:site_name" content="СВИЈЕТ - РТРС"/>
    <meta property="article:published_time" content="2019-11-25T19:08:00+00:00"/>
    <meta property="og:title" content="Подморница са дрогом још на дну мора"/>
    <meta property="og:description" content="Шпанска полиција разматра како да на површину извуче подморницу на којој се, како се претпоставља, налази неколико тона кокаина."/>
  </head>
  <body>
    <article>
      <h1>Подморница са дрогом још на дну мора</h1>
      <address>
        <time datetime="2019-11-25T19:08:00+00:00">25 Nov 2019, 19:08</time>
      </address>
      <p>
        <i>Шпанска полиција разматра како да на површину извуче подморницу на којој се, како се претпоставља, налази неколико тона кокаина.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1124/112410.jpg"/>
        <figcaption>Подморница<br/>Фото: РТРС</figcaption>
      </figure>
      <p>Подморница је пресретнута током викенда недалеко од обала региона Галиције на сјеверозападу Шпаније.</p>
      <p>Званичник који није желио да буде именован рекао је да је полицијски ронилац успио да уђе у подморницу и да изнесе пакет кокаина.</p>
      <p>Према наводима шпанских медија, на подморници би се могло налазити око три тоне кокаина, што, према ријечима званичника, још није потврђено.</p>
      <p>Према ријечима званичника, два члана посаде подморнице који су из Еквадора, ухапшени су јуче након што је полиција кренула у потјеру за подморницом, док је трећи побјегао.</p>
      <p>Није познато да ли је посада намјерно потопила подморницу или је била суочена са неким механичким кваром.</p>
      <p>Званичник је истакао да је подморница на дубини од око шест метара и да лоши временски услови отежавају извлачење.</p>
      <p>Он је додао да је шпанска полиција у координацији са снагама из других земаља неколико дана пратила кретање подморнице.</p>
      <p>Португалијска полиција потврдила је да је подморница прошла поред те земље и да су њихови службеници и морнарица учествовали у заједничкој операцији са шпанским властима.</p>
      <p>Шпански званичник није рекао одакле је подморница стигла, али према наводима медија, постоје сумње да је кренула из Колумбије.</p>
    </article>
  </body>
</html>