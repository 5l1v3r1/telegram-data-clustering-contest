<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/londyn-odmitl-obnovit-uberu-licenci-firma-se-odvola/1825163?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T19:43:00+00:00"/>
    <meta property="og:title" content="Londýn odmítl obnovit Uberu licenci, firma se odvolá"/>
    <meta property="og:description" content="Londýn/New York 25. listopadu (ČTK) - Londýn už podruhé za zhruba dva roky odmítl obnovit americké alternativní taxislužbě Uber provozní licenci. Příslušný úřad pro veřejnou dopravu rozhodnutí zdůvodnil několika problémy, které ohrozily cestující a jejich bezpečnost. Uber uvedl, že se proti rozhodnutí odvolá. Platnost nynější licence dnes končí, Uber však může až do vyřešení odvolání pokračovat v provozu."/>
  </head>
  <body>
    <article>
      <h1>Londýn odmítl obnovit Uberu licenci, firma se odvolá</h1>
      <address><time datetime="2019-11-25T19:43:00+00:00">25 Nov 2019, 19:43</time> by <a rel="author" href="http://www.ctk.cz/" target="_blank">ČTK</a></address>
      <p>Londýn/New York 25. listopadu (ČTK) - Londýn už podruhé za zhruba dva roky odmítl obnovit americké alternativní taxislužbě Uber provozní licenci. Příslušný úřad pro veřejnou dopravu rozhodnutí zdůvodnil několika problémy, které ohrozily cestující a jejich bezpečnost. Uber uvedl, že se proti rozhodnutí odvolá. Platnost nynější licence dnes končí, Uber však může až do vyřešení odvolání pokračovat v provozu.</p>
      <p>Úřad Transport of London (TfL) podle dnešního prohlášení nemá navzdory vyřešení některých problémů důvěru, že potíže se v budoucnu neobjeví znovu. Považuje proto Uber v tuto chvíli za "nezpůsobilý a nevhodný". Uber naopak rozhodnutí pokládá za "neobvyklé a špatné".</p>
      <p>"V posledních dvou letech jsme zásadně změnili způsob, jakým v Londýně podnikáme," poznamenal na twitteru šéf Uberu Dara Khosrowshahi, který se vedení firmy ujal krátce předtím, než Uber v roce 2010 o licenci v Londýně přišel poprvé. Uber dnes také upozornil, že TfL teprve před dvěma měsíci společnost uznal jako způsobilého provozovatele.</p>
      <p>TfL chování Uberu pozorně sleduje. V září úřad obnovil firmě licenci pouze na dva měsíce a stanovil jí přísnější podmínky kvůli obavám o bezpečnost cestujících a agresivní firemní politice.</p>
      <p>Jedním z hlavních důvodů k nynějšímu rozhodnutí neprodloužit licenci je podle úřadu to, že Uber povolil řidičům bez patřičných oprávnění nahrát svou fotografii k účtům jiných řidičů. To znamená, že zákazníka na ulici pak vyzvedl někdo jiný, než kdo měl podle údajů v aplikaci přijet. To se stalo nejméně u 14.000 jízd, které tak v důsledku nekrylo pojištění. Někteří cestující také jeli s řidičem bez licence, včetně jednoho, kterému TfL předtím licenci odebral.</p>
      <p>"Vím, že toto rozhodnutí může být mezi uživateli Uberu nepopulární, na prvním místě je ale jejich bezpečnost. Regulační opatření jsou tu od toho, aby zajistila Londýňanům bezpečí," řekl k dnešnímu rozhodnutí TfL londýnský starosta Sadiq Khan z opoziční Labouristické strany. Khan se bude příští rok ucházet o znovuzvolení.</p>
      <p>Kandidát vládních konzervativců Shaun Bailey rozhodnutí označil za poškození pověsti Londýna jako města otevřeného podnikání. Uber získal svou první licenci pro podnikání v Londýně v roce 2012, kdy byl starostou nynější konzervativní premiér Boris Johnson.</p>
      <p>Uber má v Londýně zhruba 45.000 řidičů. Firma teď má 21 dní na odvolání, které pravděpodobně bude zahrnovat i žalobu u soudu a které může trvat měsíce. Do vyřešení odvolání může Uber pokračovat v činnosti, poznamenala agentura Reuters.</p>
      <p>V roce 2017 odmítl TfL obnovit Uberu licenci k podnikání v Londýně kvůli bezpečnostním rizikům pro veřejnost. Soud následně poskytl Uberu zkušební licenci, která vypršela v září. TfL následně prodloužil firmě licenci jen o dva měsíce.</p>
      <p>Kvůli odporu ze strany provozovatelů tradičních taxislužeb čelí Uber regulačním a právním překážkám po celém světě. S problémy se potýká i v České republice, kde proti němu taxikáři opakovaně protestovali.</p>
      <p>Tradiční taxislužby považují alternativní přepravce za nekalou konkurenci, protože řidiči Uberu a podobných firem nemají auta evidovaná jako vozy taxi, nemají taxametry a nesplňují zákonné požadavky pro taxikáře. Uber své služby označuje za spolujízdu v rámci sdílené ekonomiky.</p>
      <p>Akcie Uberu dnes na trhu Nasdaq ztrácely asi 1,5 procenta na 29,10 USD. Nacházejí se tak blízko svého dosavadního minima. S akciemi Uberu se na burze začalo obchodovat letos v květnu.</p>
      <p>pmh irl spr</p>
    </article>
  </body>
</html>