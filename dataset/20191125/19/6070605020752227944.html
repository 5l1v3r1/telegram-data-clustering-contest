<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/violencia-politica-masclisme-Vox-Madrid_0_2350565117.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T19:59:59+00:00"/>
    <meta property="og:title" content="&quot;Amb la violència de gènere no es fa política&quot;: una víctima del masclisme s'encara amb el líder de Vox a Madrid"/>
    <meta property="og:description" content="Ortega Smith no ha mirat a la cara Nadia Otmani mentre ella li demana &quot;respecte per les mortes&quot;"/>
  </head>
  <body>
    <article>
      <h1>"Amb la violència de gènere no es fa política": una víctima del masclisme s'encara amb el líder de Vox a Madrid</h1>
      <h2>Ortega Smith no ha mirat a la cara Nadia Otmani mentre ella li demana "respecte per les mortes"</h2>
      <address>
        <time datetime="2019-11-25T19:59:59+00:00">25 Nov 2019, 19:59</time>
      </address>
      <p>El portaveu de Vox a l'Ajuntament de Madrid, Javier Ortega Smith, ha sortit escridassat de l'acte de commemoració del Dia Internacional per a l'Eliminació de la Violència contra les Dones, a la sala d'actes del Palau de Cibeles, a Madrid, després de negar la violència masclista –ha dit que també hi ha dones que maten homes i dones que maten dones– i de mostrar una indiferència total quan una dona víctima de violència masclista li ha retret el seu comportament.</p>
      <p>"Fa 20 anys que pateixo la violència masclista", ha dit Nadia Otmani a Ortega Smith. Otmani fa anys que va en cadira de rodes, des que va rebre tres trets del marit de la seva germana quan la va voler defensar. "No podem permetre que es faci política amb la violència de gènere en aquest país", li ha dit la presidenta de l'Associació de Dones Marroquines a Espanya, que ha demanat al líder de Vox "respecte per les mortes i per totes les dones que pateixen violència de gènere". Ortega Smith, però, ha girat la cara i no ha volgut ni mirar a Otmani mentre parlava.</p>
      <figure>
        <iframe data-src="https://twitter.com/120minutosTM/status/1198933631584092160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El líder de l'extrema dreta a l'Ajuntament de Madrid també ha dit que les associacions feministes són "xiringuitos", moment en què nombroses dones que assistien a l'acte han començat a fer soroll amb els peus en senyal de protesta i algunes han abandonat la sala.</p>
      <p>Per primera vegada en 15 anys s'ha trencat el consens polític en relació a la violència masclista, després que Vox s'hagi apartat de les declaracions institucionals a l'Ajuntament i la Comunitat de Madrid. El partit ultra demana derogar la llei contra la violència de gènere per "protegir totes les víctimes amb la mateixa llei, amb les mateixes mesures i amb el mateix pressupost". De fet, Ortega Smith ha acusat la resta de grups municipals d'unir-se en "un consens del silenci negacionista" de la violència masclista i ha assegurat que desprotegeix "els homes que pateixen la violència de les dones" i les dones que la pateixen "de les seves parelles lesbianes". </p>
    </article>
  </body>
</html>