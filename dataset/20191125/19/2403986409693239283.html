<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_znovu_zvernuvsya_do_ukrayintsiv_osnovni_tezi__video_n1239331"/>
    <meta property="og:site_name" content="24 Канал"/>
    <meta property="article:published_time" content="2019-11-25T19:13:00+00:00"/>
    <meta property="og:title" content="Зеленський знову звернувся до українців: основні тези – відео"/>
    <meta property="og:description" content="Володимир Зеленський у своєму відеоблозі &quot;Відверто з президентом&quot; прокоментував важливі питання з політичного життя України. Президент України назвав узгоджену дату нормандської зустрічі, анонсував зміни щодо продажу землі іноземцям, а також пообіцяв, що Росія поверне вкрадене майно із захоплених раніше українських кораблів."/>
  </head>
  <body>
    <article>
      <h1>Зеленський знову звернувся до українців: основні тези – відео</h1>
      <address><time datetime="2019-11-25T19:13:00+00:00">25 Nov 2019, 19:13</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Володимир Зеленський у своєму відеоблозі "Відверто з президентом" прокоментував важливі питання з політичного життя України. Президент України назвав узгоджену дату нормандської зустрічі, анонсував зміни щодо продажу землі іноземцям, а також пообіцяв, що Росія поверне вкрадене майно із захоплених раніше українських кораблів.</b>
      </p>
      <h3>Нормандська зустріч</h3>
      <blockquote>Важливо: <a href="https://24tv.ua/dozhali__zelenskiy_povidomiv_uzgodzhenu_datu_normandskoyi_zustrichi_n1239313">Дожали, – Зеленський повідомив узгоджену дату нормандської зустрічі</a></blockquote>
      <p>Президент України Володимир Зеленський озвучив узгоджену дату зустрічі у нормандському форматі. Вона відбудеться 9 грудня 2019 року у Парижі. За словами глави держави, дату проведення нормандської зустрічі підтвердили усі чотири країни: Франція, Німеччина, Росія та Україна. </p>
      <p>Зважаючи на втрати на фронті, Зеленський наголосив на першочерговості обговорення питання припинення вогню на Донбасі. Також він закликав "закінчити цю війну". </p>
      <p>Відзначимо, що раніше Зеленський перелічив важливі питання, які він має намір порушити під час нормандської зустрічі:</p>
      <ul>
        <li>контроль України над кордоном з Росією;</li>
        <li>можливість проведення місцевих виборів вже на території України, а не на тимчасово окупованій території України;</li>
        <li>перспективу досягнення справжнього, а не фейкового припинення вогню на Донбасі, з чіткими термінами і зобов'язаннями сторін.</li>
      </ul>
      <p>Зеленський додав, що до сих пір у Мінську ніхто не обговорював питання, що відбудеться у випадку поновлення бойових дій після домовленості про повне припинення вогню на Донбасі.</p>
      <blockquote>Це цікаво: <a href="https://24tv.ua/normandska_chetvirka_vzhe_pogodila_dokument_yakiy_pidpishut_na_samiti__zmi_n1236182">Підсумковий документ саміту "нормандської четвірки" може бути таємним</a></blockquote>
      <p>
        <b>Що треба знати про підготовку до нормандської зустрічі?</b>
      </p>
      <ul>
        <li>Українська сторона давно наполягала на зустрічі у нормандському форматі, де б обговорили питання врегулювання ситуації на Донбасі.</li>
        <li>Передумовами для його проведення стало розведення військ у Станиці Луганській, Золотому та Петрівському.</li>
        <li>Росія довго відтягувала зустріч, пояснюючи це тим, що вона "не принесе користі без ретельної підготовки".</li>
      </ul>
      <h3>Вкрадене майно з кораблів</h3>
      <blockquote>Актуально: <a href="https://24tv.ua/povernennya_ukrayinskih_korabliv_zelenskiy_planuye_zvernutisya_do_rosiyi_n1239301">Росія повернула Україні кораблі без обладнання: Зеленський планує звернутися до Кремля</a></blockquote>
      <p>Президент України Володимир Зеленський запевняє, що за 3 місяці повернуті Росією військові кораблі будуть відновлені.</p>
      <p>Глава держави запевнив, що Росія обов'язково поверне вкрадене обладнання та особисті речі моряків із кораблів.</p>
      <p>
        <b>Що саме зникло на кораблях після повернення</b>
      </p>
      <p>Коли захоплені торік Росією військові кораблі поверталися до України, командувач Військово-морськими силами України Ігор Воронченко наголошував, що <a href="https://24tv.ua/ugrobili_poznimali_navit_unitazi__komanduvach_vms_pro_stan_zahoplenih_korabliv_n1236653">росіяни їх угробили настільки, що вони не могли йти своїм ходом</a> – "познімали навіть плафони, розетки і унітази".<br/><br/>Згодом колишній військовий прокурор Анатолій Матіос опублікував результати перевірки після їхнього повернення. Відповідно до документу, <a href="https://24tv.ua/shho_rosiya_zrobila_z_ukrayinskimi_viyskovimi_korablyami_matios_opublikuvav_vazhliviy_dokument_n1237086">росіяни передали Україні судна не лише без</a> деяких документів, озброєння, обладнання для радіозв’язку, а і навіть без вогнегасників, двигунів. Крім того, було пошкоджено й самі кораблі.</p>
      <p>Згодом стало відомим, що <a href="https://24tv.ua/moryakam_ne_povernuli_navit_hrestiki_shho_shhe_rosiya_zalishila_v_sebe_yak_rechovi_dokazi_n1237403">морякам не повернули навіть хрестики</a> та особисті речі. Країна-агресор, зі свого боку, переконує, <a href="https://24tv.ua/rosiya_perekonuye_shho_ne_zabirala_unitazi_z_ukrayinskih_korabliv_n1237208">що передала кораблі у нормальному стані</a> та зі справною сантехнікою.</p>
      <p>Раніше ЗМІ повідомляли, що повернення кораблів не передбачає повернення особистої зброї українських моряків, рацій та частини суднових документів. Річ у тім, що все це російські слідчі розцінюють як речові докази.</p>
      <h3>Очищення фракції "Слуга народу"</h3>
      <blockquote>До теми: <a href="https://24tv.ua/zelenskiy_ne_zaperechuye_podalshih_viklyuchen_z_fraktsiyi_n1239304">Зеленський не заперечує подальших виключень з фракції</a></blockquote>
      <p>Володимир Зеленський заявив, що партія пишається виключенням зі своїх лав недобросовісних нардепів. За його словами, очищення фракції та партії відбуватиметься і надалі, якщо виявлятимуть порушників.</p>
      <p>Він додав, що у випадку виявлення порушень законодавства нардепами їх теж виключатимуть із фракції.</p>
      <p>Адже найважливіше, на його думку, не кількість депутатів, хоча це теж важливо, а те, щоб депутатами були порядні, чесні та професійні люди.</p>
      <blockquote>Раніше з парламентської фракції "Слуга народу" виключили Анну Скороход, Антона Полякова та Романа Іванісова.</blockquote>
      <p>
        <b>Чому нардепів виключили з фракції</b>
      </p>
      <ul>
        <li>14 листопада депутатка Анна Скороход заявила, що влада переслідує її чоловіка Олексія Алякіна через те, що сама вона голосувала проти законопроєкту про реформу ринку землі – а це суперечило позиції фракції. Того ж дня голова фракції Давид Арахамія звинуватив депутатку в тому, що вона пропонувала хабарі й лобіювала інтереси "олігархічних груп". Фракція вирішила виключити зі свого складу Скороход.</li>
        <li>Тоді ж із фракції виключили Антона Полякова – начебто через те, що він порушив домовленості щодо голосування по низці важливих законопроєктів.</li>
        <li>Романа Іванісова виключили через скандал щодо його судимості. У ЗМІ з'явилася інформація, що у 90-х Іванісова засудили за зґвалтування дівчини. Тоді йому було 17 років.</li>
      </ul>
      <h3>Ринок землі</h3>
      <blockquote>Варто знати:<a href="https://24tv.ua/zakon_pro_zemlyu_2020_za_i_proti_shhodo_rinku_zemli_v_ukrayini_n1234105"> Закон про землю: за і проти</a></blockquote>
      <p>Минулого тижня Верховна Рада у першому читанні підтримала закон про ринок землі. За словами Володимира Зеленського, це говорить про те, що кожен українець насправді стане власником своєї землі.</p>
      <p>Він заявив, що перед другим читанням чинна влада планує внести зміни щодо продажу землі іноземцям: фізичним особам і іноземним компаніям.</p>
      <p>Глава держави підкреслив, що іноземці отримають можливість придбати українську землю лише після рішення референдуму.</p>
      <p>Також Зеленський розповів про ще одну річ, яку офіційний Київ планує запровадити щодо землі. Мовиться про зменшення лімітів. Крім того, у наступному році уряд виділить 4 мільярди гривень на підтримку маленьких фермерів. Це вже закладено у <a href="https://24tv.ua/opublikuvali_tekst_proyektu_byudzhetu_na_2020_rik_osnovni_tsifri_n1206081">Бюджеті на 2020 рік.</a></p>
      <h3>Чи вистачить газу?</h3>
      <blockquote>Корисно знати: <a href="https://24tv.ua/holodni_batareyi_vzimku_yak_peremogti_komunalni_sluzhbi_n1236883">Холодні батареї взимку: як перемогти комунальні служби?</a></blockquote>
      <p>Президент також запевнив, що Україна готова до оплювального сезону.</p>
      <p>За його словами, в України рекордні за багато років запаси газу у газових сховищах і достатньо вугілля.</p>
      <h3>Екстрена медицина</h3>
      <blockquote>До теми: <a href="https://24tv.ua/health/koli_v_ukrayini_zapratsyuye_strahova_meditsina_n1234384">Коли в Україні запрацює страхова медицина</a></blockquote>
      <p>Володимир Зеленський заявив, що пріоритетом на наступний рік буде розвиток екстреної медицини.</p>
      <p>Президент наголосив, на важливості відкриття нових пунктів "швидкої допомоги". Тому, за словами Зеленського, МОЗу дали завдання, на підготовку відкриття у містах і містечках цих закладів. Будівництво планують розпочати вже навесні 2020 року.</p>
      <aside>У цьому році ми купимо 500 карет "швидкої", а на наступний рік у нас завдання, щоб не було швидких, яким понад 6 років,<cite>– пообіцяв президент.</cite></aside>
      <p><b>Скільки грошей витратять на медицину у 2020 році?</b>Загалом на охорону здоров’я у наступному році виділять 108 мільярдів гривень, це на 9,8 мільярда гривень більше, ніж 2019 року. Саме на екстрену медицину закладено 1,9 мільярда гривень, з них 900 мільйонів на закупівлю карет швидкої допомоги та 1 мільярд на відкриття нових відділень екстреної допомоги, за словами прем'єра Олексія Гончарука, їх буде 25.</p>
      <p>
        <b>Дивіться повне відеозвернення президента Володимира Зеленського: </b>
      </p>
      <figure>
        <iframe src="https://www.youtube.com/embed/d0CIAj9tlZ0" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>