<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843445"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T19:48:00+00:00"/>
    <meta property="og:title" content="শমী কায়সারের বিরুদ্ধে মানহানির মামলা তদন্ত করবে পিবিআই"/>
    <meta property="og:description" content="অভিনেত্রী শমী কায়সারের বিরুদ্ধে দায়ের করা মানহানির মামলা তদন্ত করবে পুলিশ ব্যুরো অব ইনভেস্টিগেশন (পিবিআই)। আজ সোমবার ঢাকার মুখ্য মহানগর হাকিম আদালত পিবিআইকে তদন্তের নির্দেশ দিয়েছেন। এর আগে শাহবাগ থানার পরিদর্শক (তদন্ত) তদন্ত শেষে মামলার ঘটনার সত্যতা পাওয়া যায়নি বলে প্রতিবেদন দাখিল করেন। মামলার বাদী আজ ওই প্রতিবেদনের বিরুদ্ধে নারাজি দেন। মহানগর হাকিম জিয়াউর রহমান নারাজি আবেদন গ্রহণ করে অধিকতর তদন্তের নির্দেশ দেন। গত ৩০ এপ্রিল ঢাকা মুখ্য মহানগর হাকিম আদালতে এই মামলা করেন সাংবাদিক (স্টুডেন্টস জার্নাল বিডির সম্পাদক) মিঞা মো. নুজহাতুল হাচান। সাংবাদিকদের ‘চোর’ বলায় মানহানির অভিযোগে এই মামলা করা হয়। অতিরিক্ত মুখ্য মহানগর হাকিম মো. আসাদুজ্জামান নুর রমনা থানার ভারপ্রাপ্ত কর্মকর্তা (ওসি) কে বিষয়টি তদন্ত করে প্রতিবেদন দাখিল করার নির্দেশ দেন। গত ২৪ এপ্রিল জাতীয় প্রেসক্লাবের জহুর হোসেন চৌধুরী মিলনায়তনে ই-কমার্স অ্যাসোসিয়েশন অব বাংলাদেশের (ই-ক্যাব) প্রেসিডেন্ট শমী কায়সারের দুটি মোবাইল ফোনসেট হারিয়ে যায়। এরপর তিনি সাংবাদিকরা মোবাইল চুরি করেছেন বলে অভিযোগ করেন এবং তার নিরাপত্তাকর্মীদের দিয়ে সংবাদকর্মীদের দেহ তল্লাশি করান। কেউ…"/>
  </head>
  <body>
    <article>
      <h1>শমী কায়সারের বিরুদ্ধে মানহানির মামলা তদন্ত করবে পিবিআই</h1>
      <address><time datetime="2019-11-25T19:48:00+00:00">25 Nov 2019, 19:48</time> by <a rel="author">নিজস্ব প্রতিবেদক</a></address>
      <p>অভিনেত্রী শমী কায়সারের বিরুদ্ধে দায়ের করা মানহানির মামলা তদন্ত করবে পুলিশ ব্যুরো অব ইনভেস্টিগেশন (পিবিআই)। আজ সোমবার ঢাকার মুখ্য মহানগর হাকিম আদালত পিবিআইকে তদন্তের নির্দেশ দিয়েছেন।</p>
      <p>এর আগে শাহবাগ থানার পরিদর্শক (তদন্ত) তদন্ত শেষে মামলার ঘটনার সত্যতা পাওয়া যায়নি বলে প্রতিবেদন দাখিল করেন। মামলার বাদী আজ ওই প্রতিবেদনের বিরুদ্ধে নারাজি দেন। মহানগর হাকিম জিয়াউর রহমান নারাজি আবেদন গ্রহণ করে অধিকতর তদন্তের নির্দেশ দেন।</p>
      <p>গত ৩০ এপ্রিল ঢাকা মুখ্য মহানগর হাকিম আদালতে এই মামলা করেন সাংবাদিক (স্টুডেন্টস জার্নাল বিডির সম্পাদক) মিঞা মো. নুজহাতুল হাচান। সাংবাদিকদের ‘চোর’ বলায় মানহানির অভিযোগে এই মামলা করা হয়। অতিরিক্ত মুখ্য মহানগর হাকিম মো. আসাদুজ্জামান নুর রমনা থানার ভারপ্রাপ্ত কর্মকর্তা (ওসি) কে বিষয়টি তদন্ত করে প্রতিবেদন দাখিল করার নির্দেশ দেন।</p>
      <p>গত ২৪ এপ্রিল জাতীয় প্রেসক্লাবের জহুর হোসেন চৌধুরী মিলনায়তনে ই-কমার্স অ্যাসোসিয়েশন অব বাংলাদেশের (ই-ক্যাব) প্রেসিডেন্ট শমী কায়সারের দুটি মোবাইল ফোনসেট হারিয়ে যায়। এরপর তিনি সাংবাদিকরা মোবাইল চুরি করেছেন বলে অভিযোগ করেন এবং তার নিরাপত্তাকর্মীদের দিয়ে সংবাদকর্মীদের দেহ তল্লাশি করান। কেউ ঘটনাস্থল থেকে বের হতে চাইলে তাদের ‘চোর’ বলে ওঠেন শমী কায়সারের নিরাপত্তাকর্মীরা। এতে বিক্ষুব্ধ হয়ে পড়েন সংবাদকর্মীরা। ক্ষোভ প্রকাশ করেন অনুষ্ঠানস্থলে।</p>
      <p>পরে সাংবাদিকদের ক্যামেরায় ধারণ করা ভিডিও ফুটেজে দেখা যায়, অনুষ্ঠানের এক কর্মী শমী কায়সারের মোবাইল ফোন সেট দুটি নিয়ে গেছেন। এ সময় শমী কায়সার দুঃখ প্রকাশ করেন। তবে তার আচরণ সামাজিক যোগাযোগমাধ্যমে ব্যাপক সমালোচিত হয়। কিন্তু তিনি ক্ষমা চাননি।</p>
      <p>শমী কায়সারের আচরণ সাংবাদিক সমাজকে সমাজে হেয় করেছে। একই সঙ্গে বাদীর একশ কোটি টাকার মানহানি ঘটেছে অভিযোগ করে এই মামলা দায়ের করা হয়।</p>
    </article>
  </body>
</html>