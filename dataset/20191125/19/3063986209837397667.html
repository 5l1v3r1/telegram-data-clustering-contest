<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/25/843439"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T19:21:00+00:00"/>
    <meta property="og:title" content="আরো দুধর্ষ হয়ে উঠবে অস্ট্রেলিয়া : টিম পেইন"/>
    <meta property="og:description" content="সিরিজের উদ্বোধনী ম্যাচে পাকিস্তানকে হারানোর পরও নিজ দলের আরো উন্নতি করার ক্ষেত্র রয়েছে বলে মন্তব্য করেছেন অস্ট্রেলিয়া অধিনায়ক টিম পেইন। একই সাথে সতীর্থ ব্যাটসম্যান ও বোলারদের গুণগত মানেরও প্রশংসা করেছেন তিনি। রবিবার গ্যাবায় দুই ম্যাচের টেস্ট সিরিজের প্রথম টেস্টে পাকিস্তানের বিপক্ষে সহজেই ইনিংস ব্যবধানে জয়লাভ করেছে অস্ট্রেলিয়া। এবার দ্বিতীয় ম্যাচে আগামী শুক্রবার এডিলেডে দিবা-রাত্রির টেস্ট ম্যাচে মুখোমুখি হবে দল দুটি। এর আগে গোলাপি বলে ৫ টেস্টের সবকটিতেই জয়লাভ করেছে অস্ট্রেলিয়া। সাম্প্রতিক অ্যাশেজ সিরিজে অস্ট্রেলিয়ার টপ অর্ডার ব্যাটসম্যানরা ধুঁকলেও ব্রিসবেনে তারা ছিলেন দুর্দান্ত। ডেভিড ওয়ার্নার ১৫৪ রান এবং তার ওপেনিং পার্টনার জো বার্নস ৯৭ রান করেছেন। তিন নম্বরে ব্যাটসম্যান মার্নাস লাবুশেন করেন ১৮৫ রান। স্বাগতিক দলের হয়ে একমাত্র ব্যর্থ ব্যাটসম্যানের নাম চার রান সংগ্রহ করা স্টিভ স্মিথ। প্যাট কামিন্স, জস হ্যাজেলউড ও মিচেল স্টার্কের সমন্বয়ে গড়ে উঠা অজি পেস আক্রমণও ছিল দুর্দান্ত। এডিলেডে যুক্ত হবেন সতীর্থের সঙ্গে দুর্ব্যবহার করে ব্রিসবেনে নিষিদ্ধ হওয়া জেমস প্যাটিনসন। অবশেষে অস্ট্রেলিয়া তাদের দীর্ঘ প্রতিক্ষিত শীর্ষ তিন…"/>
  </head>
  <body>
    <article>
      <h1>আরো দুধর্ষ হয়ে উঠবে অস্ট্রেলিয়া : টিম পেইন</h1>
      <address><time datetime="2019-11-25T19:21:00+00:00">25 Nov 2019, 19:21</time> by <a rel="author">কালের কণ্ঠ অনলাইন</a></address>
      <p>সিরিজের উদ্বোধনী ম্যাচে পাকিস্তানকে হারানোর পরও নিজ দলের আরো উন্নতি করার ক্ষেত্র রয়েছে বলে মন্তব্য করেছেন অস্ট্রেলিয়া অধিনায়ক টিম পেইন। একই সাথে সতীর্থ ব্যাটসম্যান ও বোলারদের গুণগত মানেরও প্রশংসা করেছেন তিনি। রবিবার গ্যাবায় দুই ম্যাচের টেস্ট সিরিজের প্রথম টেস্টে পাকিস্তানের বিপক্ষে সহজেই ইনিংস ব্যবধানে জয়লাভ করেছে অস্ট্রেলিয়া। এবার দ্বিতীয় ম্যাচে আগামী শুক্রবার এডিলেডে দিবা-রাত্রির টেস্ট ম্যাচে মুখোমুখি হবে দল দুটি। এর আগে গোলাপি বলে ৫ টেস্টের সবকটিতেই জয়লাভ করেছে অস্ট্রেলিয়া।</p>
      <p>সাম্প্রতিক অ্যাশেজ সিরিজে অস্ট্রেলিয়ার টপ অর্ডার ব্যাটসম্যানরা ধুঁকলেও ব্রিসবেনে তারা ছিলেন দুর্দান্ত। ডেভিড ওয়ার্নার ১৫৪ রান এবং তার ওপেনিং পার্টনার জো বার্নস ৯৭ রান করেছেন। তিন নম্বরে ব্যাটসম্যান মার্নাস লাবুশেন করেন ১৮৫ রান। স্বাগতিক দলের হয়ে একমাত্র ব্যর্থ ব্যাটসম্যানের নাম চার রান সংগ্রহ করা স্টিভ স্মিথ। প্যাট কামিন্স, জস হ্যাজেলউড ও মিচেল স্টার্কের সমন্বয়ে গড়ে উঠা অজি পেস আক্রমণও ছিল দুর্দান্ত। এডিলেডে যুক্ত হবেন সতীর্থের সঙ্গে দুর্ব্যবহার করে ব্রিসবেনে নিষিদ্ধ হওয়া জেমস প্যাটিনসন।</p>
      <p>অবশেষে অস্ট্রেলিয়া তাদের দীর্ঘ প্রতিক্ষিত শীর্ষ তিন খুঁজে পেয়েছে কিনা জানতে চাইলে জবাবে পেইন বলেন, 'হ্যাঁ বলার সময় এখনো আসেনি। এক ইনিংসে পুরো গ্রীষ্মের বিচার করা যায়না। তবে যে ইতিবাচক খেলা আমরা প্রদর্শন করেছি তাতে সবাই খুবই খুশি। আমরা বিশ্বাস করি, এই দলটাই আরও দুধর্ষ হয়ে উঠবে।'</p>
      <p>অ্যাশেজে ক্যারিয়ারের প্রথম সেঞ্চুরি হাঁকানো লাবুশেনকে নিয়ে পেইন বলেন, 'অবশেষে সে বড় মঞ্চে পৌঁছে গেল। মাঠে এবং ড্রেসিং রুমেও সে আমাদের শক্তি জুগিয়েছে। অবস্থাদৃষ্টে মনে হচ্ছে যত দিন যাচ্ছে ততই সে উন্নতি করছে। এটি দলের জন্য দারুণ ব্যাপার। পাশাপাশি বোলাররা যা করেছে তা এক কথায় অসাধারণ। চার দিনের মধ্যেই ২০টি উইকেট তুলে নিয়েছে তারা। তবে প্রথম দুই টেস্টের স্কোয়াড গঠিত হয়ে গেছে। এখন আমরা এডিলেডে গিয়ে কন্ডিশন দেখব। সেখানে আমাদের গোলাপি বলে খেলতে হবে। সুতরাং এই বিষয়টিও বিবেচনায় থাকবে।'</p>
    </article>
  </body>
</html>