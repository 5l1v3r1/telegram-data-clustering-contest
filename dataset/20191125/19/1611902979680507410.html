<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/w-hiszpanii-ruszyl-proces-islamskich-terrorystow-ich-celem-byl-jarmark-bozonarodzeniowy-w-madrycie/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T19:43:12+00:00"/>
    <meta property="og:title" content="W Hiszpanii ruszył proces islamskich terrorystów. Ich celem był jarmark bożonarodzeniowy w Madrycie"/>
    <meta property="og:description" content="Proces trzech dżihadystów, którzy planowali przeprowadzenie w grudniu 2017 r. zamachu terrorystycznego w centrum Madrytu, rozpoczął się w poniedziałek przed sądem w stolicy Hiszpanii."/>
  </head>
  <body>
    <article>
      <h1>W Hiszpanii ruszył proces islamskich terrorystów. Ich celem był jarmark bożonarodzeniowy w Madrycie</h1>
      <address><time datetime="2019-11-25T19:43:12+00:00">25 Nov 2019, 19:43</time> by <a rel="author" href="https://nczas.com/author/js/" target="_blank">JS</a></address>
      <p>
        <b>Proces trzech dżihadystów, którzy planowali przeprowadzenie w grudniu 2017 r. zamachu terrorystycznego w centrum Madrytu, rozpoczął się w poniedziałek przed sądem w stolicy Hiszpanii.</b>
      </p>
      <p>Prowadzący sprawę Krajowy Sąd Karny i Administracyjny (Audiencia Nacional) nie zgodził się na ujawnienie personaliów członków grupy terrorystycznej, a jedynie ich inicjałów.</p>
      <p>Z aktu oskarżenia wynika, że kierujący grupą M.E.F. planował wspólnie z braćmi M.H. i A.H. przeprowadzenie zamachu przy użyciu samochodu dostawczego. Dżihadyści zamierzali staranować przechodniów na jednej z ulic madryckiego śródmieścia.</p>
      <p>Celem zamachu miał być jeden z jarmarków bożonarodzeniowych, a sam atak miał zostać przeprowadzony w imieniu dżihadystycznej organizacji Państwo Islamskie (IS).</p>
      <p>Lider grupy, któremu grozi do 31 lat więzienia, oraz dwaj jego wspólnicy planowali powtórzyć atak, który cztery miesiące wcześniej zrealizowała inna dżihadystyczna grupa w centrum Barcelony. Braciom M.H. i A.H. grozi do 12 lat pozbawienia wolności.</p>
      <p>Śledczy ustalili, że planowany zamach miał nastąpić w rejonie obleganych przez turystów placu Puerta del Sol oraz muzeum Prado.</p>
      <p>Wszyscy trzej oskarżeni w przeszłości składali przysięgę na wierność IS oraz utrzymywali kontakt z radykalnymi wyznawcami islamu, w tym m.in. z dżihadystami walczącymi w Syrii. Z zapisków członków tej grupy wynika, że scenariusz ataku miał być zbliżony do przebiegu katalońskich zamachów z sierpnia 2017 r.</p>
      <p>W zamachach, do których doszło 17 i 18 sierpnia 2017 r., w Barcelonie oraz innym katalońskim mieście, Cambrils, zginęło 16 osób, a 120 zostało rannych, w większości zagranicznych turystów. Najwięcej osób ucierpiało w pierwszym zamachu w Barcelonie, gdzie terrorysta staranował przechodniów autem na odcinku kilkuset metrów. W zamachach zginęło też pięciu terrorystów. Większość napastników pochodziła z katalońskiego miasta Ripoll i miała marokańskie korzenie.</p>
      <p>45-letni imam Abdelbaki As-Satty, który kierował grupą z Ripoll, zginął 16 sierpnia 2017 r., dzień przez zamachem na barcelońskim deptaku La Rambla wraz z innym dżihadystą. Ich śmierć była efektem eksplozji w bazie terrorystów w Alcanar, gdzie przygotowywano katalońskie zamachy.</p>
      <p>Według pierwotnego scenariusza celem serii wybuchów miały być najbardziej popularne wśród turystów miejsca Barcelony, przede wszystkim bazylika Sagrada Familia. Pod świątynią miały zostać zdetonowane pojazdy wypełnione ładunkami wybuchowymi oraz butlami z gazem.</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/sesja-pe-w-strasburgu-pod-znakiem-glosowania-nad-ke-von-der-leyen-i-lewackich-akcji-propagandowych/"/>
        <a href="https://nczas.com/2019/11/25/w-krainie-unijnych-absurdow-pe-zajmie-sie-ukrainskimi-kurczakami-cietymi-na-batmana/"/>
        <a href="https://nczas.com/2019/11/25/chirurg-zgwalcil-250-dzieci-w-marcu-rusza-proces-najwiekszego-francuskiego-pedofila/"/>
        <a href="https://nczas.com/2019/11/25/w-odmetach-postepowego-szalenstwa-8-tys-euro-kary-dla-rolnika-bo-miastowym-zle-pachnialy-krowy/"/>
        <a href="https://nczas.com/2019/11/25/dechrystianizacja-w-belgii-sw-mikolaj-bardziej-swiecki-aby-nie-urazac-muzulmanow/"/>
        <a href="https://nczas.com/2019/11/25/szokujace-slowa-ukrainskiej-polityk-w-2023-roku-takiego-panstwa-jak-ukraina-nie-bedzie/"/>
        <a href="https://nczas.com/2019/11/25/dunska-para-ksiazeca-rozpoczela-wizyte-w-polsce/"/>
        <a href="https://nczas.com/2019/11/25/zmasakrowane-cialo-znanej-modelki-znaleziono-pod-mostem-byla-torturowana-i-gwalcona/"/>
        <a href="https://nczas.com/2019/11/25/sensacyjne-doniesienia-portalu-osmiu-agentow-gru-probowalo-otruc-bulgarskiego-biznesmena-nowiczokiem/"/>
      </related>
    </article>
  </body>
</html>