<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-ashish-shelar-mocks-parade-of-congress-ncp-shiv-sena-mlas-says-will-win-photo-finish-2868371.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T19:49:53+00:00"/>
    <meta property="og:title" content="भाजपा ने MLAs परेड को बताया, लोकतंत्र के साथ 'क्रूर मजाक'; आखिरी लड़ाई जीतने का दावा"/>
    <meta property="og:description" content="भाजपा ने शिवसेना-राकांपा और कांग्रेस के विधायकों की यहां परेड कराकर किए गए संयुक्त शक्ति प्रदर्शन पर निशाना साधते हुए सोमवार (25 नवंबर) को कहा कि विधानसभा के पटल पर उनकी पार्टी ही आखिरी जीत दर्ज..."/>
  </head>
  <body>
    <article>
      <h1>भाजपा ने MLAs परेड को बताया, लोकतंत्र के साथ 'क्रूर मजाक'; आखिरी लड़ाई जीतने का दावा</h1>
      <address><time datetime="2019-11-25T19:49:53+00:00">25 Nov 2019, 19:49</time> by <a rel="author">लाइव हिंदुस्तान टीम,मुंबई</a></address>
      <p>भाजपा ने शिवसेना-राकांपा और कांग्रेस के विधायकों की यहां परेड कराकर किए गए संयुक्त शक्ति प्रदर्शन पर निशाना साधते हुए सोमवार (25 नवंबर) को कहा कि विधानसभा के पटल पर उनकी पार्टी ही आखिरी जीत दर्ज करेगी। भाजपा नेता और महाराष्ट्र के पूर्व मंत्री आशीष शेलार ने संवाददाता सम्मेलन को संबोधित करते हुए शिवसेना-राष्ट्रवादी कांग्रेस पार्टी (राकांपा)- कांग्रेस की 'पहचान परेड' की आलोचना करते हुए इसे राज्य के लोगों और लोकतंत्र के साथ क्रूर मजाक करार दिया। </p>
      <p>विपक्षी दलों की ओर यहां होटल के समक्ष विधायकों की अभूतपूर्व सार्वजनिक परेड कराकर 162 विधायकों के समर्थन का दावा करने के कुछ मिनटों बाद ही उन्होंने कहा कि विधानसभा में होने वाले विश्वासमत से इसकी बराबरी नहीं की जा सकती है। पूर्व मंत्री ने कहा कि पहचान परेड गवाहों के लिए होती है जिसमें वे अपराधियों की पहचान करते हैं।</p>
      <figure>
        <iframe data-src="https://twitter.com/ANI/status/1198980272298975232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>शेलार ने कहा, ''हम विधानसभा के पटल पर जीत को लेकर पूरी तरह से आश्वस्त हैं। होटल में इस तरह की परेड सदन में बहुमत साबित करने में सहायक नहीं होगी।" शेलार ने शिवसेना प्रमुख उद्धव ठाकरे के बेटे एवं विधायक आदित्य ठाकरे के कांग्रेस अध्यक्ष सोनिया गांधी के नाम पर शपथ लेने पर तंज कसा। उन्होंने कहा, ''शिवसेना नेताओं ने कांग्रेस से हाथ मिला लिया है। यह दिखाता है कि उनका हिन्दुत्व कितना खोखला है।"</p>
      <p>शेलार ने शक्ति प्रदर्शन के दौरान 162 विधायकों की मौजूदगी पर भी आशंका जताई। उन्होंने कहा, ''आपकी अपनी तस्वीर हो सकती है, ताकत दिखाने के लिए आपके अपने फोटोग्राफर हो सकते हैं लेकिन वह भाजपा है जो अंतिम समय में देवेंद्र फडणवीस और अजित पवार के नेतृत्व में जीत दर्ज करेगी।"</p>
    </article>
  </body>
</html>