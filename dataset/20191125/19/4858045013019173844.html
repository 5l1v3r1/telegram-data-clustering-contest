<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/incepe-macelul-in-psd-dumitru-buzatu-sare-la-marcel-ciolacu-a-dat-o-lovitura-de-partid-el-deja_1406656.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:46:39+00:00"/>
    <meta property="og:title" content="Începe MĂCELUL în PSD! Dumitru Buzatu sare la Marcel Ciolacu: 'A dat o lovitură de partid! El, deja, a încălcat niște reguli statutare'"/>
    <meta property="og:description" content="Președintele PSD Vaslui, Dumitru Buzatu , a declarat că preluarea șefiei PSD pe o perioadă interimară de către Marcel Ciolacu poate fi..."/>
  </head>
  <body>
    <article>
      <h1>Începe MĂCELUL în PSD! Dumitru Buzatu sare la Marcel Ciolacu: 'A dat o lovitură de partid! El, deja, a încălcat niște reguli statutare'</h1>
      <address><time datetime="2019-11-25T19:46:39+00:00">25 Nov 2019, 19:46</time> by <a rel="author">Cristi Șelaru</a></address>
      <p>Președintele PSD Vaslui, <a href="https://www.stiripesurse.ro/personalitati/dumitru-buzatu_3089.html">Dumitru Buzatu</a>, a declarat că preluarea șefiei PSD pe o perioadă interimară de către <a href="https://www.stiripesurse.ro/personalitati/marcel-ciolacu_2644.html">Marcel Ciolacu</a> poate fi descrisă ca "o lovitură de partid". Social-democratul a explicat că acest lucru nu are aprobarea unei structuri decizionale și astfel încalcă statutul partidului.</p>
      <p>"Dacă a dat o lovitură, nu știu cum să o calific, o lovitură de partid, că nu e de stat lovitura aceasta. Cred că trebuie să ne calmăm cu toții. Întotdeauna, în momentele neplăcute ale pierderii alegerilor într-un partid sunt frământări, e o situație de criză, dar asta nu înseamnă că trebuie să ne pierdem rațiunea, să ne aruncăm tot felul de calități, de salvatori. Nu e nimeni la dispoziția celuilalt", a afirmat, luni, la <a href="https://www.stiripesurse.ro/personalitati/antena-3_246.html">Antena 3</a>, Dumitru Buzatu, întrebat dacă vede preluarea președinției interimare a PSD drept o "lovitură".</p>
      <p>Liderul PSD Vaslui susține că decizia privind președintele social-democraților nu poate fi luată de Marcel Ciolacu în cadrul unor întâlniri restrânse, ci în structurile statutare ale partidului.</p>
      <p>"Presupun că discut cu un om pe care de altfel îl și cunosc, inteligent și am înțeles că e o glumă. Toate astea sunt niște lucruri confecționate, pentru că nu a avut loc nicio întâlnire statutară a structurii decizionale care să pună problema viitorului partidului, viitorului președintelui partidului care a candidat. Nu este o problemă, dar nu cred că în felul acesta se poate rezolva. Dacă cineva dorește să o rezolve în felul acesta, eu cred că el deja a încălcat niște reguli statutare, acelea de a discuta toate lucrurile acestea care ne privesc pe toți nu în întâlniri gen cinci, șase, șapte oameni ci în structuri consacrate statutar ale PSD", a spus Buzatu.</p>
      <p>De asemenea, acesta a precizat că a refuzat invitația de a participa la întâlnirea dintre președintele Camerei Deputaților și liderii organizațiilor județene.</p>
      <p><a href="https://www.stiripesurse.ro/personalitati/viorica-dancila_2580.html">Viorica Dăncilă</a> urmează să-și anunțe colegii de partid, marți seara la Comitetul Executiv, că va demisiona de la șefia PSD, au declarat surse politice. Dăncilă va primi în schimb șefia PSD Teleorman și a organizației de femei.</p>
      <p>Funcția de președinte interimar până la Congresul PSD va fi cel mai probabil Marcel Ciolacu. Acesta din urmă a și anunțat de altfel, luni seara pe Facebook, cu președinții organizațiilor din țară, după ce a avut o întâlnire și cu Viorica Dăncilă.</p>
      <p>După eșecul de la prezidențiale, mai mulți lideri social-democrați i-au cerut Vioricăi Dăncilă să își depună mandatul de președinte al partidului și să își asume răspunderea. Întreaga situație în care se află liderul PSD a fost amplificată și de numirea lui Gabriel Oprea, lider al UNPR, ca vicepreședinte al PSD.</p>
      <p>CEx va avea loc marți, de la ora 18.30, la sediul PSD din Kiseleff.</p>
    </article>
  </body>
</html>