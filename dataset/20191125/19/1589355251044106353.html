<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/opozicia-vo-volbach-prevalcovala-hongkong-cina-vsak-stale-podporuje-lamovu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-25T19:30:00+00:00"/>
    <meta property="og:title" content="Opozícia vo voľbách prevalcovala Hongkong. Čína však stále podporuje Lamovú"/>
    <meta property="og:description" content="Prodemokratická opozícia v Hongkongu získala v nedeľňajších voľbách jasnú väčšinu"/>
  </head>
  <body>
    <article>
      <h1>Opozícia vo voľbách prevalcovala Hongkong. Čína však stále podporuje Lamovú</h1>
      <address><time datetime="2019-11-25T19:30:00+00:00">25 Nov 2019, 19:30</time> by <a rel="author">TASR</a></address>
      <p>
        <b>Hlavná správkyňa Hongkongu Carrie Lamová po porážke, ktorú propekinská garnitúra utrpela v nedeľňajších komunálnych voľbách vyhlásila, že jej vláda bude „pokorne počúvať“ hlas verejnosti. Uviedla to agentúra AFP.</b>
      </p>
      <p>„Vláda bude rozhodne pokorne počúvať názory občanov a seriózne ich zvažovať,“ povedala C. Lamová. Hongkonské prodemokratické hnutie vyhralo nedeľňajšie voľby s výrazným náskokom, ktorý zároveň preukázal aj vysokú podporu verejnosti pre piaty mesiac prebiehajúce protivládne protesty.</p>
      <related>
        <a href="https://www.etrend.sk/ekonomika/protesty-v-hongkongu-dostavaju-pod-tlak-firmy-zara-podporila-cinu.html"/>
      </related>
      <p>Podľa agentúr AFP a AP získali prodemokratickí kandidáti, uchádzajúci sa o 452 kresiel obvodných rád, výraznú väčšinu. Konečné výsledky ešte nie sú k dispozícii. „Vláda rešpektuje výsledky volieb,“ povedala C. Lamová.</p>
      <p>Na predbežné výsledky reagoval aj čínsky minister zahraničných vecí Wang I. „Ešte nie sú finálne výsledky. Počkajme si na konečný výsledok, ok? Avšak isté je, že nezávisle od toho ako to dopadne, Hongkong je súčasťou Číny a jej špeciálnym regiónom,“ povedal reportérom Wang I. po svojom stretnutí s japonským premiérom Šinzóm Abem v Tokiu.</p>
      <h3>Čína aj naďalej podporuje Lamovú</h3>
      <p>Čína však tiež tvrdí, že podporuje správkyňu Hongkongu C. Lamovú aj napriek tomu, že prodemokratickému táboru sa v nedeľných komunálnych voľbách podarilo dosiahnuť zdrvujúce víťazstvo.</p>
      <p>„Čínska ústredná vláda rozhodne podporuje hlavnú správkyňu C. Lamovú na čele vlády osobitnej administratívnej oblasti,“ uviedol v pondelok na pravidelnom brífingu hovorca čínskeho ministerstva zahraničných vecí Keng Šuang.</p>
      <p>Nedeľňajšie komunálne voľby boli vnímané ako skúška podpory pre C. Lamovú. Prodemokratické protestné skupiny chcú, aby tieto komunálne voľby vyslali po piatich mesiacoch nepokojov a protivládnych protestov odkaz čínskej vláde.</p>
      <p>Podľa opozície komunálne voľby rozhodli o tom, že prodemokratické sily získali 90 percent zo 452 kresiel v obvodných radách, vďaka čomu ovládnu bezprecedentných 17 z 18 obvodných rád.</p>
      <p>K volebným urnám prišlo viac než 2,9 milióna ľudí, čo predstavuje volebnú účasť na úrovni 71 percent. V roku 2015 bola pri rovnakých voľbách účasť iba 47-percentná. Celkovo žije v Hongkongu 7,4 milióna obyvateľov.</p>
    </article>
  </body>
</html>