<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/25/kak-ni-manipulirat-psihologicheski-na-cherniia-petyk.430775"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T19:15:00+00:00"/>
    <meta property="og:title" content="Как ни манипулират психологически на Черния петък?"/>
    <meta property="og:description" content="Три теста разкриват какво кара хората да купуват повече | Dnes.bg"/>
  </head>
  <body>
    <article>
      <h1>Как ни манипулират психологически на Черния петък?</h1>
      <h2>Три теста разкриват какво кара хората да купуват повече</h2>
      <address><time datetime="2019-11-25T19:15:00+00:00">25 Nov 2019, 19:15</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Черният петък наближава, но знаем ли как магазините ни манипулират да купуваме все повече и повече? Три теста в лабораторията на университета в Бангор разкриват как търговците ни примамват.</p>
      <p>
        <b>Тест 1 – Марки и импулс</b>
      </p>
      <p>Тестът е прост – на екран се изреждат последователно различни марки. Участникът в него кликва всеки път, когато види позната марка. Това, което експертите се опитват да докажат е, че потребителите трудно успяват да се контролират, ако пред очите им се появи нещо познато.</p>
      <p>"Когато влезем в магазина и една марка ни е позната, вероятността да извършим действие, дори и само да я вземем в ръце, е огромна. В главата ни се случва конфликт, но рационалното ни мислене просто не побеждава“, обяснява доктор Карълайн Боуман от университета в Бангор пред BBC. .</p>
      <p>
        <b>Тест 2 – Пресмятане на намаленията</b>
      </p>
      <p>Изследователите са много заинтересовани от това, какво се случва в главата на един потребител, когато той обработва информацията за някоя специална оферта. Затова те подлагат участниците в изследването на скенер и надникват в мозъка им, докато пред тях се появяват различни оферти.</p>
      <p>"Колкото по-сложна става офертата, толкова по-малка става мозъчната активност. Тоест, рационалната част от мозъка ни се изключва“, обяснява Боуман. Това означава, че сме по-склонни да направим импулсен, отколкото рационален избор.</p>
      <p>"Тази маркетинг стратегия е много умна. Използва се най-вече за да накара хората да купуват повече от един продукт“, допълва експертът.</p>
      <p>
        <b>Тест 3 – Марка и цена</b>
      </p>
      <p>В този тест участникът избира група от карти с различни марки и цени. В повечето случаи потребителят избира групата, в която е любимата му марка и рядко променя избора си, въпреки че цената може да е една идея по-висока. По думите на Боуман, обръщаме повече внимание на подобни оферти онлайн, тъй като в уеб пространството пазаруваме в доста по-различни времеви диапазони, най-вече вечер, когато мозъците ни са уморени.</p>
      <p>За да не бъдем манипулирани психологически, експертите съветват да си дадем малко време за почивка и време да помислим. Да сме наясно, че големите марки могат да си играят игрички и да не се страхуваме да използваме калкулатор, за да помогнем на мозъчната си дейност. </p>
    </article>
  </body>
</html>