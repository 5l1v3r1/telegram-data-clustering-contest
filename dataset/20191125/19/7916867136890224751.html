<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134991-bolonijos-klubas-siekia-vietos-eurolygoje-bet-nenori-jokiu-isimciu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T19:33:00+00:00"/>
    <meta property="og:title" content="Bolonijos klubas siekia vietos Eurolygoje, bet nenori jokių išimčių"/>
    <meta property="og:description" content="Į Europos elitą besibeldžiantis Bolonijos „Virtus“ klubas aktyviai siekia ambicijos rungtyniauti prestižiniame Eurolygos turnyre. Bolonijos ekipos generalinis direktorius Luca Baraldi atviravo laukiantis susitikimo su Eurolygos vadovu Jordi Bertomeu, kurį „Virtus“ atstovas kvietė atvykti į komandos rungtynes su Milano „AX Armani Exchange“ ekipa gruodžio pabaigoje. „Artimiausiu metu prašysiu Jordi pasimatyti, – sakė Baraldi. – Tuo ..."/>
  </head>
  <body>
    <article>
      <h1>Bolonijos klubas siekia vietos Eurolygoje, bet nenori jokių išimčių</h1>
      <address>
        <time datetime="2019-11-25T19:33:00+00:00">25 Nov 2019, 19:33</time>
      </address>
      <p>Nuotr.: FIBA.com</p>
      <figure>
        <a href="https://www.basketnews.lt/paveikslelis-207833-any1000x1000.jpg">
          <img src="https://www.basketnews.lt/paveikslelis-207833-any630x500.jpg"/>
        </a>
      </figure>
      <p>Nuotr. FIBA.com</p>
      <p>Į Europos elitą besibeldžiantis Bolonijos „Virtus“ klubas aktyviai siekia ambicijos rungtyniauti prestižiniame Eurolygos turnyre.</p>
      <p>Bolonijos ekipos generalinis direktorius Luca Baraldi atviravo laukiantis susitikimo su Eurolygos vadovu Jordi Bertomeu, kurį „Virtus“ atstovas kvietė atvykti į komandos rungtynes su Milano „AX Armani Exchange“ ekipa gruodžio pabaigoje.</p>
      <p>„Artimiausiu metu prašysiu Jordi pasimatyti, – sakė Baraldi. – Tuo pačiu norėčiau padėkoti jam už gerus žodžius mūsų komandai. Kol kas mums dar asmeniškai kalbėtis neteko, tačiau mūsų, kaip ir klubo savininko Massimo Zanetti, siekiamybė – žaisti Eurolygoje. </p>
      <p>Norime į ją patekti žingsnis po žingsnio, išpildant sportinius kriterijus, o ne su vardiniu kvietimu.“</p>
      <p>Praėjusį sezoną po 9 metų pertraukos į tarptautinę areną sugrįžęs legendinis Italijos klubas laimėjo FIBA Čempionų lygą, o šiemet varžosi Europos taurėje, kur per 8 turus pasiekė 6 pergales.</p>
      <p>2018-2019 m. sezone disponavusi 14 mln. eurų biudžetu, Bolonijos ekipa į Europos taurę rudenį žengė prisiviliojusi Serbijos superžvaigždę Milošą Teodosičių, su kuriuo sutarė dėl 6,5 mln. eurų kontrakto.</p>
      <p>Turėdama storą piniginę „Virtus“ galvoja tik apie aukščiausio lygio turnyrą – Eurolygą, kurioje paskutinį kartą žaidė 2007-2008 m. sezone, kai iškrito reguliariajame sezone.</p>
    </article>
  </body>
</html>