<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/prezydent-zawiadomil-prokurature-ws-marszalka-sledztwa-nie-bedzie,135557.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T19:16:00+00:00"/>
    <meta property="og:title" content="Prezydent zawiadomił prokuraturę ws. marszałka. Śledztwa nie będzie"/>
    <meta property="og:description" content="Nie będzie śledztwa z zawiadomienia prezydenta Białegostoku o podejrzeniu popełnienia przestępstwa m.in. przekroczenia uprawnień przez marszałka województwa podlaskiego w związku z organizacją przemarszu, jako alternatywą do Marszu Równości, który odbył się w tym mieście w lipcu."/>
  </head>
  <body>
    <article>
      <h1>Prezydent zawiadomił prokuraturę ws. marszałka. Śledztwa nie będzie</h1>
      <address><time datetime="2019-11-25T19:16:00+00:00">25 Nov 2019, 19:16</time> by <a rel="author">PAP/JS  </a></address>
      <h4>Nie będzie śledztwa z zawiadomienia prezydenta Białegostoku o podejrzeniu popełnienia przestępstwa m.in. przekroczenia uprawnień przez marszałka województwa podlaskiego w związku z organizacją przemarszu, jako alternatywą do Marszu Równości, który odbył się w tym mieście w lipcu.</h4>
      <hr/>
      <p>Białostocki sąd rejonowy nie uwzględnił w poniedziałek zażalenia prezydenta Tadeusza Truskolaskiego na postanowienie prokuratury o odmowie wszczęcia śledztwa w tej sprawie - poinformowała rzecznik tego sądu, sędzia Beata Wołosik.</p>
      <p>20 lipca ulicami miasta przeszedł Marsz Równości pod hasłem "Białystok domem dla wszystkich". Był legalny, ale towarzyszyło mu kilka kontrmanifestacji, a także "Piknik Rodziny" zorganizowany przez marszałka województwa jako alternatywa dla Marszu Równości.</p>
      <p>Przejście jego uczestników kilkakrotnie próbowali zablokować kontrmanifestanci, w tym przedstawiciele środowisk kibicowskich; policja musiała użyć gazu. W stronę uczestników Marszu Równości rzucano kamieniami, petardami, jajkami i butelkami, wykrzykiwano też obraźliwe słowa. Trwają śledztwa, policja ustaliła ponad 140 osób, które w trakcie marszu popełniły różne wykroczenia.</p>
      <p>Po tych wydarzeniach prezydent Białegostoku Tadeusz Truskolaski złożył w prokuraturze zawiadomienie o podejrzeniu popełnienia przestępstwa przez marszałka województwa Artura Kosickiego. Chodziło zwłaszcza o przemarsz uczestników "Pikniku Rodzinnego", jako organizowany bez wymaganego zezwolenia. W zawiadomieniu była mowa o przekroczeniu uprawnień ale też np. o wywieraniu wpływu na czynności urzędowe prezydenta miasta (chodziło o radiową wypowiedź marszałka, by prezydent zabronił organizacji Marszu Równości).</p>
      <p>Zobacz też: <a href="https://www.portalsamorzadowy.pl/podlaskie/gospodarka-komunalna/bialystok-od-lutego-2020-roku-drozej-w-strefie-platnego-parkowania,135535.html">Białystok: od lutego 2020 roku drożej w strefie płatnego parkowania</a></p>
      <p>Po kilku tygodniach postępowania sprawdzającego prokuratura odmówiła jednak wszczęcia śledztwa. Postanowienie to prezydent Truskolaski zaskarżył do sądu, ten jednak w poniedziałek decyzję śledczych utrzymał w mocy.</p>
      <p>Jak poinformowała sędzia Wołosik, z treści uzasadnienia wynika, że sąd stanął na stanowisku, iż postępowanie sprawdzające prowadzone było prawidłowo, w oparciu o obowiązujące przepisy. "Sąd podkreślił, że wszczęcie postępowania przygotowawczego możliwe jest tylko wtedy, gdy występuje uzasadnione podejrzenie popełnienia przestępstwa - a to nie zostało uprawdopodobnione" - dodała sędzia.</p>
      <p>Niedawno podobne postanowienie sąd wydał w sprawie zażalenia marszałka Artura Kosickiego. Chodziło o odmowę wszczęcia postępowania z jego zawiadomienia o podejrzeniu niedopełnienia obowiązków przez prezydenta Białegostoku, w związku z organizacją Marszu Równości.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>