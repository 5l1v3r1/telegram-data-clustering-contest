<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/v-muraleedharan-slams-congress-on-ls-protests.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T19:27:00+00:00"/>
    <meta property="og:title" content="കോണ്‍ഗ്രസ് ആടിനെ പട്ടിയാക്കുന്നു; മാപ്പ് പറയണമെന്ന് വി.മുരളീധരൻ"/>
    <meta property="og:description" content="ന്യൂഡൽഹി∙ പാർലമെന്റിൽ കോൺഗ്രസ് നടത്തിയ പ്രതിഷേധത്തെ കയ്യേറ്റ ശ്രമമായി ചിത്രീകരിക്കുന്നത് ആടിനെ പട്ടിയാക്കുന്നതിനു സമമെന്ന് പാർലമെന്ററികാര്യ സഹമന്ത്രി.വി. മുരളീധരൻ. കോൺഗ്രസ്. V Muraleedharan. Congress. Malayalam News. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കോണ്‍ഗ്രസ് ആടിനെ പട്ടിയാക്കുന്നു; മാപ്പ് പറയണമെന്ന് വി.മുരളീധരൻ</h1>
      <address><time datetime="2019-11-25T19:27:00+00:00">25 Nov 2019, 19:27</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ പാർലമെന്റിൽ കോൺഗ്രസ് നടത്തിയ പ്രതിഷേധത്തെ കയ്യേറ്റ ശ്രമമായി ചിത്രീകരിക്കുന്നത് ആടിനെ പട്ടിയാക്കുന്നതിനു സമമെന്ന് പാർലമെന്ററികാര്യ സഹമന്ത്രി വി.മുരളീധരൻ. ലോക്സഭയെ കോൺഗ്രസ് യുദ്ധക്കളമാക്കി. എല്ലാ ചട്ടങ്ങളും കീഴ്‌വഴക്കങ്ങളും ലംഘിച്ചു. സോണിയ ഗാന്ധിയുടെ നിർദേശപ്രകാരം വനിത എംപിമാർ മാർഷലുകളുടെ പ്രവർത്തനത്തെ തടസപ്പെടുത്തി. സ്പീക്കറുടെ ഉത്തരവു ലംഘിച്ചതിന് എംപിമാർ മാപ്പു പറയണമെന്നും അദ്ദേഹം ഡൽഹിയിൽ പറഞ്ഞു.</p>
      <p>
        <b>പാര്‍ലമെന്റില്‍ ഇന്നു നടന്നത്:</b>
      </p>
      <p>മഹാരാഷ്ട്രയിലെ രാഷ്ട്രീയ അട്ടിമറിയെച്ചൊല്ലി പാര്‍ലമെന്‍റില്‍ കൈയ്യാങ്കളിയും നാടകീയരംഗങ്ങളും അരങ്ങേറി. നടുത്തളത്തിലിറങ്ങി പ്രതിഷേധിച്ച ടി.എന്‍. പ്രതാപനെയും ഹൈബി ഈഡനെയും സ്പീക്കര്‍ ഒാം ബിര്‍ല പുറത്താക്കി. രമ്യ ഹരിദാസിനെയും ജ്യോതിമണിയെയും പുരുഷ മാര്‍ഷല്‍മാര്‍ കൈയ്യേറ്റം ചെയ്തു. മാപ്പു പറഞ്ഞാല്‍ സഭയില്‍ തിരികെ കയറാമെന്ന സ്പീക്കറുടെ നിര്‍ദേശം തള്ളിയ പ്രതാപനും ഹൈബിയും പാര്‍ലമെന്‍റ് വളപ്പില്‍ കുത്തിയിരുന്നു പ്രതിഷേധിച്ചു.</p>
      <p>രാവിലെ സോണിയ ഗാന്ധിയുടെ നേതൃത്വത്തില്‍ കോണ്‍ഗ്രസ് എംപിമാര്‍ മഹാരാഷ്ട്ര വിഷയം ഉന്നയിച്ച് പാര്‍ലമെന്‍റ് വളപ്പിലെ ഗാന്ധി പ്രതിമയ്ക്കു മുന്നില്‍ പ്രതിഷേധിച്ചു. കോണ്‍ഗ്രസ് ലോക്സഭയിലും ഇടതുപാര്‍ട്ടികള്‍ രാജ്യസഭയിലും അടിയന്തര പ്രമേയ നോട്ടിസ് നല്‍കിയിരുന്നെങ്കിലും തള്ളി. ജനാധിപത്യം കശാപ്പു ചെയ്യപ്പെട്ടുവെന്ന് ലോക്സഭയില്‍ മഹാരാഷ്ട്ര അട്ടിമറി ഉന്നയിച്ച് രാഹുല്‍ ഗാന്ധി ആഞ്ഞടിച്ചു. പിന്നാലെ കോണ്‍ഗ്രസ് എംപിമാര്‍ സഭയുടെ നടുത്തളത്തിലിറങ്ങി. </p>
      <p>കൈയ്യാങ്കളിക്കിടെ ബെന്നി ബെഹ്നാനു പരുക്കേറ്റു. ഇവര്‍ക്കു പിന്തുണ നല്‍കാനെത്തിയപ്പോഴാണ് പുരുഷമാര്‍ഷല്‍മാര്‍ കൈയ്യേറ്റം ചെയ്തതെന്ന് ജ്യോതിമണിയും രമ്യഹരിദാസും പറയുന്നു. മാര്‍ഷല്‍മാര്‍ക്കെതിരെ ഇരുവരും സ്പീക്കര്‍ക്ക് പരാതി നല്‍കി.</p>
    </article>
  </body>
</html>