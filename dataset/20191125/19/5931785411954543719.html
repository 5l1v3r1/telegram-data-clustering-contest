<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/25/stotka-zvezde-na-debiju-dragana-sakote/"/>
    <meta property="og:site_name" content="Sportska centrala"/>
    <meta property="article:published_time" content="2019-11-25T19:55:23+00:00"/>
    <meta property="og:title" content="„Stotka“ Zvezde na debiju Dragana Šakote"/>
    <meta property="og:description" content="Crvena zvezda – Mornar 105:82 (28:9, 25:31 19:20, 33:22) Novi trener Crvene zvezde, Dragan Šakota, debitovao je pobedom u svom novom mandatu na klupi crveno-belih. Aktuelni regioalni šampion ubedljivo je savladao ekipu Mornara i sa skorom 5-3 izjednačio se na tabeli sa FMP-om i Partizanom. Gosti iz Bara katastrofalno su odigrali prvu četvrtinu u kojoj […]"/>
  </head>
  <body>
    <article>
      <h1>„Stotka“ Zvezde na debiju Dragana Šakote</h1>
      <address><time datetime="2019-11-25T19:55:23+00:00">25 Nov 2019, 19:55</time> by <a rel="author">Zile</a></address>
      <p><b>Crvena zvezda – Mornar 105:82</b> (28:9, 25:31 19:20, 33:22)</p>
      <p>Novi trener Crvene zvezde, Dragan Šakota, debitovao je pobedom u svom novom mandatu na klupi crveno-belih. Aktuelni regioalni šampion ubedljivo je savladao ekipu Mornara i sa skorom 5-3 izjednačio se na tabeli sa FMP-om i Partizanom.</p>
      <p>Gosti iz Bara katastrofalno su odigrali prvu četvrtinu u kojoj je i rešeno pitanje pobednika. Igrači Mornara pogodili su samo 2 od 16 šuteva iz igre u prvih 10 minuta, a odbrana gotovo da nije ni postojala. Imali su samo jedno vođstvo na utakmici (5:4) nakon tri slobodna bacanja Pulena, ali je Zvezda do kraja četvrtine napravila seriju 24:4 i taj deo igre dobila sa 28:9.</p>
      <p>Mornar je u drugoj četvrtini došao do šuta, počeo da pogađa sa distance, ali nije uspeo da priđe na razliku manju od 12 poena. Zvezda je imala i 21 poen razlike, najviše u prvom poluvremenu, međutim Mornar je serijom od 7:0 došao do „pristojnih“ 53:40 posle prvih 20 minuta.</p>
      <p>Treća četvrtina imala je sličan tok, domaćin je ponovo stekao 21 poen prednosti, ali je u finišu zablistao Pulen koji je sa 11 poena u završnici treće deonice spustio razliku na 72:60. Četvrta četvrtina nije donela ništa novo, crveno-beli su kontrolisali dešavanja na parketu, stekli u dva navrata 24 poena prednosti i mirno priveli meč kraju.</p>
      <p>Zvezda je nakon duela sa Igokeom drugi put u sezoni prebacila cifru od 100 postignutih poena, a najefikasniji sa po 13 poena bili su kapiten Branko Lazić (3/5 trojke), te Majkl Odžo koji je bio i MVP meča sa indeksom 22. Filip Čović je ubacio 12 poena, Čarls Džekins 11, a listu igrača sa dvocifrenim učinkom zaključuju Lorenco Braun i Džejms Gist, obojica po 10 poena.</p>
      <p>Kod Mornara najbolji je bio Pulen sa 22 poena, Markota je dodao 12, a Begić 10.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/25/sakota-zadovoljan-igrom-pavicevic-ima-pravo-da-se-ljuti/"/>
        <a href="https://www.sportskacentrala.com/2019/11/25/pavicevic-ljut-zbog-poslednjeg-kosa-vraticemo-zvezdi/"/>
        <a href="https://www.sportskacentrala.com/2019/11/25/live-crvena-zvezda-mornar-4/"/>
        <a href="https://www.sportskacentrala.com/2019/11/24/mijovic-nece-biti-dobro-ako-se-bavimo-zvezdom-i-partizanom/"/>
        <a href="https://www.sportskacentrala.com/2019/11/24/kakav-nacin-da-se-ostvari-prva-pobeda-zadar-razbio-cedevita-olimpiju/"/>
        <a href="https://www.sportskacentrala.com/2019/11/24/drama-u-podgorici-partiza-porazen-u-finisu-trinkijeri-iskljucen/"/>
        <a href="https://www.sportskacentrala.com/2019/11/24/sakota-potrebna-mi-je-pomoc-strucnog-staba-a-igracima-podrska-navijaca/"/>
        <a href="https://www.sportskacentrala.com/2019/11/24/mega-u-seriji-poraza-i-cibona-slavila-u-hali-sportova/"/>
        <a href="https://www.sportskacentrala.com/2019/11/24/mijovic-pred-partizan-najzahtevniji-mec-do-sada/"/>
      </related>
    </article>
  </body>
</html>