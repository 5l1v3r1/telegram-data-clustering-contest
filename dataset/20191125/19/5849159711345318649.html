<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/tsrtc-in-charge-managing-director-sunil-sharma-1-1-10610600.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T19:42:00+00:00"/>
    <meta property="og:title" content="విధుల్లో చేర్చుకోవడం కుదరదు: ఆర్టీసీ ఎండీ"/>
    <meta property="og:description" content="హైదరాబాద్ : రేపటి నుంచి విధుల్లో చేరతామని ఆర్టీసీ జేఏసీ చేసిన ప్రకటన హాస్యాస్పదంగా ఉందని ఆర్టీసీ ఎండీ సునీల్ శర్మ అన్నారు. ఒకవైపు పోరాటం కొనసాగుతుందని ప్రకటిస్"/>
  </head>
  <body>
    <article>
      <h1>విధుల్లో చేర్చుకోవడం కుదరదు: ఆర్టీసీ ఎండీ</h1>
      <address>
        <time datetime="2019-11-25T19:42:00+00:00">25 Nov 2019, 19:42</time>
      </address>
      <p>హైదరాబాద్ : రేపటి నుంచి విధుల్లో చేరతామని ఆర్టీసీ జేఏసీ చేసిన ప్రకటన హాస్యాస్పదంగా ఉందని ఆర్టీసీ ఎండీ సునీల్ శర్మ అన్నారు. ఒకవైపు పోరాటం కొనసాగుతుందని ప్రకటిస్త్తూనే మరోవైపు సమ్మె విరమించి విధుల్లో చేరుతామని చెబుతున్నారు. తమ ఇష్టం వచ్చినప్పుడు మళ్లీ విధుల్లో చేరడం, ఇష్టం వచ్చినప్పుడు విధులకు గైర్హాజరు కావడం దేశంలో ఏ ప్రభుత్వ రంగ సంస్థలో ఉండదు. ఆర్టీసీ కార్మికులు తామంతట తామే విధులను గైర్హాజరై చట్ట విరుద్ధంమైన సమ్మెలో ఉన్నారు తప్ప, ఆర్టీసీ యాజమాన్యం గానీ, ప్రభుత్వం గానీ సమ్మె చేయమని చెప్పలేదు. బతుకమ్మ, దసరా, దీపావళి లాంటి అతిముఖ్యమైన పండుగల సందర్భంగా అనాలోచిత సమ్మెకు దిగి ప్రజలకు తీవ్రమైన అసౌకర్యం కలిగించారు. <br/><br/>కార్మికులు ఇప్పుడు చట్టవిరుద్ధమైన సమ్మెలో ఉన్నారు. ఇప్పుడు విధుల్లో చేరడం నిబంధన ప్రకారం సాధ్యం కాదు. గౌరవ హైకోర్టు చెప్పిన దాని ప్రకారం కార్మికశాఖ కమిషనర్ తగు నిర్ణయం తీసుకుంటారు. దాని ప్రకారం ఆర్టీసీ యాజమాన్యం తదుపరి చర్యలు తీసుకుంటుంది. అంత చట్ట ప్రకారం, పద్దతి ప్రకారం జరుతుంది. అప్పటి వరకు అందరూ సంయమనం పాటించాల్సిన అవసరం ఉంది. హైకోర్టు చెప్పిన ప్రక్రియ ముగిసే వరకు చట్ట విరుద్ధమైన సమ్మెలో ఉన్న కార్మికులను విధులో చేర్చుకోవడం సాధ్యం కాదు. తమంతట తాముగా సమ్మెకు దిగి ఇప్పుడు మళ్లీ విధుల్లో చేరడం చట్ట ప్రకారం కుదరదు. <br/><br/>కార్మికులు ఇప్పటికే యూనియన్ల మాట విని నష్టపోయారు. ఇక ముందు కూడా యూనియన్ల మాట విని మరిన్ని నష్టాలు కోరి తెచ్చుకోవద్దు. రేపు డిపోల వద్ద శాంతి భద్రతల సమస్యలు సృష్టించవద్దని, బస్సులు నడుపుతున్న తాత్కాలిక డ్రైవర్లు, కండక్టర్లను అడ్డుకోవద్దని కోరుతున్నాను. అన్ని డిపోల వద్ద సీసీ కెమెరాలు ఏర్పాటు చేసి పరిస్థితిని సమీక్షిస్తున్నాం. ఎవరైనా చట్టాలను ఉల్లంఘిస్తే చట్టపరమైన చర్యలు, క్రమశిక్షణ చర్యలు తీసుకోవడం జరుగుతుంది. హైకోర్టు సూచించిన ప్రకారం లేబర్ కమిషనర్ నిర్ణయం తీసుకునే వరకు సంయమనం పాటించాలని కార్మికులకు విజ్ఞప్తి చేశారు.</p>
    </article>
  </body>
</html>