<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915090"/>
    <meta property="og:site_name" content="Dnevnik"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Vrnitev Joseja Mourinha v naravni habitat"/>
    <meta property="og:description" content="Jose Mourinho je po enajstih mesecih minuli konec tedna znova stopil ob rob nogometnega igrišča in na klopi Tottenhama debitiral z zmago. Vrnitve Portugalca so se bržkone še najbolj razveselili angleški mediji."/>
  </head>
  <body>
    <article>
      <h1>Vrnitev Joseja Mourinha v naravni habitat</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author">Rok Knafelc</a></address>
      <p>
        <b>Jose Mourinho je po enajstih mesecih minuli konec tedna znova stopil ob rob nogometnega igrišča in na klopi Tottenhama debitiral z zmago. Vrnitve Portugalca so se bržkone še najbolj razveselili angleški mediji.</b>
      </p>
      <p>Medtem ko so bile oči nogometne Evrope uprte v kvalifikacije za evropsko prvenstvo, so pri Tottenhamu potegnili drastično potezo in odstavili glavnega trenerja Mauricia Pochettina. Argentinec, ki je Londončane v minuli sezoni popeljal do finala lige prvakov, je v letošnji z moštvom zabredel v krizo, iz katere ni poznal rešitve. Angleški prvoligaš je v domačem prvenstvu v dvanajstih krogih vpisal le tri zmage in se znašel v spodnji polovici prvenstvene razpredelnice na 14. mestu. »Velika zahvala vsem. Vedno boste v mojem srcu,« je svojim igralcem ob odhodu sporočil <b>Mauricio Pochettino</b>, ki je v klubu preživel zadnjih pet sezon.</p>
      <p>A nenadejano slovo 47-letnika ni bilo dolgo v središču medijske pozornosti. Že kmalu ga je zasenčila novica o imenovanju Joseja Mourinha za njegovega naslednika. Ta je po odhodu iz Manchestra Uniteda in enajstih mesecih brez službe v soboto znova stal ob nogometnem igrišču in na gostovanju pri mestnem tekmecu West Hamu popeljal Tottenham do prve prvenstvene zmage (3:2) po 28. septembru. Potem ko je Portugalec v svojem trenerskem debiju na klopi Benfice leta 2000 izgubil, se je v nadaljevanju odrezal precej bolje, saj je na osmih uvodnih obračunih za nove delodajalce nanizal pet zmag in tri remije.</p>
      <p>»Vrnil sem se tja, kamor spadam. To je moj naravni habitat,« je po uspešno prestanem premiernem nastopu na klopi Tottenhama dejal <b>Jose Mourinho</b>. »Sem bil kaj bolj čustven kot sicer? Ne. Sem bil pred tekmo kaj bolj nervozen? Ne. Vse skupaj obožujem. Če sem iskren, sem v zadnjih enajstih mesecih najtežje trenutke preživljal poleti, ko prvič nisem imel priprav na sezono. Gledal sem, kako delujejo klubi in kaj delajo drugi trenerji. Bil je nenavaden občutek,« je pristavil 56-letnik, ki je pravi magnet za otoške medije. Temu pritrjujejo tudi številke, saj se je za londonski dvoboj akreditiralo kar 380 novinarjev. »Želim početi lastne stvari. Upam, da jih mediji ne boste razumeli najbolje in o njih ne boste veliko razglabljali,« je še porogljivo dejal Mourinho.</p>
      <p>Kontroverznega trenerja jutri čaka še evropski krst na klopi Tottenhama, saj se bo v ligi prvakov pomeril z Olympiakosom, v naslednjih mesecih pa zahtevna naloga, da klub vrne med štiri najboljše v državi. Motivacije mu bržkone ne bo manjkalo, saj mu je lastnik kluba Daniel Levy za dosego cilja obljubil denarno nagrado v višini kar dveh milijonov funtov.</p>
      <h3>Koncert žvižgov za Garetha Bala</h3>
      <p>In medtem ko je Mourinho prekinil negativen niz Tottenhama, zmagovalnega na čelu madridskega Reala nadaljuje Zinedine Zidane. Francoz je s svojimi igralci minuli konec tedna doma premagal Real Sociedad s 3:1 in vpisal tretjo zmago na zadnjih štirih prvenstvenih obračunih. Pri galaktikih so blesteli Eden Hazard, Luka Modrić in Karim Benzema, a ostali v senci soigralca Garetha Bala. Valižan je pretekli teden razjezil navijače kraljevega kluba, potem ko je ob uvrstitvi svoje reprezentance na evropsko prvenstvo paradiral z zastavo, ki jo je krasil napis: »Wales. Golf. Madrid. V tem vrstnem redu.«</p>
      <p>Nogometni zvezdnik je bil za svoje dejanje na tekmi »nagrajen« z žvižgi več skoraj 70.000 navijačev. Ti so se najbolj razburili v 67. minuti, ko je Bale vstopil v igro, merilniki hrupa pa so tedaj namerili kar 90 decibelov. Za primerjavo – tako glasni so med letom motorji potniškega letala boeing 737. »Upam, da se žvižgi ne bodo nadaljevali skozi celo sezono. Želimo si, da nam navijači vseskozi stojijo ob strani. Seveda razumem njihovo jezo, a raje bi videl, da igralcem ploskajo. Ali so bili žvižgi namenjeni Balu upravičeni, težko rečem, a sam sem z njegovo predstavo zadovoljen,« je po tekmi povedal <b>Zinedine Zidane</b>.</p>
      <p>Bale sicer ni prvi in prav gotovo tudi ne tudi zadnji nogometaš, ki so ga navijači na Santiagu Bernabeuu izžvižgali. Pogosto muhasto madridsko občinstvo se je v preteklosti na podoben način zneslo tudi nad drugimi domačimi zvezdniki, kot so Iker Casillas, Angel Di María, Nicolas Anelka, Raul, Isco, Cristiano Ronaldo in Roberto Carlos. Slednji je bil zaradi tega celo tako razburjen, da je izjavil, da ne bo nikoli več govoril z novinarji, a že po nekaj tednih snedel besedo.</p>
      <figure>
        <img src="https://files.dnevnik.si/2019/2019-11-25-lestviceEN-FR-IT-DE-ES-WEB.png"/>
      </figure>
      <blockquote><b>Slovenci zabijali kot za stavo<br/></b>Po nič kaj impresivnih predstavah proti Poljski in Latviji v kvalifikacijah za evropsko prvenstvo so slovenski reprezentanti bistveno boljši vtis pustili minuli konec tedna v svojih klubih. Tako se je na Slovaškem med strelce znova vpisal Andraž Šporar (Slovan Bratislava), svoj osmi zadetek je za nizozemski Twente dosegel Haris Vučkić, mrežo pa sta zatresla tudi Benjamin Verbič v Ukrajini (Dinamo Kijev) in občasni reprezentant Andrej Vombergar (Ufa) v Rusiji. Po debaklu proti zagrebškemu Dinamu se je na klopi Rijeke z visoko zmago proti Interju Zaprešić (4:1) navijačem odkupil trener Simon Rožman, v francoskem prvenstvu pa je nekdanji strateg Domžal in Olimpije Luka Elsner z Amiensom izgubil proti Strasbourgu s kar 0:4.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042915098/sport/nogomet/real-madrid-proti-zastrasujocemu-psg"/>
        <a href="https://www.dnevnik.si/1042914511/sport/nogomet/tottenham-odpustil-pochettina"/>
        <a href="https://www.dnevnik.si/1042914317/sport/nogomet/video-zenski-londonski-derbi-z-rekordnim-obiskom"/>
      </related>
    </article>
  </body>
</html>