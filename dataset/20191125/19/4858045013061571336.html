<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/gest-impresionant-facut-de-celebru-fotbalist-portughez-cristiano-rondalo-ajutor-dat-unui-club-tunisian-aflat-intr-o-situatie-finanicara-dramatica_1406634.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:01:14+00:00"/>
    <meta property="og:title" content="Gest impresionant făcut de celebrul fotbalist portughez! Cristiano Ronaldo, ajutor dat unui club tunisian aflat într-o situație finanicară dramatică"/>
    <meta property="og:description" content="Celebrul fotbalist portughez Cristiano Ronaldo a venit în ajutorul echipei tunisiene Club Africain, care este într-o situaţie financiară..."/>
  </head>
  <body>
    <article>
      <h1>Gest impresionant făcut de celebrul fotbalist portughez! Cristiano Ronaldo, ajutor dat unui club tunisian aflat într-o situație finanicară dramatică</h1>
      <address><time datetime="2019-11-25T19:01:14+00:00">25 Nov 2019, 19:01</time> by <a rel="author">Maria Stan</a></address>
      <p>Celebrul fotbalist portughez Cristiano Ronaldo a venit în ajutorul echipei tunisiene Club Africain, care este într-o situaţie financiară dramatică, relatează EFE.</p>
      <p>Tricoul cu numărul 7, purtat de Cristiano Ronaldo la Juventus, va fi vândut la licitaţie zilele viitoare. Informaţia a fost dezvăluită de Hanene El Euch, o suporteră a echipei, la postul de radio Mosaique FM.</p>
      <p>Considerată cea mai îndrăgită formaţie din fotbalul tunisian, Club Africain, care anul viitor va împlini 100 de ani, are datorii mari din cauza felului în care a fost condusă de omul de afaceri Salim Riahi. Acesta a părăsit ţara în 2017, fiind acuzat de corupţie şi spălare de bani.</p>
      <p>La începutul sezonului, echipa a fost penalizată cu 6 puncte şi amendată fiindcă mai mulţi foşti jucători şi angajaţi ai săi nu şi-au plătit salariile. În octombrie, Federaţia tunisiană de fotbal a lansat un ultim avertisment: clubul riscă să fie exclus din toate competiţiile dacă nu va plăti o datorie de circa 6 milioane de dolari. Ameninţarea federaţiei a dus la o mobilizare fără precedent a fanilor echipei, cărora li s-a alăturat acum Cristiano Ronaldo.</p>
      <p>"Este minunat că un jucător ca Ronaldo ne susţine. Vom salva clubul de această bandă de mafioţi. Suntem cei mai buni din Tunisia", a declarat Ahmad Shaky, un tânăr fan din oraşul-port La Marsa.</p>
      <p>În afara echipei de fotbal, care a câştigat de 13 ori campionatul şi tot de atâtea ori Cupa Tunisiei, Club Africain are formaţii de handbal, baschet, volei şi nataţie.</p>
    </article>
  </body>
</html>