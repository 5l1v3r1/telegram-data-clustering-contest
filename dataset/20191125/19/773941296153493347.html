<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/entasi-stis-scheseis-ipa-germanias-me-aformi-ti-huawei/"/>
    <meta property="og:site_name" content="economico.gr"/>
    <meta property="article:published_time" content="2019-11-25T19:59:03+00:00"/>
    <meta property="og:title" content="Ένταση στις σχέσεις ΗΠΑ - Γερμανίας με αφορμή τη Huawei"/>
    <meta property="og:description" content="Ο πρεσβευτής των ΗΠΑ στη Γερμανία Ρίτσαρντ Γκρενέλ σε σημερινή του ανακοίνωσή, τόνισε πως οι πρόσφατες δηλώσεις Γερμανών αξιωματούχων και οι συγκρίσεις με την Κίνα συνιστούν «προσβολή προς τις ΗΠΑ», εν μέσω διαφωνιών για το κατά πόσον το Βερολίνο θα επιτρέψει τη συμμετοχή της κινεζικής κατασκευάστριας τηλεπικοινωνιακού εξοπλισμού Huawei στην ανάπτυξη και την κατασκευή των δικτύων κινητής τηλεφωνίας και μεταφοράς δεδομένων πέμπτης γενιάς (5G) στη Γερμανία."/>
  </head>
  <body>
    <article>
      <h1>Ένταση στις σχέσεις ΗΠΑ - Γερμανίας με αφορμή τη Huawei</h1>
      <address><time datetime="2019-11-25T19:59:03+00:00">25 Nov 2019, 19:59</time> by <a rel="author">Ελεάνα Ζαμπάρα</a></address>
      <p>Ο <b>πρεσβευτής</b> των <a href="https://economico.gr/?s=%CE%97%CE%A0%CE%91"><b>ΗΠΑ</b> </a>στη <b>Γερμανία</b> <b>Ρίτσαρντ Γκρενέλ</b> σε σημερινή του ανακοίνωσή, τόνισε πως οι πρόσφατες δηλώσεις <a href="https://economico.gr/?s=%CE%93%CE%B5%CF%81%CE%BC%CE%B1%CE%BD%CF%8E%CE%BD"><b>Γερμανών</b> </a>αξιωματούχων και οι συγκρίσεις με την <a href="https://economico.gr/?s=%CE%9A%CE%AF%CE%BD%CE%B1"><b>Κίνα</b> </a>συνιστούν «προσβολή προς τις <b>ΗΠΑ</b>», εν μέσω διαφωνιών για το κατά πόσον το <a href="https://economico.gr/?s=%CE%92%CE%B5%CF%81%CE%BF%CE%BB%CE%AF%CE%BD%CE%BF"><b>Βερολίνο</b> </a>θα επιτρέψει τη συμμετοχή της κινεζικής κατασκευάστριας τηλεπικοινωνιακού εξοπλισμού Huawei στην ανάπτυξη και την κατασκευή των δικτύων κινητής τηλεφωνίας και μεταφοράς δεδομένων πέμπτης γενιάς (5G) στη <b>Γερμανία</b>.</p>
      <p>«Οι πρόσφατοι ισχυρισμοί ανώτερων <b>Γερμανών</b> αξιωματούχων ότι οι <b>ΗΠΑ</b> είναι ισοδύναμες με το <b>Κινεζικό</b> <b>Κομμουνιστικό</b> <b>Κόμμα</b> αποτελεί προσβολή προς τα χιλιάδες αμερικανικά στρατεύματα που βοηθούν στη θωράκιση της γερμανικής ασφάλειας», έγραψε ο <b>Γκρενέλ</b>, προσθέτοντας ότι αποτελεί επίσης προσβολή προς «εκατομμύρια Αμερικανούς που είναι προσηλωμένοι σε μια ισχυρή δυτική συμμαχία».</p>
      <p>«Δεν υπάρχει ηθική ισοδυναμία μεταξύ των <b>ΗΠΑ</b> και της Κίνας. Αυτοί που υπονοούν κάτι τέτοιο, αγνοούν την Ιστορία», τόνισε ο <b>Γκρενέλ</b>.</p>
      <ul>
        <li>
          <i>
            <b>ΔΙΑΒΑΣΤΕ ΕΠΙΣΗΣ:<a href="https://economico.gr/o-opekepe-plironei-xana-dikaioychoys-agrotes-deite-ola-ta-posa/">Ο ΟΠΕΚΕΠΕ πληρώνει ξανά δικαιούχους αγρότες – Δείτε όλα τα ποσά</a></b>
          </i>
        </li>
      </ul>
      <p>Σε μια ζωντανή τηλεοπτική συζήτηση στην εκπομπή «Anne Will,» ο <b>Γερμανός</b> υπουργός <b>Οικονομικών Πέτερ Αλτμάιερ</b> είχε κάνει έναν παραλληλισμό μεταξύ των <b>ΗΠΑ</b> και της Κίνας, τονίζοντας ότι το <b>Βερολίνο</b> δεν επέβαλε μποϊκοτάζ μετά την αποκάλυψη ότι η αμερικανική <b>Υπηρεσία Εθνικής Ασφάλειας (NSA)</b> παρακολουθούσε τηλεφωνικές συνομιλίες στην <b>Γερμανία</b>.</p>
      <p>«Οι <b>ΗΠΑ</b> επίσης απαιτούν οι εταιρείες τους να μεταφέρουν πληροφορίες που μπορεί να χρησιμοποιηθούν στην μάχη ενάντια στην τρομοκρατία», πρόσθεσε ο <b>Αλτμάιερ</b>.</p>
      <p>Η <b>Ουάσινγκτον</b> ασκεί έντονες πιέσεις στους συμμάχους της να αποκλείσουν τη <a href="https://economico.gr/?s=Huawei"><b>Huawei</b> </a>διότι διατείνεται πως τα προϊόντα της έχουν κρυμμένες «πίσω πόρτες» που θα μπορούσαν να επιτρέψουν στην <b>Κίνα</b> να επιδίδεται σε κατασκοπεία σε βάρος άλλων κρατών.</p>
      <p>Το Σάββατο στο ετήσιο συνέδριο του <b>CDU</b>, το <b>Χριστιανοδημοκρατικό</b> <b>Κόμμα</b> τόνισε ότι το <b>Βερολίνο</b> δεν θα αποκλείσει αναγκαστικά την <b>Huawei</b> από το να υποβάλει προσφορές για συμβάσεις για την κατασκευή του γερμανικού δικτύου πέμπτης γενιάς (5G).</p>
      <p>Μεγάλη πλειοψηφία των μελών του κόμματος ψήφισαν πως οι προμηθευτές είναι αξιόπιστοι μονάχα αν «ευαπόδεικτα εκπληρώνουν τους όρους μιας ξεκάθαρα καθορισμένης λίστας ελέγχου ασφαλείας».</p>
      <p>Συμφώνησαν πως αυτή η λίστα πρέπει να αποκλείει την πιθανότητα οποιασδήποτε ξένης επιρροής στις γερμανικές υποδομές των δικτύων 5G.</p>
      <p>Οι <b>ΗΠΑ</b> έχουν προειδοποιήσει το Βερολίνο να μην επιτρέψει στην Huawei να συμμετάσχει στην επέκταση του δικτύου τηλεπικοινωνιών της χώρας.</p>
      <p>To 2015 γερμανικά <b>ΜΜΕ</b> είχαν αποκαλύψει πως η υπηρεσία κατασκοπείας <b>BND</b> συγκέντρωνε στοιχεία για πολίτες της <b>ΕΕ</b>, συμπεριλαμβανομένων <b>Γερμανών</b>, για λογαριασμό της <b>NSA</b>.</p>
    </article>
  </body>
</html>