<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/dele-alli-fotbalistul-echipei-engleze-tottenham-am-fost-foarte-suparat-dupa-demiterea-lui-pochettino-am-mers-sa-il-vad_1406664.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:56:13+00:00"/>
    <meta property="og:title" content="Dele Alli, fotbalistul echipei engleze Tottenham: 'Am fost foarte supărat după demiterea lui Pochettino. Am mers să îl văd'"/>
    <meta property="og:description" content="Dele Alli (23 de ani), fotbalistul echipei engleze Tottenham Hotspur, și-a exprimat dezamăgirea față de hotărârea clubului de a-l demite pe..."/>
  </head>
  <body>
    <article>
      <h1>Dele Alli, fotbalistul echipei engleze Tottenham: 'Am fost foarte supărat după demiterea lui Pochettino. Am mers să îl văd'</h1>
      <address><time datetime="2019-11-25T19:56:13+00:00">25 Nov 2019, 19:56</time> by <a rel="author">Remus Vlad</a></address>
      <p>Dele Alli (23 de ani), fotbalistul echipei engleze Tottenham Hotspur, și-a exprimat dezamăgirea față de hotărârea clubului de a-l demite pe antrenorul Mauricio Pochettino, anunță MEDIAFAX.</p>
      <p>Alli a fost adus de Pochettino la Tottenham, în 2015, de la MK Dons, iar mijlocașul a recunoscut că tehnicianul argentinian l-a ajutat foarte mult în dezvoltarea sa.</p>
      <p>"E clar pentru toată lumea cât de mult a însemnat Poch (n.r. - Pochettino) pentru jucători. A fost aici cinci ani și m-a văzut crescând ca persoană. Am ajuns la Tottenham la vârsta de 18 de ani, am avut multe urcușuri și coborâșuri, dar el m-a ajutat să trec prin toate. Nu am cum să-i mulțumesc îndeajuns", a declarat Dele Alli, luni, la conferința de presă premergătoare meciului cu Olympiacos, din grupele Ligii Campionilor.</p>
      <p>Internaționalul englez a mai spus că a mers să îl viziteze pe fostul său antrenor la o zi după ce a afla de vestea demiterii sale.</p>
      <p>"Mi-am dat seama că e ceva important când am văzut știrea. Am fost foarte supărat, dar am încercat să iau legătura cu el și am mers să îl văd în ziua următoare. A fost o conversație între doi prieteni. M-a ajutat în multe lucruri. În ultimii cinci ani, l-am văzut pe el mai mult decât mi-am văzut propria familie, deci a fost ceva foarte dificil. Ăsta este fotbalul, lucrurile se schimbă tot timpul și știm ce avem de făcut. Vom merge înainte, dar cu siguranță voi ține legătura cu el", a mai spus jucătorul londonezilor.</p>
      <p>Mauricio Pochettino a fost demis de clubul Tottenham, marți, în urma rezultatelor nefaste înregistrate de echipă. După cinci ani și jumătate cu argentinianul la cârmă, londonezii s-au reorientat, numindu-l pe Jose Mourinho în funcție.</p>
    </article>
  </body>
</html>