<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/vakbelgyulladas-belehalt-nem-vettek-eszre-hazakuldtek-nagymihaly-korhaz/hzpzr0m"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T19:40:00+00:00"/>
    <meta property="og:title" content="Sokkoló tragédia: nem vették észre, hogy vakbélgyulladása van, inkább hazaküldték a beteget a nagymihályi kórházból"/>
    <meta property="og:description" content="A 80 éves férfi hasfájásra panaszkodott, ám a kórházban nem vették észre a vakbélgyulladását – végül azt közölték, hogy vérmérgezés miatt hunyt el."/>
  </head>
  <body>
    <article>
      <h1>Sokkoló tragédia: nem vették észre, hogy vakbélgyulladása van, inkább hazaküldték a beteget a nagymihályi kórházból</h1>
      <address><time datetime="2019-11-25T19:40:00+00:00">25 Nov 2019, 19:40</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>A 80 éves férfi hasfájásra panaszkodott, ám a kórházban nem vették észre a vakbélgyulladását – végül azt közölték, hogy vérmérgezés miatt hunyt el.</b>
        </i>
      </p>
      <p>Fatális figyelmetlenség: életét vesztette egy 80 éves férfi, miután a nagymihályi kórházban nem vették észre az akut vakbélgyulladását. A fia és a felesége vitte kórházba a beteget: ott meg is vizsgálták, majd hazaküldték.</p>
      <p><b>„Az orvos megnézte, majd azt mondta, ő ott nem lát semmit. Aztán, hogy jobb lenne őt a sebészetre küldeni, de végül nem tett semmit” –</b> idézte az özvegy szavait a <a href="https://parameter.sk/meghalt-egy-idos-ferfi-korhazban-mert-nem-vettek-eszre-az-akut-vakbelgyulladasat">Paraméter</a>. A férfinak azonban a következő nap is panaszai voltak, sőt, harmadnap is fájlalta a hasát, így visszavitték a kórházba, ahol ezúttal fertőzést állapítottak meg nála. Majd a neje lesújtó telefont kapott: a férje vérmérgezésben életét vesztette. Természetesen azonnal panaszt tett, amely megállapította a kórház felelősségét.</p>
      <p>„<b>A sebészeti vizsgálatot nem megfelelően végezték el, mivel az erős hasi fájdalmakkal küzdő páciensnél hasi ultrahangvizsgálatot kellett volna lefolytatni, hogy helyes diagnózist állíthassanak fel, majd megfelelő kezelést javasolhassanak” –</b> áll az Egészségügyi Ellátást Felügyelő Hivatal közleményében. A klinika tagadja a vádakat, szerintük megfelelően jártak el az érintett beteg ügyében.</p>
    </article>
  </body>
</html>