<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/siatkowka/856260/czarne-chmury-nad-rosyjska-siatkowka-wystep-na-igrzyskach-olimpijskich-i-organiz"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-25T19:21:05+00:00"/>
    <meta property="og:title" content="Czarne chmury nad rosyjską siatkówką. Występ na igrzyskach olimpijskich i organizacja mundialu poważnie zagrożone!"/>
    <meta property="og:description" content="Rosyjska Agencja Prasowa przyznaje, że scenariusz dotyczący wykluczenia tamtejszej reprezentacji z udziału w igrzyskach olimpijskich Tokio 2020 oraz pozbawienie kraju prawa do organizacji mundialu siatkarzy w 2020 są bardzo realne."/>
  </head>
  <body>
    <article>
      <h1>Czarne chmury nad rosyjską siatkówką. Występ na igrzyskach olimpijskich i organizacja mundialu poważnie zagrożone!</h1>
      <address><time datetime="2019-11-25T19:21:05+00:00">25 Nov 2019, 19:21</time> by <a rel="author" href="https://sportowefakty.wp.pl/autor/jacek-pawlowski" target="_blank">Jacek Pawłowski</a></address>
      <h4>Rosyjska Agencja Prasowa przyznaje, że scenariusz dotyczący wykluczenia tamtejszej reprezentacji z udziału w igrzyskach olimpijskich Tokio 2020 oraz pozbawienie kraju prawa do organizacji mundialu siatkarzy w 2020 są bardzo realne.</h4>
      <related>
        <a href="https://sportowefakty.wp.pl/la/850511/igrzyska-w-tokio-i-pekinie-bez-rosji-rusada-spodziewa-sie-surowych-sankcji"/>
      </related>
      <p>We wrześniu Rosjanie ponownie znaleźli się na celowniku Światowej Agencji Antydopingowej. WADA po analizie danych laboratoryjnych uznała, że nimi manipulowano. Od razu wezwano RUSADĘ (Rosyjska Agencja Antydopingowa) do złożenia wyjaśnień.</p>
      <p>Przed kilkoma tygodniami Rosja wysłała do światowej agencji odpowiedź na zadane pytania, jednak według nieoficjalnych informacji, nie była ona wyczerpująca i dotyczyła tylko części poruszonych kwestii.</p>
      <p>Szef Rosyjskiej Agencji Antydopingowej, Jurij Ganus nie ukrywa, że spodziewa się dotkliwych kar od światowej agencji WADA w związku z trwającym kryzysem w rosyjskim sporcie. - Ich pełny wymiar poznamy 9 grudnia, ale na pewno będą surowe - ocenił.</p>
      <p>Przedstawiciele <a href="https://sportowefakty.wp.pl/siatkowka/fivb">FIVB</a>, pytani przez dziennikarzy Rosyjskiej Agencji Prasowej o możliwość ewentualnej dyskwalifikacji reprezentacji Rosji w turnieju olimpijskim oraz odebranie prawa do organizacji męskiego mundialu w 2022 roku unikają jednoznacznej odpowiedzi.</p>
      <p>- FIVB nie będzie komentować sprawy, dopóki sytuacja dotycząca RUSADY nie zostanie rozstrzygnięta - oświadczono w lakonicznym komunikacie przesłanym do mediów.</p>
      <p>Mistrzostwa Świata siatkarzy planowano rozegrać w Moskwie, Petersburgu, Kaliningradzie, Jekaterynburgu, Kazaniu, Krasnojarsku, Nowosybirsku i Ufie. Pod koniec października FIVB umieściła również Biełgorod na liście miast rezerwowych.</p>
      <p>Jeżeli RUSADA zostanie poddana sankcjom, rosyjscy sportowcy mogą zostać wykluczeni z udziału w zawodach międzynarodowych, w tym igrzyskach olimpijskich. Ponadto kraj nie będzie mógł organizować międzynarodowych turniejów i nominować swoich przedstawicieli na stanowiska w federacjach sportowych.</p>
      <p>
        <b>Czytaj także:</b>
      </p>
      <p>
        <b>
          <a href="https://sportowefakty.wp.pl/inne/853309/wada-rosjanie-boja-sie-witolda-banki-pisza-ze-zapowiedzial-trudne-decyzje">WADA: Rosjanie boją się Witolda Bańki? Piszą, że zapowiedział "trudne decyzje"</a>
        </b>
      </p>
      <p>
        <b>
          <a href="https://sportowefakty.wp.pl/la/855852/lekkoatletyka-afera-dopingowa-w-rosji-prezes-rusaf-podal-sie-do-dymisji">Lekkoatletyka. Afera dopingowa w Rosji. Prezes RUSAF podał się do dymisji</a>
        </b>
      </p>
      <p>WP SportoweFakty</p>
    </article>
  </body>
</html>