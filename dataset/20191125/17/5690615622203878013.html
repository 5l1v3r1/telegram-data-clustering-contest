<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837739-ukrayina-vidmovitsya-vid-ukrayinskogo-spirtu-zakonoproekt-zelenskogo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T17:17:00+00:00"/>
    <meta property="og:title" content="Україна відмовиться від українського спирту - законопроект Зеленського"/>
    <meta property="og:description" content="КИЇВ. 25 листопада. УНН. Із законодавства України “Про державне регулювання виробництва і обігу спирту етилового, коньячного і плодового, алкогольних …"/>
  </head>
  <body>
    <article>
      <h1>Україна відмовиться від українського спирту - законопроект Зеленського</h1>
      <address><time datetime="2019-11-25T17:17:00+00:00">25 Nov 2019, 17:17</time> by <a rel="author">Петро Івасюк</a></address>
      <p><b>КИЇВ. 25 листопада. УНН.</b> Із законодавства України “Про державне регулювання виробництва і обігу спирту етилового, коньячного і плодового, алкогольних напоїв, тютюнових виробів та пального” вилучили норму, яка передбачала виробництво алкогольної продукції зі спирту виключно українського походження. Про це свідчить порівняльна таблиця до так званого “спиртового” <a href="http://w1.c1.rada.gov.ua/pls/zweb2/webproc4_1?pf3511=67165">законопроекту</a> Зеленського № 2300, ухваленого в першому читанні, передає <b>УНН</b> з посиланням на сайт ВР.</p>
      <p>Так, законопроект № 2300 передбачає цілковите вилучення наступної норми, яка наявна у чинному законодавстві України.</p>
      <p>“Виробництво алкогольних напоїв для реалізації на території України здійснюється з використанням спирту етилового ректифікованого, коньячного і плодового та зернового дистиляту, спирту етилового ректифікованого виноградного, спирту етилового ректифікованого плодового та виноградного дистиляту спиртового, що мають статус українських товарів відповідно до Митного кодексу України”, — сказано у порівняльній таблиці.</p>
      <p>Крім того, за наявною інформацією <b>УНН</b>, правки Офісу Президента до законопроекту № 2300 (в рамках підготовки документу до другого читання) передбачають дозвіл на імпорт спирту окремими підприємствами з 2023 року.</p>
      <p>Нагадаємо, у жовтні Президент Володимир Зеленський зареєстрував у ВР законопроект про демонополізацію спиртової галузі. Ініціатива лобіює інтереси горілчаних компаній, зокрема іноземних, і <a href="https://www.unn.com.ua/uk/news/1836384-spirtoviy-zakon-prezidenta-vbye-derzhavne-pidpriyemstvo-ukrspirt-ekspert">“вбиває” ДП “Укрспирт”</a>, кажуть експерти. </p>
      <p>Попри відсутність економічних розрахунків, зауваження Головного науково-експертного управління ВР та двох висновків Комітетів, зокрема бюджетного, Комітет ВР з питань розвитку економіки (головний) виніс законопроект в зал для голосування, де його прийняли у першому читанні.</p>
      <p>Щоправда, рішення головного Комітету було прийнято під гарантію зустрічі з Президентом та підготовки грунтовних змін до законопроекту. Зустріч мала відбутися 19 листопада та була перенесена на невизначений час.</p>
      <p>Серед <a href="https://www.unn.com.ua/uk/exclusive/1837139-u-sluzi-narodu-rozpovili-pro-etapi-demonopolizatsiyi-spirtovoyi-galuzi">головних пропозицій</a> змін до законопроекту (на яких наполягають, зокрема, і профспілки) — проводити демонополізацію спиртової галузі після приватизації ДП “Укрспирт”, аби не перетворити державні заводи на металобрухт і не лишити на вулиці співробітників державної компанії. Також включити запобіжники, які не дозволять знищити спиртову галузь в Україні, замістивши її іноземним товаром російського, білоруського чи молдовського походження. </p>
    </article>
  </body>
</html>