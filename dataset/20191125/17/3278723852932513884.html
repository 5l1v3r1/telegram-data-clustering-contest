<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2111893"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T17:48:00+00:00"/>
    <meta property="og:title" content="Деца и родители от кубратското село Юпер събраха средства за закупуване на книжки за училищната библиотека"/>
    <meta property="og:description" content="Кубрат, 25 ноември /Садет Кърова, БТА/ Деца и родители от кубратското село Юпер събраха средства за закупуване на нови книжки за училищната библиотека, съобщи д-р Нади Карагьозова. Тя обясни, че идеята е реализирана в рамките на училищния празник днес, на който в базар от кулинарни изкушения, подготвени с много любов от майки и баби, ученици от всички класове са продавали сладко-солени кулинарни изделия. Със събраните пари от инициативата ще бъдат закупени книги, с които следобедните часове да бъдат по-приказни и по-забавни в родното училище. Ентусиасти от седми &quot;а&quot; клас с ръководител Недялка Кирилова, учител по физика и информационни технологии, пък изненадали преподаватели и възпитаниците на юперското учебно заведение с рисунка на стена на тема &quot;Да помним миналото&quot; с ликовете на народните будители. Д-р Карагьозова, която е секретар на местната комисия за борба с противообществените прояви в Кубрат, поздравява децата и родителите за благородната идея - освежаване на книжния фонд на библиотеката и отправя предизвикателство…"/>
  </head>
  <body>
    <article>
      <h1>Деца и родители от кубратското село Юпер събраха средства за закупуване на книжки за училищната библиотека</h1>
      <address>
        <time datetime="2019-11-25T17:48:00+00:00">25 Nov 2019, 17:48</time>
      </address>
      <p>BOBSTH 17:50:01 25-11-2019</p>
      <p>RM1746BO.013</p>
      <p>Кубрат - ученици - инициативи</p>
      <p>Деца и родители от кубратското село Юпер събраха средства за закупуване на книжки за училищната библиотека</p>
      <p>Кубрат, 25 ноември /Садет Кърова, БТА/</p>
      <p>Деца и родители от кубратското село Юпер събраха средства за закупуване на нови книжки за училищната библиотека, съобщи д-р Нади Карагьозова. Тя обясни, че идеята е реализирана в рамките на училищния празник днес, на който в базар от кулинарни изкушения, подготвени с много любов от майки и баби, ученици от всички класове са продавали сладко-солени кулинарни изделия. Със събраните пари от инициативата ще бъдат закупени книги, с които следобедните часове да бъдат по-приказни и по-забавни в родното училище.</p>
      <p>Ентусиасти от седми "а" клас с ръководител Недялка Кирилова, учител по физика и информационни технологии, пък изненадали преподаватели и възпитаниците на юперското учебно заведение с рисунка на стена на тема "Да помним миналото" с ликовете на народните будители.</p>
      <p>Д-р Карагьозова, която е секретар на местната комисия за борба с противообществените прояви в Кубрат, поздравява децата и родителите за благородната идея - освежаване на книжния фонд на библиотеката и отправя предизвикателство в края на учебната година да се видят отново и да се поздравят с посланиците на четенето, което всеки клас ще излъчи.</p>
      <p>/РУМ/</p>
    </article>
  </body>
</html>