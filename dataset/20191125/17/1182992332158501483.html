<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b5%d0%bf-%d0%be%d1%82%d0%bd%d0%be%d0%b2%d0%be-%d0%bd%d0%b0%d1%82%d0%b8%d1%81%d0%ba%d0%b0-%d0%b7%d0%b0-%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be/"/>
    <meta property="og:site_name" content="Труд"/>
    <meta property="article:published_time" content="2019-11-25T17:45:25+00:00"/>
    <meta property="og:title" content="ЕП отново натиска за Истанбулската конвенция"/>
    <meta property="og:description" content="7 държави от ЕС не са я приели Европейският парламент отново подхваща въпроса с приемането на Истанбулската конвенция, показва програмата за започващата тази седмица в Страсбург сесия на ЕП, предаде БТА. Предвижда се тази вечер евродепутатите да обсъдят въпроса с..."/>
  </head>
  <body>
    <article>
      <h1>ЕП отново натиска за Истанбулската конвенция</h1>
      <address><time datetime="2019-11-25T17:45:25+00:00">25 Nov 2019, 17:45</time> by <a rel="author">Труд</a></address>
      <p>
        <b>7 държави от ЕС не са я приели</b>
      </p>
      <p>Европейският парламент отново подхваща въпроса с приемането на Истанбулската конвенция, показва програмата за започващата тази седмица в Страсбург сесия на ЕП, предаде БТА.</p>
      <p>Предвижда се тази вечер евродепутатите да обсъдят въпроса с одобрението на конвенцията, а в четвъртък да призоват всички държави в ЕС да я приемат. Очаква се ЕП да настоява Истанбулската конвенция да бъде незабавно възприета от държавите в ЕС, които още не са я ратифицирали.</p>
      <p>Според евродепутати тези страни следва да предприемат всички необходими законодателни и политически мерки за спирането на насилието над жените и момичетата. Конвенцията на Съвета на Европа за предотвратяване и борба с насилието над жени и домашното насилие, известна също като Истанбулската конвенция, бе подписана от ЕС на 13 юни 2017 г. Към момента седем държави в съюза още не са я ратифицирали – България, Чехия, Унгария, Литва, Латвия, Словакия и Великобритания.</p>
    </article>
  </body>
</html>