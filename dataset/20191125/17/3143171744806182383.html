<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/s-teresa-nuovo-liceo-ce-la-proroga-del-miur-il-sindaco-adesso-e-ufficiale-lopera-si-fara.html"/>
    <meta property="og:site_name" content="Tempostretto"/>
    <meta property="article:published_time" content="2019-11-25T17:50:25+00:00"/>
    <meta property="og:title" content="S. Teresa. Nuovo liceo, c’è la proroga del Miur. Il sindaco: “Adesso è ufficiale, l’opera si farà”"/>
    <meta property="og:description" content="La struttura scolastica costerà 6,3 mln di euro e sorgerà nel quartiere di Bucalo"/>
  </head>
  <body>
    <article>
      <h1>S. Teresa. Nuovo liceo, c’è la proroga del Miur. Il sindaco: “Adesso è ufficiale, l’opera si farà”</h1>
      <address><time datetime="2019-11-25T17:50:25+00:00">25 Nov 2019, 17:50</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>La struttura scolastica costerà 6,3 mln di euro e sorgerà nel quartiere di Bucalo</i>
      </p>
      <p>S. TERESA – “<b>Il nuovo liceo si farà</b>. Il ministero ha accolto la richiesta di proroga presentata della Città Metropolitana”. L’annuncio è del sindaco della cittadina jonica, Danilo Lo Giudice, dopo che i ritardi nello svolgimento della gara d’appalto <b>avevano messo a rischio il finanziamento da 6,3 mln di euro</b> concesso dal Miur alla Città Metropolitana nell’agosto nel 2017.</p>
      <p>L’iter è andato per le lunghe ed è stata superata la data limite fissata dallo stesso ministero per aggiudicare i lavori. L’assegnazione delle opere, a cura dell’Urega di Trapani, è arrivata infatti <b>soltanto lo scorso 24 ottobre</b>. Nel frattempo, però, Palazzo dei Leoni aveva chiesto una proroga.</p>
      <h3>La soddisfazione del sindaco Lo Giudice</h3>
      <p>“In base al decreto di finanziamento per la realizzazione del nuovo liceo classico-scientifico – ha spiegato il primo cittadino – era indispensabile aver aggiudicato i lavori entro il 15 di ottobre. La Città Metropolitana aveva richiesto una proroga avendo concluso le procedure di gara il 25 ottobre. <b>Adesso possiamo ufficialmente dire che il nuovo liceo si farà</b>. Il ministero ha infatti comunicato di aver concesso la proroga a Marzo 2020 e considerato che le procedure si sono già concluse non ci sarà alcun motivo ostativo per la realizzazione dell’opera”.</p>
      <p>Il prossimo passo sarà quello di completare gli adempimenti di verifica nei confronti della ditta aggiudicataria, <a href="https://www.tempostretto.it/news/s-teresa-nuovo-liceo-i-lavori-aggiudicati-ad-una-ditta-di-messina.html">un’impresa di Messina</a>, e quindi si potrà procedere con l’aggiudicazione definitiva”. “Verrà richiesta l’anticipazione delle somme del 20% – ha aggiunto il sindaco Lo Giudice – così da poter effettuare il pagamento ai proprietari delle aree su cui sorgerà questa opera per poi dare inizio ai lavori”.</p>
      <p>Per il primo cittadino, “quello che era un sogno iniziato 15 anni fa dall’allora consigliere provinciale Pippo Lombardo, proseguito dalla nostra amministrazione con sindaco Cateno De Luca, diventerà realtà. Questo finanziamento in termini di importo – ha concluso con orgoglio il sindaco di S. Teresa – è tra le opere scolastiche più importanti finanziate in Italia”.</p>
      <p>Il nuovo liceo sorgerà nel quartiere di Bucalo. Sarà un edificio a due e tre piani fuori terra, con laboratori, aula magna e palestra</p>
    </article>
  </body>
</html>