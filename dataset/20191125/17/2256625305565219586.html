<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159406_1117.html"/>
    <meta property="og:site_name" content="Novsport"/>
    <meta property="article:published_time" content="2019-11-25T17:24:00+00:00"/>
    <meta property="og:title" content="РАДОСТ В КОМАТЕВО! Ботев пребори жилав Етър (ВИДЕО)"/>
    <meta property="og:description" content="Балтанов с два гола за третата поредна победа, изгониха Ферарио Спасов"/>
  </head>
  <body>
    <article>
      <h1>РАДОСТ В КОМАТЕВО! Ботев пребори жилав Етър (ВИДЕО)</h1>
      <address><time datetime="2019-11-25T17:24:00+00:00">25 Nov 2019, 17:24</time> by <a rel="author">Пламен Димитров</a></address>
      <p>Ботев Пловдив записа трета поредна победа в шампионата, след като се наложи с 2:0 над гостуващия Етър в последния мач от 17-ия кръг на efbet Лига. И двете попадения за „жълто-черните“ отбеляза капитанът Лъчезар Балтанов след почивката. Играта на футболистите бе затруднена от дъждът над Коматево. След успеха тимът на Ферарио Спасов измести Етър от 9-ото място, докато великотърновци заеха 10-ата позиция в класирането.<br/><br/>Ботев и Етър не показаха най-добрата си игра през първите 45 минути на двубоя в Коматево  и до почивката запазиха нулевия резултат. Тежкият терен и дъждът бяха с основни заслуги за слабото първо полувреме и сериозно затрудниха играчите и на двата тима.<br/><br/>„Канарчетата“ бяха по-офанзивно настроеният тим, като домакините бяха и близо до попадние в 9-ата минута, но след удар на Тодор Неделев топката мина на сантиметри от десния страничен стълб.<br/><br/>Футболистите пробваха да стигнат до попадение с далечни изстрели, но без някой от двамата вратари да бъде затруднен.<br/><br/>Дъждът спря преди началото на второто полувреме, а феновете на домакините бяха зарадвани и с гол в самото начало след подновяване на играта. В 48-ата минута Тодор Неделев изпълни корнер, но Христо Иванов излезе и боксира. Топката бе овладяна от Неделев, който пробва второ центриране, Иван Иванов отклони топката, а зад него Лъчезар Балтанов бе на правилното място и с плътен удар прати в десния ъгъл за 1:0.<br/><br/>След попадението „канарчетата“ свалиха оборотите, а „болярите“ се хвърлиха да изравняват резултата, но опитите им да разпечатат вратата на Янко Георгиев не се учвенчаха с успех.<br/><br/>В 75-ата минута Неделев изведе със страхотен пас Антонио Вутов, който останал сам срещу Христо Иванов прати покрай вратата.<br/><br/>В следващата минута „канарчетата“ организираха нова опасна атака, този път Перван центрира отдясно, а Иван Иванов в опита си да изчисти за малко да прати в собствената си врата. При последвалото центриране от ъгловия Пригов отклони с глава към Балтанов, който на далечната греда отклони за втори път в мрежата. В първия момент попадението бе отменено, което доведе до бурни реакции от треньорската скамейка на домакините, но след кратка консултация на рефера Георги Димитров със страничния съдия, голът бе зачетен. Все пак заради реакцията си Ферарио Спасов бе изгонен с червен картон.<br/><br/>Малко преди края на двубоя Антонио Вутов не успя да се възползва от фрапантна грешка на Иван Иванов и от линията на вратарското поле стреля над напречната греда.<br/><br/>Отличен удар на Милчо Ангелов в добавеното време можеше да донесе почетно попадение за Етър, но топката мина встрани от сглобката на вратата.</p>
    </article>
  </body>
</html>