<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/ot-perc-alatt-tudtak-elmenekulni-a-drezdai-mukincsrablok"/>
    <meta property="og:site_name" content="infostart"/>
    <meta property="article:published_time" content="2019-11-25T17:57:00+00:00"/>
    <meta property="og:title" content="Öt perc alatt tudtak elmenekülni a drezdai műkincsrablók"/>
    <meta property="og:description" content="Betörtek a németországi Drezdában a szász választófejedelmek és királyok palotájának világhírű kincstárába."/>
  </head>
  <body>
    <article>
      <h1>Öt perc alatt tudtak elmenekülni a drezdai műkincsrablók</h1>
      <address><time datetime="2019-11-25T17:57:00+00:00">25 Nov 2019, 17:57</time> by <a rel="author">Infostart / MTI</a></address>
      <h3>Betörtek a németországi Drezdában a szász választófejedelmek és királyok palotájának világhírű kincstárába.</h3>
      <p>A múzeumként működő drezdai uralkodói palota (Residenzschloss) kincstárába, a Grünes Gewölbe (Zöld boltozat) elnevezésű épületrészbe két ismeretlen hatolt be kora reggel. Egy ráccsal védett ablakon keresztül - a rácsot felfeszítve, az ablakot betörve - bejutottak egy terembe, amelyben drágakövekkel díszített ékszereket mutatnak be.</p>
      <blockquote>Az elkövetők összetörték az egyik vitrin üvegét, magukhoz vettek három garnitúra ékszert és távoztak</blockquote>
      <p>- jelentették be a drezdai rendőrség és a múzeum vezetőségének tájékoztatóján.</p>
      <p>A múzeum riasztórendszere működött, az őrök a biztonsági kamerákon keresztül látták a rablást és értesítették a rendőrséget. Az első járőr a riasztás utáni ötödik percben érkezett a helyszínre, de az elkövetőknek addigra sikerült elmenekülniük.</p>
      <blockquote>Röviddel a történtek után egy drezdai utcában kiégett egy autó,</blockquote>
      <p>meglehet, hogy a betörők azzal menekültek el a múzeumtól, majd felgyújtották és hátrahagyták.</p>
      <p>A betörés előtt az épület közvetlen közelében kigyulladt egy áramelosztó állomás, aminek következtében fennakadások keletkeztek a környék áramellátásában, így az utcai világítás sem működött a bűncselekmény idején.</p>
      <p>Mindhárom ellopott garnitúra a 18. századból való, együtt nagyjából 100 tárgyból, gyémánttal, rubinttal, zafírral díszített ékszerekből áll. A feldolgozott anyag és a tárgyak egyenkénti értéke nem kiemelkedően magas. Azonban Európában egyedülálló gyűjteményt alkotnak, együtt, garnitúraként felbecsülhetetlen értéket képviselnek - emelte ki Marion Ackermann, a drezdai szász állami műgyűjtemények (Staatliche Kunstsammlungen Dresden) főigazgatója.</p>
      <p>A bűncselekményt elítélte Michael Kretschmer tartományi miniszterelnök, aki hangsúlyozta, hogy</p>
      <blockquote>nem csupán az állami műtárgygyűjteményt lopták meg, hanem "minket, szászokat".</blockquote>
      <p>A kincstárban olyan értékeket őriztek, amelyekért Szászország évszázadok alatt keményen megdolgozott, és nélkülük nem lehet megérteni a szász történelmet - tette hozzá a politikus.</p>
      <p>A helyenként zöldre festett boltozatáról elnevezett kincstárat Erős Ágost szász választófejedelem és lengyel király hozta létre 1723-ban. Az évszázadok során háromezernél is több műalkotás - ékszerek, dísztárgyak, bútorok - gyűlt össze benne, és kezdettől nemcsak a műtárgyak őrzésére, hanem bemutatására, kiállítására is szolgált.</p>
      <p>A palota és benne a kincstár, a második világháború utolsó szakaszában, 1945 februárjában légitámadás következtében szinte a teljes drezdai belvárossal együtt nagyrészt romba dőlt és kiégett. A helyreállítás az ezredforduló után fejeződött be, a kincstár 2006 óta látogatható ismét.</p>
      <p>
        <i>Nyitókép: MTI/EPA/Filip Singer</i>
      </p>
    </article>
  </body>
</html>