<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_891402526_Eeee-eee-ee_i_zamirisa_na_lobizam"/>
    <meta property="og:site_name" content="webcafé"/>
    <meta property="article:published_time" content="2019-11-25T17:56:00+00:00"/>
    <meta property="og:title" content="Ееее-еее-ее, и замириса на лобизъм"/>
    <meta property="og:description" content="Икономиката на споделянето е голям трън в петата на управляващите"/>
  </head>
  <body>
    <article>
      <h1>Ееее-еее-ее, и замириса на лобизъм</h1>
      <address><time datetime="2019-11-25T17:56:00+00:00">25 Nov 2019, 17:56</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2015/02/17/543890/618x417.jpg"/>
        <figcaption>Икономиката на споделянето е голям трън в петата на управляващите<cite>Снимка: © webcafe.bg</cite></figcaption>
      </figure>
      <p>Икономиката на споделянето не е като да има големи фенове в България.</p>
      <p>След като преди няколко години изгонихме UBER заради неговите непрофесионални шофьори (официалната версия) и защото се бъркаше в интересите на някакви хора (реалната причина), сега на пангара е друго голямо приложение, доказало се като работещо в световен план - AirBnb.</p>
      <p>Управляващите, в лицето на Валери Симеонов и Менда Стоянова, са взели, че са се възмутили от това как разни хора си отдават апартаментите под наем подобно на хотелски стаи, без да плащат за това на държавата. И на всичкото отгоре разни хора предпочитат тази услуга, като по този начин създават неприятни емоции за хотелиерския бизнес.</p>
      <p>
        <b>Да, за вас AirBnb, Booking.com и други подобни платформи може да са удобен и евтин начин да си направите малка почивка, но за управляващите те хем бъркат в неправилни джобове, хем и не си плащат на държавата за това удоволствие.</b>
      </p>
      <p>В този поглед на нещата клиентът, който уж трябва да получи най-добрата възможна услуга (поне в едно демократично общество на пазарен принцип, каквото се предполага, че има в България)... образно казано кучета го яли.</p>
      <p>А онези, които предлагат имотите си - или се регистрират официално пред държавата, или рискуват глоба от 1000 до 10 000 лв. При системни нарушения платформите директно могат да бъдат забранени в България. Важното е, че бюджетът си взима своето, бизнесът - също.</p>
      <p>Факт, приложения като Uber и AirBnb имат своите проблеми. Някои от тях са даже доста мрачни и компаниите продължават да търсят решение. Нито един от тези проблеми обаче не беше цитиран в мотивите на вносителите.</p>
      <p>
        <b>С други думи, тези изменения, прокарани тихомълком между първо и второ четене на промените в проекта за изменение и допълнение на Закона за туризма и които предстои да бъдат гласувани, не е като да целят сигурността или интересите на клиента. А в това май би трябвало да е смисълът.</b>
      </p>
      <p>Проблемът е, че подобни услуги, както и цялата икономика на споделянето цели предимно да задоволи потребностите на клиентите. Реално, това е и основната й причина да съществува - да бъде алтернатива на вече съществуващите услуги, просто защото те не отговарят достатъчно на търсенето и нуждите на клиента.</p>
      <p>Тези услуги излизат извън обичайните отношения, в които неминуем участник е и държавата, и това определено дразни регулаторите.</p>
      <p>При тази икономика на споделянето гаранции се дават от приложението, през което се извършват сделките, или от самия пазар (когато говорим за предлагането в социалните мрежи) - ако не си коректен или предлагаш кофти услуга, просто в един момент никой вече няма да ти се върже.</p>
      <p>И този принцип устройва много от потребителите. В него клиентът усеща по-голяма свобода, удобство и контрол върху положението.</p>
      <p>
        <b>В един момент обаче се намесва държавата. Обективно погледнато има причини от гледна точка на управляващите да се направи това предложение.</b>
      </p>
      <p>Туризмът е важен клон от българската икономика, а хотелиерският бизнес създава множество работни места. В този смисъл удар по него е удар и за самата държава - както като данъци, така и като трудова заетост.</p>
      <p>Въпросът е: трябва ли да се спира прогресът и интересът на крайния потребител в името на това? И къде отива прогресът към по-добро в този случай?</p>
      <p>Каквото и да си говорим, светът се променя, а с него и вкусовете на хората. Ако влязат в сила законовите промени, те вероятно ще изгонят големите играчи, но по всяка вероятност предлагането ще остане. Просто защото ще остане и нуждата от подобен род услуги - от по-спокойна и не толкова стерилна среда за отсядане на почивка. От по-евтини алтернативи. От това някой да те хвърли от точка А до точка Б по възможно най-удобен за теб начин (на разумна цена)...</p>
      <p>В случая е безумно погрешно средата да се приспособява към предлагането, а предлагането да остава статично във времето (и нравите ала "Балкантурист").</p>
      <p>
        <b>Напротив, щом ще се прави това изменение в Закона за туризма, нека то да отразява именно търсенето на туристите и да се адаптира към него, вземайки своето.</b>
      </p>
      <p>Защото останалото опасно много прилича на лобизъм в полза на твърде конкретни и твърде частни интереси.</p>
      <related>
        <a href="https://www.webcafe.bg/webcafe/caffeine/id_1961432388_Zakoni_shiem_po_porachka"/>
      </related>
    </article>
  </body>
</html>