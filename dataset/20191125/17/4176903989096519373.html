<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/indeksi-sp-i-nasdak-na-rekordnom-nivou/"/>
    <meta property="og:site_name" content="Krstarica"/>
    <meta property="article:published_time" content="2019-11-25T17:01:00+00:00"/>
    <meta property="og:title" content="Indeksi S&amp;P i Nasdak na rekordnom nivou"/>
    <meta property="og:description" content="NJUJORK/LONDON - Skok akcija Epla i proizvođača poluprovodnika prouzrokovao je danas da vrednost američkih indeksa S&amp;P 500 i Nasdak dostigne rekordne"/>
  </head>
  <body>
    <article>
      <h1>Indeksi S&amp;P i Nasdak na rekordnom nivou</h1>
      <address><time datetime="2019-11-25T17:01:00+00:00">25 Nov 2019, 17:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>NJUJORK/LONDON – Skok akcija Epla i proizvođača poluprovodnika prouzrokovao je danas da vrednost američkih indeksa S&amp;P 500 i Nasdak dostigne rekordne nivoe, javlja agencija Rojters.</p>
      <p>Do toga je došlo nakon medijskih izveštaja da se SAD i Kina približavaju trgovinskom primirju i sklapanja niza mega ugovora.</p>
      <p>Naime, svetski mediji su danas preneli da brokerska kuća „Čarls Švab“ kupuje rivalsku kompaniju TD Ameritrejd za 26 milijardi dolara, dok će francuska grupacija LVMH platiti 16,2 milijarde dolara za preuzimanje „Tifanija“.</p>
      <p>Akcije Epla su porasle za 1,3 odsto.</p>
      <p>Širi indeks S&amp;P 500 i tehnološki Nasdak su porasli za 0,6 i 1,2 odsto respektivno, dok je industrijski Dau DŽons napredovao za 126 poena ili 0,5 odsto, prenosi CNBC.</p>
      <p>Evropske i azijske berze su takođe danas na pozitivnoj teritoriji.</p>
      <p>Evropski indeks Euro Stoxx 50 je ojačao za 0,60 odsto, londonski FTSE 100 za 0,96 odsto, nemački DAKS za 0,66 odsto, francuski KAK za 0,60 odsto, a španski IBEKS za 0,75 procenata, javlja njujorška agencija „Blumberg“</p>
      <p>U Aziji, tokijski indeks Nikei 225 je skočio za 0,78 odsto, a honkoški Hang Seng za 1,50 procenata.</p>
      <p>(Tanjug)</p>
    </article>
  </body>
</html>