<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naiz.eus/eu/actualidad/noticia/20191125/asun-casasola-ipuin-lehiaketaren-bosgarren-edizioa-abian-da"/>
    <meta property="og:site_name" content="naiz:"/>
    <meta property="article:published_time" content="2019-11-25T17:23:00+00:00"/>
    <meta property="og:title" content="Asun Casasola ipuin lehiaketaren bosgarren edizioa abian da"/>
    <meta property="og:description" content="Indarkeria matxistarik gabeko jendarte bat irudikatzeko bokazioz abiatu zen Asun Casasola Ipuin Lehiaketa orain dela sei urte. Edizio berria deitu dute antol..."/>
  </head>
  <body>
    <article>
      <h1>Asun Casasola ipuin lehiaketaren bosgarren edizioa abian da</h1>
      <address><time datetime="2019-11-25T17:23:00+00:00">25 Nov 2019, 17:23</time> by <a rel="author">NAIZ</a></address>
      <p>
        <b>Indarkeria matxistarik gabeko jendarte bat irudikatzeko bokazioz abiatu zen Asun Casasola Ipuin Lehiaketa orain dela sei urte. Edizio berria deitu dute antolatzaileek.</b>
      </p>
      <figure>
        <img src="https://www.naiz.eus/media/asset_publics/resources/000/657/729/news_landscape/asun-casasola.jpg"/>
        <figcaption>Azaroaren 25ean aurkeztu dute edizio berria. (NAIZ)</figcaption>
      </figure>
      <p>Nagore Laffageren amaren borroka eta kemenari aitortza egiten jarraitzeko asmoz, Asun Casasola Ipuin Lehiaketaren edizio berria martxan da, ‘Zurekin nago’ lelopean. <br/><br/>«Sei urteko bide honetan 1000 ipuin baino gehiago batu ditugu. Horrez gain, hirugarren ediziotik aurrera, Gipuzkoako Foru Aldundiari esker, lehiaketa gazteengana hurbildu genuen. 10-16 urte arteko gazteengana zehazki, eta haientzako kategoria berezi bat sortu genuen. Lehiaketaren sail hau bereziki nabarmendu nahi dugu, eta adin tarte horretako nerabe guztiei animatu parte hartzera, indarkeria matxistaren aurkako beraien haurnarketa ipuinetan isladatzera», adierazi dute astelehen honetan antolatzaileek.<br/><br/>‘Ez zaude bakarrik’ proposatu dute ipuinen abiapuntu edo gaia gisa. «Goiburu honekin sororitatean eta indarkeria matxista jasaten duten emakumeenganako babesa eta elkartasuna jorratzen dituzten ipuinak sustatu nahi ditugu». <br/><br/>Antolatzaileen helburua berdintasunaren aldeko jendartea bultzatzea eta genero indarkeria baztertzea izan da hasieratik. «Horregatik, edizio honetan ere, ikuspuntu positibo bat bilatuko dugu, indarkeria matxistaren aurkako borroka islatzen duena. Ipuinak euskaraz edo gazteleraz aurkez daitezke. Parte-hartzaile bakoitzak idazlan bakarra aurkeztu ahal izango du, orrialde batekoa. Ipuinak originala izan behar du, argitaratu gabea eta aurkezten den hizkuntzan idatzitakoa, ez da onartuko itzulpenik», azaldu dute. <br/><br/>Kategoria bakoitzeko sari bat egongo da, baina edizio honetan hainbat berrikuntza daude. Helduen kategoriako irabazleek –bai euskarazkoak eta baita gaztelerazkoak ere– 300 euroko sariaz gain, 50 euroko balioa duen liburu pakete bat jasoko dute, Irungo Brontë liburudendaren eskutik. Gazteen kategoriako irabazleek –bai euskarazkoak eta baita gaztelerazkoak ere– 100 euroko saria jasoko dute, eta 50 euroko balioa duen liburu pakete bat, hau ere Brontë liburutegiak eskainita. Liburuek feminismoaren inguruko gaiak jorratuko dituzte.<br/><br/>Aurtengo epaimahaiari dagokionez, ohikoa denez, emakumez osatuta egongo da bere osotasunean. <br/><br/>Helduen kategorian, euskaraz, Yurre Ugarte, Ana Iruretagoyena eta Idurre Eskisabel izango dira kideak. Sail berean, gazteleraz, Mertxe Tranche, Maria Jose Noain eta Marian Benitez. Gazteen kategorian, euskaraz, Itziar Gomez, Ainara Maia eta Ane Perez izango dira, eta gazteleraz, Noelia Lorenzo, Maite Vergara eta Naroa Gonzalez.<br/><br/>Azaroak 25ean, Emakumeen Kontrako Indarkeriaren Aurkako Nazioarteko Egunarekin batera, zabaldu da lanak aurkezteko epea. Parte hartzaile guztiek 2020ko otsailaren 9ra arte izango dute ipuinak aurkezteko. Orduan, epaimahaiaren lana hasiko da. Martxoaren 5ean lehiaketaren sari banaketa ospatuko dute Brontë liburu dendan.</p>
      <p>Interesatuek <a href="https://asuncasasolaipuinak.eus/">www.asuncasasolaipuinak.eus</a> web orrian aurkituko dute informazioa.</p>
    </article>
  </body>
</html>