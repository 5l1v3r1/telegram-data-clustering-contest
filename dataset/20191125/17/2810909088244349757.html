<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359629"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T17:22:00+00:00"/>
    <meta property="og:title" content="Додик: Опозицији нико не брани да затражи сједницу Народне скупштине (ВИДЕО)"/>
    <meta property="og:description" content="Српски члан Предсједништва БиХ Милорад Додик изјавио је данас да нико опозицији у Републици Српској не брани да затражи сједницу Народне скупштине о Програму реформи БиХ и да ће јој присуствовати ако га позову."/>
  </head>
  <body>
    <article>
      <h1>Додик: Опозицији нико не брани да затражи сједницу Народне скупштине (ВИДЕО)</h1>
      <address>
        <time datetime="2019-11-25T17:22:00+00:00">25 Nov 2019, 17:22</time>
      </address>
      <p>
        <i>Српски члан Предсједништва БиХ Милорад Додик изјавио је данас да нико опозицији у Републици Српској не брани да затражи сједницу Народне скупштине о Програму реформи БиХ и да ће јој присуствовати ако га позову.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1449/144959.jpg"/>
        <figcaption>Народна скупштина Републике Српске (Фото: banjaluka.rs.ba)</figcaption>
      </figure>
      <p>- Поштујем Народну скупштину, нисам Мирко Шаровић /лидер СДС-а/ који каже да га не занимају ставови највише законодавне институције. Мене и те како занимају - рекао је Додик поводом најаве опозиције да ће затражити посебну скупштинску сједницу на којој би посланици расправљали о Програму реформи БиХ.</p>
      <figure>
        <iframe src="https://www.youtube.com/embed/1bZ8svIPXxM" width="658" height="360" data-service="Youtube" scrolling="no"/>
      </figure>
      <p>Говорећи о сједници Комисије за избор Савјета министара, која је заказана за сутра, Додик је рекао новинарима у Кришковцима код Лакташа да је све то карикатура.</p>
      <p>- Каква земља, таква и процедура. Раније је било рађено на начин да три народа изаберу своје представнике који у складу са принципом ротације изаберу предсједавајућег Савјета министара. Сада је неко измислио ову причу, иако не можемо избјећи процедуру - навео је Додик.</p>
      <figure>
        <iframe src="https://www.youtube.com/embed/8C5NQNhzzrU" width="658" height="360" data-service="Youtube" scrolling="no"/>
      </figure>
      <p>Он је напоменуо да је све то непотребно.</p>
      <p>- Имамо ситуацију да су од Обавјештајно-безбједносне агенције и од Агенције за истраге и заштиту БиХ /СИПА/ затражени подаци о предсједавајућем Савјета министара Зорану Тегелтији, а сада мора да иде и на сједницу Комисије да га испитују посланици. То је све карикатура, неко се игра демократијом, али мислим да неће бити проблема - рекао је Додик.</p>
    </article>
  </body>
</html>