<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/kriza-pretrvava-kosicki-oceliari-skratia-pracovny-tyzden-aj-v-najblizsich-mesiacoch.html"/>
    <meta property="og:site_name" content="TREND.sk"/>
    <meta property="article:published_time" content="2019-11-25T17:04:00+00:00"/>
    <meta property="og:title" content="Kríza pretrváva. Košickí oceliari skrátia pracovný týždeň aj v najbližších mesiacoch"/>
    <meta property="og:description" content="Rok 2020 nebude lepší, hovorí U. S. Steel Košice"/>
  </head>
  <body>
    <article>
      <h1>Kríza pretrváva. Košickí oceliari skrátia pracovný týždeň aj v najbližších mesiacoch</h1>
      <address><time datetime="2019-11-25T17:04:00+00:00">25 Nov 2019, 17:04</time> by <a rel="author">TASR</a></address>
      <p>
        <b>V košických oceliarňach U. S. Steel budú mať počas decembra a januára skrátený pracovný týždeň. Za deň, kedy ostanú doma, dostanú 60-percentnú náhradu mzdy. Dohodli sa na tom vedenie firmy a odbory pre pretrvávajúcu nepriaznivú situáciu na trhu s oceľou.</b>
      </p>
      <p>„Zmluvné strany sa dohodli, že zamestnancom nebude v období od 1. decembra 2019 do 31. januára 2020 vrátane prideľovaná práca, a to v každom mesiaci vo výške maximálne 20 percent mesačného pracovného času vyplývajúceho z týždenného pracovného času dohodnutého v pracovných zmluvách jednotlivých zamestnancov, ako aj v kolektívnej zmluve zamestnávateľa, “ uviedol v pondelok hovorca U. S. Steel Košice Ján Bača. Čerpanie pritom bude na prevádzkach rôzne podľa vyťaženosti jednotlivých liniek a pracovísk.</p>
      <related>
        <a href="https://www.etrend.sk/firmy/u-s-steel-nemusi-byt-dobry-biznis-ani-za-euro.html"/>
        <a href="https://www.etrend.sk/firmy/u-s-steel-konecne-modernizuje-vyrobu-vyuzije-na-to-existujucich-zamestnancov.html"/>
      </related>
      <p>Hovorca ďalej konštatoval, že nepriaznivá situácia v hutníckom priemysle pokračuje. Poukázal pritom na neférové obchodné praktiky, zaťažovanie európskych fabrík poplatkami za CO2 a vysoké ceny energií. Trh je pritom ničený nízkymi cenami spôsobovanými nadkapacitou hlavne zo strany Číny a zvýšeným importom z tretích krajín.</p>
      <p>„Tlačíme na to, aby sa všetky tieto problémy riešili. Spomeňme napríklad cezhraničnú daň pre importérov, ktorí nemusia platiť za CO2. Bruselské inštitúcie síce súhlasia, avšak v roku 2020 to s veľkou pravdepodobnosťou ešte nestihnú. Rok 2020 nebude lepší, pretože okolnosti sa v najbližších mesiacoch nezmenia,“ dodal J. Bača.</p>
      <p>Ovplyvňovať podľa neho vedia len tie náklady, ktoré majú v rukách a z toho vyplýva aj skrátený pracovný čas. „Trpezlivo vysvetľujeme odborárom naše kroky, pretože hutnícky priemysel je v kríze a nie všetky podniky ju prekonajú. My sme sa rozhodli aktívne prijímať opatrenia, ktoré nám krízu pomôžu prekonať,“ vysvetlil.</p>
      <p>V oceliarňach zaviedli skrátený pracovný čas už v máji. V júni došlo k odstávke jednej z vysokých pecí. Následne fabrika oznámila, že do konca roka 2021 zníži počet zamestnancov pracujúcich v oceliarňach a jej dcérskych spoločnostiach o 2500.</p>
    </article>
  </body>
</html>