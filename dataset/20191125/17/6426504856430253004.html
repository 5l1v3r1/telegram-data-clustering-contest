<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/nowa-biedronka-modlinska-eko.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-25T17:16:10+00:00"/>
    <meta property="og:title" content="Biedronka pręży skrzydełka. Technologia pomoże skrócić kolejki"/>
    <meta property="og:description" content="Nowocześniej i bardziej eko. Biedronka chce pokazać, że ona także może się zmienić i być dyskontem z XXI wieku i otwiera nowy eksperymentalny sklep"/>
  </head>
  <body>
    <article>
      <h1>Biedronka pręży skrzydełka. Technologia pomoże skrócić kolejki</h1>
      <address><time datetime="2019-11-25T17:16:10+00:00">25 Nov 2019, 17:16</time> by <a rel="author" href="https://www.spidersweb.pl/author/matylda" target="_blank">Matylda Grodecka</a></address>
      <p>
        <b>Nowocześniej, bardziej eko i trochę bardziej delikatesowo. Biedronka chce pokazać, że może się zmienić. </b>
      </p>
      <p>Według informacji podanych przez gazetę handlową w Warszawie już jutro zostanie otwarty eksperymentalny sklep Biedronki. Firma chce pokazać swoje nowocześniejsze oblicze i zerwać z łatką sklepu dla najbiedniejszych Polaków.</p>
      <h3>Technologia zadba o mniejsze kolejki przy kasach.</h3>
      <p>Zacznijmy od pogratulowania Biedronce dogonienia drugiego dziesięciolecia XXI wieku. Firma w nowym lokalu wreszcie wprowadzi kasy samoobsługowe, które już same w sobie powinny rozładować nieco kolejki. Jednak rozpędzona na drodze ku innowacji na tym nie poprzestała. W nowym lokalu kasy mają bowiem automatycznie wykrywać zbyt długą kolejkę i wzywać obsługę, która pomoże ją rozładować.</p>
      <p>Nowa placówka oraz znajdujący się przed nią parking mają w całości być zasilane energią samoodnawialną. Dla osób jeżdżących samochodami elektrycznymi przygotowano dwie darmowe stacje ładowania, a dla rowerzystów stację Veturilo. Na dachu budynku zamontowano 160 paneli fotowoltanicznych.</p>
      <h3><a href="https://www.spidersweb.pl/tag/biedronka">Biedronka</a> także produktami próbuje przekonać do siebie wrażliwych ekologicznie klientów.</h3>
      <p>Nie jest to jedyna próba poflirtowania z konsumentami, którzy deklarują, że zależy im na ekologii. W samym sklepie pojawią się dwa nowe działy. Jeden, nazwany „Naturalne i zdrowe”, zostanie przeznaczony na ekologiczne produkty (albo ekologiczne tylko z nazwy, zawsze lepiej samemu sprawdzić, co właściwie kryje się pod plakietką eko). Drugi będzie przeznaczony na wymagające chłodzenia delikatne owoce i warzywa. Leżeć obok nich będą nie plastikowe zrywki, a papierowe torebki.</p>
      <p>Jakby dla zrównoważenia tych ekologicznych zapędów Biedronka wprowadza także w sklepie ladę mięsną oraz rożen, w których na mięsożerców będzie oczekiwał rumieniący się kurczak. Dodatkowo w nowej filii ma się pojawić kącik kawowy „Kawa i ciacho”, w którym można będzie chwilę odsapnąć po emocjonującym slalomie między półkami i nabrać sił przed walką z dzieckiem wychodzącym ze sklepu bez wymarzonej zabawki. W kąciku można będzie kupić przekąski słone i słodkie, ale także dania lunchowe, a wszystko to popić ciepłą kawą, przeglądając telefon na darmowym Wi-Fi.</p>
      <p>Nowy sklep zostanie otwarty już jutro w prestiżowej dzielnicy Warszawy przy ulicy Modlińśkiej.</p>
    </article>
  </body>
</html>