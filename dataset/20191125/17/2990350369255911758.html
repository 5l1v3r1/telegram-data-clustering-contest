<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/riven-nepryyniattia-polityky-zelenskoho-zbilshyvsia-vdvichi-opytuvannia/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T17:10:00+00:00"/>
    <meta property="og:title" content="Рівень неприйняття політики Зеленського збільшився вдвічі. Опитування"/>
    <meta property="og:description" content="Дані останнього соціологічного опитування фонду Демократичні ініціативи та КМІС свідчать про деяке погіршення настроїв в українському суспільстві"/>
  </head>
  <body>
    <article>
      <h1>Рівень неприйняття політики Зеленського збільшився вдвічі. Опитування</h1>
      <address>
        <time datetime="2019-11-25T17:10:00+00:00">25 Nov 2019, 17:10</time>
      </address>
      <p>Дані останнього соціологічного опитування фонду Демократичні ініціативи та КМІС свідчать про деяке погіршення настроїв в українському суспільстві.<br/><br/>За даними соцопитування, перші кроки діяльності президента<b> Володимира Зеленського</b> та його команди 62% громадян України оцінюють позитивно (19% — повністю позитивно, 43% в основному позитивно), передає РБК Україна.<br/><br/>Негативні оцінки дали 24%, що в два рази більше, ніж в серпні.<br/><br/>За словами директора фонду Демократичні ініціативи <b>Ірини Бекешкіної</b>, соцопитування зафіксувало низку негативних тенденцій.<br/><br/>У листопаді 2019 року 36% громадян вважають, що Україна рухається в правильному напрямку, дещо більше — 39% впевнені, що напрямок руху України зараз є неправильним. Разом з тим, ще в серпні 50% вважали рух правильним, а 23% - неправильним.<br/><br/>«Я б сказала, що медовий місяць закінчився, але поки що триває те, що я б назвала період цукерок, все ж таки, ще солодкий, коли ще позитивно ставляться до новообраних органів влади, особливо президента Зеленського», — розповіла Бекешкіна.<br/><br/>Опитування проводилося з 4 по 19 листопада в 110 населених пунктах у всіх регіонах України, крім Криму та непідконтрольних уряду територій Донецької і Луганської областей. У результаті польового періоду зібрано 2 тисячі 41 анкета, похибка вибірки не перевищує 2,3%. Реклама</p>
    </article>
  </body>
</html>