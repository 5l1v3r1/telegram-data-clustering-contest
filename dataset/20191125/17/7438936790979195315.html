<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Klimkovice-Nalezena-Krizova-cesta-se-vraci-do-kostela-Nejsvetejsi-Trojice-604628"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T17:58:00+00:00"/>
    <meta property="og:title" content="Klimkovice: Nalezená Křížová cesta se vrací do kostela Nejsvětější Trojice"/>
    <meta property="og:description" content="Grafiky s vyobrazením Křížové cesty, které se v únoru 2017 náhodně našly v kostele Nejsvětější Trojice v Klimkovicích u Ostravy, se vrací restaurovány zpět na místo svého nálezu. Poprvé si je bude moci veřejnost prohlédnout v neděli 1. prosince v 15 hodin na klimkovickém adventním setkání. Obrazy i jejich cenné rámy restaurovala Univerzita Pardubice, město na odborné práce získalo dotaci Moravskoslezského kraje."/>
  </head>
  <body>
    <article>
      <h1>Klimkovice: Nalezená Křížová cesta se vrací do kostela Nejsvětější Trojice</h1>
      <address>
        <time datetime="2019-11-25T17:58:00+00:00">25 Nov 2019, 17:58</time>
      </address>
      <p>
        <b>Grafiky s vyobrazením Křížové cesty, které se v únoru 2017 náhodně našly v kostele Nejsvětější Trojice v Klimkovicích u Ostravy, se vrací restaurovány zpět na místo svého nálezu. Poprvé si je bude moci veřejnost prohlédnout v neděli 1. prosince v 15 hodin na klimkovickém adventním setkání. Obrazy i jejich cenné rámy restaurovala Univerzita Pardubice, město na odborné práce získalo dotaci Moravskoslezského kraje.</b>
      </p>
      <p>Jedenáct grafik pocházejících pravděpodobně z 18. století se našlo pohozeno za krovy kostela, který je jednou z nejstarších budov ve městě. Pochází z první poloviny 16. století a dochovala se bez jakýchkoliv zásadních přestaveb až do současnosti. Při fotografování interiéru kostela obrazy objevila historička architektury Lucie Augustinková z katedry městského inženýrství Stavební fakulty VŠB - Technické univerzity Ostrava. Obrazy poté zkoumali pracovníci Národního památkového ústavu. Protože se z někdejšího interiéru kostela téměř nic nezachovalo a v minulosti se vybavení buď ztratilo nebo rozkradlo, odborníci předpokládají, že grafiky původně tvořily výzdobu hlavního klimkovického kostela sv. Kateřiny, než je nahradily malby.</p>
      <p>„Křížové cesty mívají nejčastěji čtrnáct zastavení, proto se předpokládá, že se klimkovický grafický cyklus nedochoval celý. Přesto nález vnímám jako velmi cenný, je to další autentické svědectví z minulé doby. Řekl bych, že se podařilo najít takový malý poklad, proto Moravskoslezský kraj poskytl prostředky na jeho restaurování,“ řekl náměstek hejtmana Moravskoslezského kraje pro kulturu a památkovou péči Lukáš Curylo s tím, že dotace ve výši 161 tisíc korun plně pokryla nálady na odborné práce.</p>
      <p>Autorem grafik je nejspíše Johann Rugendas z tiskařského a malířského rodu Rugendasů z německého Augšpurku. Na doporučení odborníků ze Státního památkového ústavu je restaurovali studenti a pedagogové Ateliéru konzervování a restaurování uměleckých děl na papíru Fakulty restaurování Univerzity Pardubice se sídlem v Litomyšli. „Objevené grafiky mají cenné rámy s ozdobným rokajovým dekorem. Rokaje jsou z pálené hlíny a glazované, což není běžné,“ konstatoval akademický pracovník, vedoucí Ateliéru konzervování a restaurování uměleckých děl a špičkový restaurátor Luboš Machačko který práce vedl.</p>
      <h3>Obrazy se představí veřejnosti o první adventní neděli</h3>
      <p>Zrestaurované obrazy na univerzitě vyzvedl letos v létě osobně starosta Klimkovic Jaroslav Varga. „Radní města rozhodli, že se restaurované obrazy nainstalují v kostele Nejsvětější Trojice, kde se našly. Cílem je vrátit je zpět do života,“ uvedl starosta Varga.</p>
      <p>Obrazy budou instalovány po stranách hlavní lodi ve výšce kůru, tedy na první pohled nezvykle vysoko. Budou ale upevněny pod nezvyklým úhlem, aby na ně bylo dobře vidět. „Důvodem je, že grafiky budou v hlavní lodi umístěny trvale jako stálý mobiliář kostela, který slouží i dalším účelům. Pořádají se v něm svatby, výstavy, koncerty, společenské akce. Zařízení kostelíka se pro tyto různé příležitosti mění, obrazy budou zůstávat,“ objasnila Alice Chlebovská z Městského úřadu Klimkovice.</p>
      <p>Veřejnosti se restaurované obrazy představí o první adventní neděli 1. prosince v 15 hodin. Atmosféru adventního setkání doplní čtyři varhanní skladby v podání Markéty Polednové i v zimním období nezbytný svařák. Akce bude pokračovat až do 18 hodin Adventním dostaveníčkem v centru Klimkovic před kostelem sv. Kateřiny, kde se bude rozsvěcovat vánoční strom a budou se tam prezentovat místní řemeslníci a umělci.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Klimkovice-Obnovenou-historickou-Opavskou-cestu-ozdobi-sochy-ze-sympozia-602065"/>
        <a href="https://www.parlamentnilisty.cz/politika/obce-volicum/Klimkovice-Nova-okruzni-krizovatka-zvysi-bezpecnost-i-plynulost-dopravy-591101"/>
        <a href="https://www.parlamentnilisty.cz/politika/obce-volicum/Klimkovice-chteji-svou-mestskou-policii-587001"/>
        <a href="https://www.parlamentnilisty.cz/politika/obce-volicum/Klimkovice-Sochy-z-letosniho-Rezbarskeho-sympozia-ozdobi-Opavskou-cestu-581612"/>
      </related>
    </article>
  </body>
</html>