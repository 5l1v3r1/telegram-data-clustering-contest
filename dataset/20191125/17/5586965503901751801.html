<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/mesajul-unui-deputat-psd-pentru-viorica-dancila-dupa-pierderea-alegerilor-prezidentiale-sa-si-dea-demisia-trebuie-sa-pornim-reconstructia-partidului-18615908"/>
    <meta property="og:site_name" content="Gândul"/>
    <meta property="article:published_time" content="2019-11-25T17:48:20+00:00"/>
    <meta property="og:title" content="Mesajul unui deputat PSD pentru Viorica Dăncilă, după pierderea alegerilor prezidenţiale: Să-şi dea demisia. Trebuie să pornim reconstrucţia partidului"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Mesajul unui deputat PSD pentru Viorica Dăncilă, după pierderea alegerilor prezidenţiale: Să-şi dea demisia. Trebuie să pornim reconstrucţia partidului</h1>
      <h2>Deputatul PSD de Botoşani Răzvan Rotaru a cerut public demisia Vioricăi Dăncilă de la şefia partidului, după pierderea alegerilor prezidenţiale. Acesta a precizat că un asemenea de gest din partea lui Dăncilă ar fi corect şi ar permite demararea reconstruirii formaţiunii.</h2>
      <address><time datetime="2019-11-25T17:48:20+00:00">25 Nov 2019, 17:48</time> by <a rel="author" href="https://www.gandul.info/autor/ana-petrescu" target="_blank">Ana Petrescu</a></address>
      <p>„Solicit public preşedintelui Partidului Social Democrat , #Viorica_Dăncilă, să demisioneze din fruntea partidului, după înfrângerea suferită în cursa prezidenţială! Cred că trebuie să avem curajul să facem ce trebuie pentru PSD. Rezultatul obţinut la alegerile prezidenţiale este evident. Nu mai este loc de interpretări”, a scris Răzvan Rotaru, luni, pe Facebook.</p>
      <p>Deputatul PSD a adăugat că partidul nu îşi mai permite să piardă vremea, deoarece alegerile locale „bat la uşă”.</p>
      <p>„Aşadar, doamna Viorica Dăncilă trebuie să se retragă de la conducerea PSD. Partidul a susţinut-o, dar a pierdut. Deci, corect este să îşi depună mandatul pentru a ne permite să pornim reconstrucţia PSD. Nu ne permitem să mai pierdem timpul. Alegerile locale bat la uşă”, a explicat Rotaru.</p>
      <p>El a mai spus că Viorica Dăncilă a ajuns la capăt de linie şi corect ar fi ca aceasta să fac un pas în spate de la şefia PSD.</p>
      <p>„Doamna Dăncilă a primit toată încrederea noastră, însă a pierdut toate mizele pe care le-a avut până acum. A pierdut alianţele cu partenerii noştri, a pierdut majoritatea, a pierdut guvernarea, a pierdut alegerile. A ajuns la capăt de linie. Corect e să facă un pas în spate”, a conchis Răzvan Ilie Rotaru.</p>
      <p>Viorica Dăncilă urmează să-şi anunţe colegii de partid, marţi seara la Comitetul Executiv, că va demisiona de la şefia PSD, au declarat surse politice, pentru Mediafax. Dăncilă va primi în schimb şefia PSD Teleorman şi a organizaţiei de femei.</p>
      <p>Funcţia de preşedinte interimar până la Congresul PSD va fi cel mai probabil Marcel Ciolacu. Acesta din urmă a şi anunţat de altfel, luni seara pe Facebook, cu preşedinţii organizaţiilor din ţară, după ce a avut o întâlnire şi cu Viorica Dăncilă.</p>
      <p>CEx va avea loc marţi, de la ora 18.30, la sediul PSD din Kiseleff.</p>
      <p>
        <i>Foto: Răzvan Rotaru / Facebook</i>
      </p>
      <related>
        <h4>Citeşte şi</h4>
        <a href="https://www.gandul.info/stiri/furt-la-drumul-mare-o-grupare-de-romani-banuita-ca-a-furat-o-statuie-de-5-tone-din-belgia-18615875?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/soldat-roman-disparut-in-timpul-celui-de-al-doilea-razboi-mondial-declarat-decedat-abia-in-2019-ce-s-a-intamplat-de-fapt-18615859?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/ul-loveste-dialog-savuros-intre-politist-soferita-prietena-acesteia-permis-domnule-politist-v-zis-iesit-bine-poza-ati-nimerit-intr-filtru-politiei-intr-unul-instagram-foto-18615679?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>