<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/legnica-zarzut-dla-19-latka-prawie-dwa-miesiace-po-smierci-dwoch-dziewczynek,988114.html"/>
    <meta property="og:site_name" content="TVN24"/>
    <meta property="article:published_time" content="2019-11-25T17:08:58+00:00"/>
    <meta property="og:title" content="19-letni kierowca usłyszał zarzut. Prawie dwa miesiące po śmierci dwóch dziewczynek"/>
    <meta property="og:description" content="Blisko dwa miesiące minęły, zanim legnicka prokuratura ogłosiła 19-letniemu kierowcy zarzut spowodowania wypadku, w którym zginęły dwie dziewczynki w wieku 10 i 11 lat. Młody mężczyzna miał zostać ..."/>
  </head>
  <body>
    <article>
      <h1>19-letni kierowca usłyszał zarzut. Prawie dwa miesiące po śmierci dwóch dziewczynek</h1>
      <address><time datetime="2019-11-25T17:08:58+00:00">25 Nov 2019, 17:08</time> by <a rel="author">ib/ks/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/5e37abec-c468-4b74-b6c5-c67dc74254ff-480p.mp4" autoplay="" loop=""/>
          <figcaption>Fiat zderzył się czołowo z busem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/150ec621-8b77-4be0-bf1d-1a8330d9be94-480p.mp4"/>
          <figcaption>W wypadku zginęło dwóch nastolatków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/9717d056-bbdf-4682-9798-4393e6d90237-480p.mp4"/>
          <figcaption>Wieś w żałobie po śmierci nastolatków</figcaption>
        </figure>
        <figcaption>Po zderzeniu samochód wpadł do rowu<cite>Foto: lca.pl | Video: lca.pl</cite></figcaption>
      </slideshow>
      <h3>Blisko dwa miesiące minęły, zanim legnicka prokuratura ogłosiła 19-letniemu kierowcy zarzut spowodowania wypadku, w którym zginęły dwie dziewczynki w wieku 10 i 11 lat. Młody mężczyzna miał zostać przesłuchany, kiedy tylko pozwoli na to stan jego zdrowia, ale nie dopilnowano momentu, w którym opuścił on szpital. Śledczy dowiedzieli się o tym dopiero po fakcie, od matki jednej z dziewczynek. Teraz sprawdzają, kto zawinił.</h3>
      <p>W sobotni wieczór, 5 października, trzy dziewczynki miały zostać odwiezione do swoich domów po imprezie urodzinowej. Za kółko wsiadł 19-letni brat solenizantki. Pierwszą z koleżanek siostry odstawił po drodze, pozostałe dwie miał zawieźć do Legnicy.</p>
      <p>Warunki pogodowe były fatalne. Padał deszcz, było ciemno i ślisko. Na wjeździe do miasta doszło do tragedii.</p>
      <p>- Kierujący fiatem punto 19-letni mężczyzna z niewyjaśnionych przyczyn stracił panowanie nad pojazdem, wjechał na pas zieleni, a następnie na przeciwległy pas ruchu, na którym zderzył się czołowo z prawidłowo jadącym busem. W wyniku zdarzenia fiat wpadł jeszcze do przydrożnego rowu - informowała dzień po wypadku Jagoda Ekiert, rzeczniczka legnickiej policji.</p>
      <h3>Śmierć dziewczynek</h3>
      <related>
        <a href="https://www.tvn24.pl/wroclaw,44/10-latka-zginela-na-drodze-w-szpitalu-zmarla-druga-dziewczynka,979207.html"/>
      </related>
      <p>Kilka dni później śledczy już nie mieli wątpliwości dlaczego doszło do wypadku. Młody kierowca miał zbyt ciężką nogę. Prawdopodobnie pędził znacznie ponad 100 km/h.</p>
      <p>Prędkość okazała się zabójcza. Na miejscu zginęła 10-letnia dziewczynka. Jej o rok starsza koleżanka w bardzo ciężkim stanie trafiła do szpitala na OIOM. Przez pięć dni lekarze robili co mogli, ale obrażenia były zbyt poważne. Dziewczynka zmarła.</p>
      <p>Do szpitala trafił też 19-latek. Już dzień po wypadku zostało wydane postanowienie o przedstawieniu mu zarzutu. - Jak tylko stan mężczyzny pozwoli na wykonanie z nim czynności procesowych, zarzut ten zostanie mu ogłoszony - zapewniał wówczas Radosław Wrębiak, Prokurator Rejonowy w Legnicy.</p>
      <h3>Kto nie dopilnował?</h3>
      <p>Ale mijały kolejne dni, a kierowcy nadal nie przesłuchano. Jak dowiedzieliśmy się od członka rodziny jednej ze zmarłych dziewczynek, 19-latek opuścił szpital już 11 października. Prokurator prowadzący sprawę dowiedział się o tym fakcie ponad miesiąc później. Od zrozpaczonej matki, która straciła swoją córkę.</p>
      <p>- 6 października zleciłem policji monitorowanie stanu zdrowia podejrzanego pod kątem zatrzymania. Ale mężczyzna został wypisany do domu, a my nie zostaliśmy o tym poinformowani - przyznaje prokurator Wrębiak, który nie zamierza pozostawiać tego wątku bez odpowiedzi.</p>
      <p>- Wdrożyłem postępowanie służbowe, mające na celu ustalić, która strona nie dopełniła obowiązków. Sprawdzimy, czy policja powiadomiła władze szpitala o obowiązku poinformowania nas o opuszczeniu placówki przez podejrzanego, a jeśli tak, to dlaczego do tego nie doszło - deklaruje.</p>
      <h3>W końcu przesłuchany</h3>
      <p>W piątek, 22 listopada prokuratura wysłała 19-latkowi wezwanie na przesłuchanie, a tym samym ogłoszenie zarzutu. Mężczyzna miałby siedem dni od daty doręczenia pisma, aby stawić się w prokuraturze. Kiedy jednak prokurator Wrębiak dowiedział się, jak długo zwlekano dotąd z czynnościami, postanowił nieco przyspieszyć bieg zdarzeń.</p>
      <p>- Wydałem postanowienie o zatrzymaniu tego mężczyzny. Jeszcze w piątek został doprowadzony przez policjantów. Prokurator ogłosił mu zarzut spowodowania wypadku drogowego poprzez umyślne naruszenie zasad ostrożności z nieumyślnym skutkiem w postaci śmierci dwóch dziewczynek i obrażeń ciała u kierującego busem - mówi Radosław Wrębiak.</p>
      <related>
        <a href="https://www.tvn24.pl/wroclaw,44/lepszych-chlopakow-w-szalejowie-nie-bylo,982236.html"/>
      </related>
      <p>Podejrzany w żaden sposób nie ustosunkował się do treści zarzutu. Twierdzi, że ostatnią rzeczą, jaką pamięta jest to, że wsiadł do samochodu razem z dziewczynkami i wpisał ich adresy zamieszkania w nawigację. Później - jak zapewnia - ocknął się dopiero w szpitalu.</p>
      <h3>Luka w pamięci</h3>
      <p>U 19-latka doszło do uszkodzenia kory mózgowej. Śledczy zasięgną opinii biegłych lekarzy i sprawdzą, czy taki uraz mógł spowodować utratę pamięci, czy jest to tylko linia obrony przyjęta przez podejrzanego.</p>
      <p>Wyjaśniona została za to kwestia stanu trzeźwości 19-latka. Już wcześniej wiadomo było, że mężczyzna nie był pod wpływem alkoholu, natomiast wykryto w jego krwi substancje, które "mają wpływ na sprawność psychomotoryczną kierowcy" - jak określała to prokuratura. Okazało się, że były to leki podane mu w trakcie działań ratowniczych.</p>
      <p>Wobec mężczyzny zastosowano poręczenie majątkowe w wysokości 20 tysięcy złotych, zakaz opuszczania kraju oraz dozór policji.</p>
      <p>- Uznaliśmy, że cały materiał dowodowy został zabezpieczony, więc podejrzany nie może wpływać na przebieg postępowania. Stąd środki wolnościowe. Chciałbym już teraz dodać, że prokurator będzie wnosił o karę bezwzględnego pozbawienia wolności dla tego podejrzanego - mówi Prokurator Rejonowy w Legnicy.</p>
      <p>19-latkowi grozi kara do 8 lat więzienia.</p>
      <p>
        <b>Do zdarzenia doszło na wjeździe do Legnicy, na ulicy Jaworzyńskiej:</b>
      </p>
      <figure>
        <a href="http://mapa.targeo.pl/legnica,mapa_48781378">
          <img src="http://img.targeo.pl/i/cache/mapshot/19/11/25/legnica_48781378.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/10-latka-zginela-na-drodze-w-szpitalu-zmarla-druga-dziewczynka,979207.html"/>
        <a href="https://www.tvn24.pl/wroclaw,44/wracali-z-urodzin-10-latka-nie-zyje-mlody-kierowca-ma-uslyszec-zarzut,975930.html"/>
      </related>
    </article>
  </body>
</html>