<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/25/maran-tanta-rabbia-avevamo-la-partita-in-pugno-parlero-con-olsen-4-956986.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T17:34:22+00:00"/>
    <meta property="og:title" content="Maran: &quot;Che rabbia, la partita era in pugno&quot;"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il tecnico</h6>
      <h1>Maran: "Che rabbia, la partita era in pugno"</h1>
      <h2>Il tecnico non nasconde la delusione per la vittoria sfuggita e bacchetta il suo portierone, espulso dopo un accenno di rissa con Lapadula</h2>
      <address>
        <time datetime="2019-11-25T17:34:22+00:00">25 Nov 2019, 17:34</time>
      </address>
      <p>Non nasconde la rabbia (parola che pronuncia due volte) Rolando Maran, al termine di un 2-2 suicida per il suo Cagliari: "È tanta - ammette il mister - eravamo avanti per 2-0 fino all'80', poi per colpa nostra abbiamo pareggiato. Ci serva da lezione, il calcio è così, c'è poco da fare".</p>
      <p>"Peccato - sospira Maran - avevamo in pugno la gara, comunque è un risultato che allunga la serie positiva. C'è anche rabbia, però".</p>
      <p>Rammarico, delusione e una tirata d'orecchie per Olsen: "Intuile star qui a discutere dell'episodio, sono cose che non dobbiamo commettere. Ne parlerò a mente fredda con il ragazzo: lui è persona seria, che si impegna sempre, forse ha subito una mezza provocazione, ma queste cose poi ci complicano la vita".</p>
      <p>Chiamato a commentare l'accenno di rissa del portiere con Lapadula, Maran appoggia la decisione dell'arbitro: "Entrambi si affrontano, molto spesso accadono questi gesti: da quel che ho visto, per entrambi la sanzione deve essere la stessa".</p>
      <p>Impossibile non chiedergli del momento d'oro di Nainggolan: "Radja è un uomo squadra, tutti sono corsi ad abbracciarlo dopo il gol. Sta crescendo di condizione ed è un talento naturale: sono felice per lui, spiace che il suo gol non abbia portato i tre punti".</p>
      <p>(Unioneonline/L)</p>
    </article>
  </body>
</html>