<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-25/arbetsgivare-vill-ha-generalstrejk-i-libanon"/>
    <meta property="og:site_name" content="Sydsvenskan"/>
    <meta property="article:published_time" content="2019-11-25T17:54:00+00:00"/>
    <meta property="og:title" content="Arbetsgivare vill ha generalstrejk i Libanon"/>
    <meta property="og:description" content="Ingen ny regering i sikte, en ekonomi i fritt fall och fortsatta protester runt om i landet."/>
  </head>
  <body>
    <article>
      <h1>Arbetsgivare vill ha generalstrejk i Libanon</h1>
      <h2>Ingen ny regering i sikte, en ekonomi i fritt fall och fortsatta protester runt om i landet. Nu spär också ännu ett krav om en generalstrejk senare i veckan på den politiska oron i Libanon.</h2>
      <address><time datetime="2019-11-25T17:54:00+00:00">25 Nov 2019, 17:54</time> by <a rel="author">TT</a></address>
      <p>Den här gången uppmanar en tung affärs- och arbetsgivarorganisation som täcker det mesta av landets privata sektor till en tre dagar lång generalstrejk, mellan torsdag och lördag. Målet är att få Libanons svårt splittrade politiker att lägga sina interna bråk åt sidan och forma en regering.</p>
      <p>”De politiska krafterna har inte levt upp till sitt nationella ansvar och inte uppvisat nödvändig seriositet för att nå en lösning på den nuvarande krisen”, skriver organisationen, där många privata industriföretag och banker ingår.</p>
      <p>Den skriver också att den tänker fortsätta ”eskalera” sina åtgärder, utan att utveckla vad det skulle innebära, tills en regering är på plats.</p>
      <p>Libanon är i en mycket svår ekonomisk kris, som tidigare regeringar varit oförmögna att hantera.</p>
      <p>Protesterna har pågått mer eller mindre dygnet runt sedan i mitten av oktober och har till stora delar lamslagit landet. De riktades först mot planerade skatte- och avgiftshöjningar men har övergått till krav om att hela den politiska eliten, som beskylls för att ha skott sig på staten och styrt landet in i krisen, ska bytas ut.</p>
      <p>Den 29 oktober avgick premiärminister Saad al-Hariri och sedan dess har flera försök att bilda en ny regering huggit i de hårda stenar som politiska motsättningar och demonstranternas ilska utgör.</p>
      <p>President Michel Aoun, ansvarig för samtal som ska ta fram en ny premiärminister, är nu öppen för en regering som består av opolitiska experter och representanter för civilsamhället – vilket proteströrelsen har krävt.</p>
      <p>Olika politiska grupper hade utropat en generalstrejk redan till på måndagen. Men sedan anhängare till de shiamuslimska rörelserna Hizbollah och Amal attackerat demonstranter sent på söndagskvällen i huvudstaden Beirut tycks färre våga gå ut och protestera öppet.</p>
      <p>Dany Ayyash, en 21-årig demonstrant som på måndagen stod vid en blockerad större väg i Beirut, säger att motsidan vill skrämma människor till att stanna hemma.</p>
      <p>– Det skulle ha varit en generalstrejk i dag och ändå är folk fortfarande hemma och sover.</p>
      <p>Enligt myndigheterna skadades minst tio demonstranter i söndagskvällens attack, men klargör inte hur svårt.</p>
      <p>På måndagen dog två personer enligt säkerhetsstyrkorna sedan deras bil kraschat in i ett hinder på en barrikaderad väg. En debatt har startat på sociala medier om riktigheten i demonstranternas taktik.</p>
      <p>Hizbollah var snabbt ute och beskyllde proteströrelsen för att ha orsakat dödsfallen.</p>
      <hr/>
      <p>Fakta</p>
      <h3>Libanons politik</h3>
      <p>Libanon är en sekulär republik där olika religiösa grupper delar på makten enligt ett bestämt mönster, bland annat ska presidenten vara kristen maronit, premiärministern sunnimuslim och parlamentets talman shiamuslim.</p>
      <p>Enligt författningen ska parlamentsval hållas vart fjärde år. Men mellan 2009 och 2018 hölls inga val på grund av politiska problem. Det tog också ända fram till årsskiftet innan en regering var på plats efter valet i maj i fjol.</p>
      <p>Rösträttsåldern är 21 år. Militärer får inte rösta.</p>
      <p>Parlamentets 128 medlemmar stiftar landets lagar.</p>
      <p>Vart sjätte år väljer parlamentet president. För att bli vald krävs två tredjedelar av parlamentsledamöternas röster. Om det inte lyckas hålls en andra valomgång där det räcker med enkel majoritet, det vill säga minst 50 procent av rösterna.</p>
      <p>Presidenten utser premiärministern i samråd med parlamentet. Premiärministern utser i sin tur sin regering i samråd med presidenten.</p>
      <p>Presidenten är formellt landets överbefälhavare, men regeringen kontrollerar militären.</p>
      <p>Den politiska splittringen i Libanon har alltid varit stor och regeringsmakten bygger på en balans mellan landets största religiösa grupper: sunnimuslimer, shiamuslimer, kristna och druser.</p>
      <p>Källa: UI/Landguiden</p>
    </article>
  </body>
</html>