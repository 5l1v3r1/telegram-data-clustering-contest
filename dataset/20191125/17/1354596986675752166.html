<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/webwinkels-misleiden-nog-steeds-nepaanbiedinge"/>
    <meta property="og:site_name" content="Emerce"/>
    <meta property="article:published_time" content="2019-11-25T17:27:00+00:00"/>
    <meta property="og:title" content="Consumentenbond: wehkamp kampioen nepaanbiedingen"/>
    <meta property="og:description" content="Een groot aantal webwinkels adverteert nog steeds met verzonnen aanbiedingen. Dat blijkt uit onderzoek van de Consumentenbond. De veelal doorgestreepte ‘van-prijs’ werd door de winkels zelden gerekend."/>
  </head>
  <body>
    <article>
      <h1>Consumentenbond: wehkamp kampioen nepaanbiedingen</h1>
      <address><time datetime="2019-11-25T17:27:00+00:00">25 Nov 2019, 17:27</time> by <a rel="author">Redactie Emerce</a></address>
      <p>
        <b>Een groot aantal webwinkels adverteert nog steeds met verzonnen aanbiedingen. Dat blijkt uit onderzoek van de Consumentenbond. De veelal doorgestreepte ‘van-prijs’ werd door de winkels zelden gerekend.</b>
      </p>
      <p>Wehkamp is één van de hardnekkigste overtreders. Het warenhuis goochelde niet alleen dit jaar met de prijzen, maar ook in 2013, 2014 en 2018.</p>
      <p>Ook Otto en BCC gingen weer de fout in en beloven opnieuw beterschap. Die beloftes bleken tot nu toe een wassen neus. ‘We delen daarom de uitkomsten van ons onderzoek ook met de toezichthouder Autoriteit Consument &amp; Markt (ACM). Deze kan de winkels een boete opleggen wegens oneerlijke handelspraktijken,’ aldus directeur Sandra Molenaar.</p>
      <p>Drie maanden lang peilde de organisatie wekelijks de prijzen bij 100 webwinkels. Bij 39 winkels werd minstens vijf keer een nepaanbieding gevonden. Zo juicht Wehkamp dat de elektrische tandenborstel in de aanbieding is van 279,99 voor 149 euro. In werkelijkheid kostte de tandenborstel al maanden 149 en zelfs een keer 139 euro.</p>
      <p>Ook de korting die JBL voorspiegelt op zijn bluetooth-speaker JBL Xtreme 2 (van 299 voor 223 euro) is niet wat het lijkt. In de drie maanden voor de aanbieding, was de speaker nooit duurder dan 244 euro.</p>
      <p>Een winkel mag consumenten niet op het verkeerde been zetten door zomaar een doorgestreepte prijs op de website of in de folder zetten. Volgens de wet moet een product voorafgaand aan de aanbieding daadwerkelijk voor die ‘van-prijs’ of doorgestreepte prijs zijn verkocht. De ACM houdt daarbij een periode van drie maanden aan.</p>
      <related>
        <h4>Gerelateerde items</h4>
        <a href="https://www.emerce.nl/achtergrond/dit-vinden-experts-van-black-friday-2019"/>
        <a href="https://www.emerce.nl/achtergrond/hoe-overleef-je-als-e-commerce-black-friday"/>
        <a href="https://www.emerce.nl/achtergrond/sinterklaas-december-checklist"/>
      </related>
    </article>
  </body>
</html>