<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/conglomerat-luxe-LVMH-compra-joieria-nord-americana-Tiffany-milions-euros_0_2350565053.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T17:06:26+00:00"/>
    <meta property="og:title" content="LVMH compra la joiera nord-americana Tiffany per 14.700 milions d'euros"/>
    <meta property="og:description" content="La icònica empresa novaiorquesa s'integrarà al conglomerat francès a mitjans del 2020"/>
  </head>
  <body>
    <article>
      <h1>LVMH compra la joiera nord-americana Tiffany per 14.700 milions d'euros</h1>
      <h2>La icònica empresa novaiorquesa s'integrarà al conglomerat francès a mitjans del 2020</h2>
      <address>
        <time datetime="2019-11-25T17:06:26+00:00">25 Nov 2019, 17:06</time>
      </address>
      <p>El conglomerat de marques de luxe LVMH –Louis Vuitton Moët Hennesy– ha anunciat aquest dilluns un acord definitiu per adquirir l'empresa de joieria nord-americana Tiffany &amp; Co., en una operació valorada en 14.700 milions d'euros, segons informa l'agència Efe. L'adquisició reforça la posició de LVMH, posseïdor de 75 cases de moda, bellesa i luxe, en el sector de l'alta joieria i li permet tenir més presència als Estats Units.</p>
      <p>"Tenim l'ambició de fer brillar aquesta marca emblemàtica amb tota l'atenció i tota la determinació que hem posat en totes les cases que s'han unit a nosaltres al llarg de la nostra història", diu el president i director general de LVMH, Bernard Arnault, en el comunicat. Per la seva banda, el president del consell d'administració de Tiffany, Roger N. Farah, ha explicat que l'adquisició s'accepta després d'un "examen estratègic que inclou una inspecció profunda" després de la qual han conclòs que aquesta transacció "obre perspectives molt prometedores". "Aquesta operació permetrà un suport, uns mitjans i un impuls suplementaris per assolir objectius de creixement sostenible, quan aspirem a convertir-nos en la casa d'alta joieria de les noves generacions", declara Alessandro Bogliolo, director general de Tiffany.</p>
      <figure>
        <iframe src="https://www.youtube.com/embed/1JfS90u-1g8" width="560" height="315" data-service="Youtube" scrolling="no"/>
      </figure>
      <p>La firma de joieria i orfebreria, fundada a Nova York el 1837, té molta reputació internacional, gràcies en part a la pel·lícula <i>Breakfast at Tiffany's</i> (1961), basada en una novel·la homònima del periodista i escriptor Truman Capote, que comença amb la protagonista, Audrey Hepburn, davant un dels seus aparadors. L'adquisició ha estat aprovada pels consells d'administració dels dos grups. L'operació es tancarà a mitjans de l'any que ve, així que els accionistes de Tiffany aprovin la compra i s'obtinguin les autoritzacions pertinents.</p>
    </article>
  </body>
</html>