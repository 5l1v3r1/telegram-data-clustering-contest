<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10274604/trzeba-anulowac-bo-przegramy-ko-zawiadamia-prokurature-i-zada-przesluchania-kaczynskiego.html"/>
    <meta property="og:site_name" content="Wprost"/>
    <meta property="article:published_time" content="2019-11-25T17:20:00+00:00"/>
    <meta property="og:title" content="„Trzeba anulować, bo przegramy”. KO zawiadamia prokuraturę i żąda przesłuchania Kaczyńskiego"/>
    <meta property="og:description" content="Nie cichną echa sejmowego głosowania nad wyborem członków Krajowej Rady Sądownictwa i słów „trzeba anulować, bo my przegramy”. Posłowie Koalicji Obywatelskiej skierowali do prokuratury zawiadomienie o możliwości popełnienia przestępstwa przez marszałek Sejmu Elżbietę Witek."/>
  </head>
  <body>
    <article>
      <h1>„Trzeba anulować, bo przegramy”. KO zawiadamia prokuraturę i żąda przesłuchania Kaczyńskiego</h1>
      <address>
        <time datetime="2019-11-25T17:20:00+00:00">25 Nov 2019, 17:20</time>
      </address>
      <p>
        <b>Nie cichną echa sejmowego głosowania nad wyborem członków Krajowej Rady Sądownictwa i słów „trzeba anulować, bo my przegramy”. Posłowie Koalicji Obywatelskiej skierowali do prokuratury zawiadomienie o możliwości popełnienia przestępstwa przez marszałek Sejmu Elżbietę Witek.</b>
      </p>
      <p>Już w piątek zawiadomienie o możliwości popełnienia przez marszałek Sejmu przestępstwa <a href="https://www.wprost.pl/polityka/10272087/elzbieta-witek-anulowala-glosowanie-lewica-zawiadomi-prokurature.html">złożyli posłowie Lewicy</a>. Teraz podobne zawiadomienie złożyli politycy <a href="https://www.wprost.pl/tematy/10247725/koalicja-obywatelska.html">Koalicji Obywatelskiej</a>, o czym poinformowali na zwołanej konferencji prasowej.</p>
      <p>Jak informuje RMF, w doniesieniu złożonym przez posłów KO, mowa jest w nim o możliwości popełnienia przez Elżbietę Witek przestępstwa przekroczenia uprawnień i poświadczenia nieprawdy oraz o podżeganiu do działania sprzecznego z prawem przez posłów <a href="https://www.wprost.pl/tematy/10124552/prawo-i-sprawiedliwosc.html">PiS</a>. Posłowie opozycji domagają się m.in., żeby <a href="https://www.wprost.pl/tematy/10130478/prokuratura-w-polsce.html">prokuratura</a> przesłuchała w tej sprawie innych polityków PiS, w tym prezesa <a href="https://www.wprost.pl/tematy/10123335/jaroslaw-kaczynski.html">Jarosława Kaczyńskiego</a>.</p>
      <p>– Po analizie zapisów materiałów, które sama kancelaria Sejmu udostępniła w formie materiału wideo, i na podstawie relacji również mediów, które relacjonowały to głosowanie, wygląda na to, że doszło do złamania regulaminu Sejmu, doszło do złamania prawa – oświadczył na konferencji prasowej rzecznik <a href="https://www.wprost.pl/tematy/10127348/platforma-obywatelska.html">Platformy Obywatelskiej</a> Jan Grabiec.</p>
      <p>Rzecznik stwierdził też, ze marszałek dokonała niezgodnej z regulaminem reasumpcji głosowania – Można powiedzieć, że to działanie marszałek Witek jest „bez żadnego trybu”. Nie możemy na to pozwolić, żeby Sejm, czyli miejsce, w którym stanowi się prawo, był miejscem, w którym łamane jest prawo - i to przez osobę, która powinna stać na straży prawidłowego funkcjonowania Sejmu – podkreślił polityk KO</p>
      <h3>Odpowiedź Kancelarii Sejmu</h3>
      <p>Do konferencji posłów KO w rozmowie z portalem 300POLITYKA odniósł się dyrektor Centrum Informacyjnego Sejmu Andrzej Grzegrzółka.</p>
      <p>– Do tego typu inicjatyw podchodzimy z bardzo dużym spokojem. Teraz wszystko zależy od decyzji Prokuratury. Kancelaria Sejmu na pewno, jeśli taka będzie konieczność, będzie współpracowała – powiedział Grzegrzółka. Dyrektor CIS zapewnił też, że marszałek Sejmu podejmując decyzję o anulowaniu głosowania, nie znała jego wyniku.</p>
      <p>– Nie była to zatem decyzja powiązana z jego domniemanymi rezultatami – stwierdził Grzegrzółka. – Nieprawdziwa jest również sugestia, że sytuacja, w której głosowanie zostało anulowane, nie ma precedensu. Bardzo zbliżone okoliczności do obecnie omawianych miała miejsce m.in. podczas 90. posiedzenia VII kadencji Sejmu 9 kwietnia 2015 r. Także podczas VI kadencji zdarzały się takie przypadki – dodał.</p>
      <h3>Kontrowersyjne anulowanie głosowania</h3>
      <p>Pierwsze głosowanie przerwane zostało przez marszałek Sejmu Elżbietę Witek. Zapytała ona, czy nowi posłowie mają problem z głosowaniem. Jak wynika z nagrania z Sejmu, do marszałek podeszła kobieta, która stwierdziła, że „jest problem”. Wówczas Witek zapytała czy anulować głosowanie. Na sali rozległy się głosy, aby tego nie robić. Na nagraniach z kolei słychać kobiecy głos: „Trzeba anulować, bo my przegramy, za dużo osób (...)”. Witek następnie poinformowała, że jest prośba posłów PO, że „nie działa system”. Później zapytała: „czy przegłosujemy reasumpcję?”. Siedząca obok Witek osoba z Kancelarii wskazała, że „to musi być wniosek, to nie można tak”. Witek mimo to poinformowała, że „zgodnie z decyzją marszałka” anulowała przeprowadzone głosowanie. To wywołało oburzenie opozycji, która zaczęła skandować: „skandal”, „oszustwo”.</p>
      <related>
        <h4>Czytaj także:</h4>
        <a href="https://www.wprost.pl/polityka/10273794/kaczynski-komentuje-kontrowersje-wokol-glosowania-w-sejmie-zadnego-przestepstwa-nie-bylo.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.rmf24.pl/">RMF FM</a></footer>
    </article>
  </body>
</html>