<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/ukrayina_napravyla_gazpromu_dva_proyekty_dogovoru_schodo_tranzytu_gazu"/>
    <meta property="og:site_name" content="espreso.tv"/>
    <meta property="article:published_time" content="2019-11-25T17:34:00+00:00"/>
    <meta property="og:title" content="Україна направила Газпрому два проєкти договору щодо транзиту газу"/>
    <meta property="og:description" content="Українська сторона надіслала Газпрому проєкти двох договорів, які стосуються транспортування газу"/>
  </head>
  <body>
    <article>
      <h1>Україна направила Газпрому два проєкти договору щодо транзиту газу</h1>
      <address>
        <time datetime="2019-11-25T17:34:00+00:00">25 Nov 2019, 17:34</time>
      </address>
      <p>Українська сторона надіслала Газпрому проєкти двох договорів, які стосуються транспортування газу Про це заявив міністр енергетики та захисту довкілля Олексій Оржель, повідомляє <a href="https://www.ukrinform.ua/rubric-economy/2824951-ukraina-napravila-gazpromu-dva-proekti-tranzitnih-dogovoriv.html">Укрінформ</a>.   "Вже направлені Газпрому проєкти договорів, як передбачає європейське законодавство. Якщо ми підпишемо договір із Газпромом, зважаючи на запаси в українських та європейських сховищах, ми можемо стати свідками історично найдешевших цін на газ", - сказав Оржель.</p>
      <p>Він зазначив, що дуже великий обсяг газу у європейських ПСГ належить Газпрому - це може бути приводом для спекуляцій на ціни. Водночас Україна перебуває в діалозі з європейськими партнерами, щоб забезпечити новий транзитний контракт.</p>
      <p>"Непросте завдання, у якому ми знаходимося, - це тристоронні переговори щодо транзиту газу. Це питання пов'язане із завершенням анбандлінгу Нафтогазу. Для нас абсолютним пріоритетом є підписання договору на транспортування", - зазначив Оржель.</p>
      <p>За його словами, Україна дотримується графіка щодо анбандлінгу.</p>
      <p>"Ми не збиваємося з графіка... Набрав чинності закон про анбандлінг, є схвалення від НКРЕКП рішення щодо сертифікації (оператора ГТС України - ред.). Далі - ухвалені відповідні рішення на рівні уряду. У цю п'ятницю ми вже отримали попередню сертифікацію в українського регулятора. Документи уже передані в Енергетичне співтовариство. Думаю, що до 26 грудня ми отримаємо повністю сертифікованого оператора", - переконаний міністр.</p>
      <ul>
        <li>У НАК "Нафтогаз України" готові отримати борг Газпрому за рішеннями Стокгольмського арбітражу, який наразі складає приблизно<a href="https://espreso.tv/news/2019/11/25/ukrayina_gotova_otrymaty_3_mlrd_borgu_vid_gazpromu_pislya_peremogy_u_stokgolmi_u_vyglyadi_gazu_naftogaz"> $3 млрд у вигляді газу, </a>який Газпром може постачати напряму до України.</li>
      </ul>
    </article>
  </body>
</html>