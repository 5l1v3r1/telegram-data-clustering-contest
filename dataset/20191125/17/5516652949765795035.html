<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426484/manos-konsolas-sthrizoyme-th-diadosh-ths-ellhnikhs-paideias-sthn-amerikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T17:35:01+00:00"/>
    <meta property="og:title" content="Μάνος Κόνσολας: «Στηρίζουμε τη διάδοση της ελληνικής παιδείας στην Αμερική»"/>
    <meta property="og:description" content="Συνάντηση με τον Καθηγητή του Πολιτειακού Πανεπιστημίου του Κονέκτικατ και Διευθυντή του Κέντρου Ελληνικών Σπουδών ‘’Paideia’’, κ. Ηλία Τομάζο, πραγματοποίησε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας."/>
  </head>
  <body>
    <article>
      <h1>Μάνος Κόνσολας: «Στηρίζουμε τη διάδοση της ελληνικής παιδείας στην Αμερική»</h1>
      <h2>Αμερική» Πρωτοβουλία του Υπ. Τουρισμού για Μνημόνιο Συνεργασίας με το Κέντρο Ελληνικών Σπουδών “Paideia” του Πανεπιστημίου του Κονέκτικατ</h2>
      <address>
        <time datetime="2019-11-25T17:35:01+00:00">25 Nov 2019, 17:35</time>
      </address>
      <p>
        <b>Συνάντηση με τον Καθηγητή του Πολιτειακού Πανεπιστημίου του Κονέκτικατ και Διευθυντή του Κέντρου Ελληνικών Σπουδών ‘’Paideia’’, κ. Ηλία Τομάζο, πραγματοποίησε ο Υφυπουργός Τουρισμού και Βουλευτής Δωδεκανήσου, κ. Μάνος Κόνσολας.</b>
      </p>
      <p>Σε γόνιμο κλίμα συνεργασίας ο κ. Τομάζος ενημέρωσε τον κ. Κόνσολα για τις οργανωμένες δομές εκπαίδευσης του Κέντρου Ελληνικών Σπουδών ‘’Paideia’’ μέσα στο Πανεπιστήμιο του Κονέκτικατ, με αίθουσες διδασκαλίας και βιβλιοθήκη, εκκλησία και ένα ανοιχτό θέατρο κατασκευασμένο από μάρμαρο, αντίγραφο αυτού της Επιδαύρου.</p>
      <p>Συζητήθηκε η δραστηριότητα του Κέντρου Ελληνικών Σπουδών ‘’Paideia’’, η οποία έχει επεκταθεί σε πολλές πολιτείες των ΗΠΑ, καθώς και η δυνατότητα που δίνεται στους φοιτητές των πανεπιστημίων να παρακολουθούν μαθήματα σε ελληνικά πανεπιστήμια συμπληρώνοντας τις σπουδές τους.</p>
      <p>Ο κ. Κόνσολας εξήρε την προσπάθεια του Κέντρου Ελληνικών Σπουδών ‘’Paideia’’, το οποίο είναι το μοναδικό κέντρο που λειτουργεί μέσα σε Πανεπιστήμιο της Αμερικής και αποτελεί αναμφισβήτητα έναν από τους σημαντικότερους πνευματικούς πυλώνες της ελληνικής παιδείας στην Αμερική. Συζητήθηκε, επίσης, η προοπτική της σύνδεσης της τουριστικής εκπαίδευσης στην Ελλάδα και των δομών της με τα προγράμματα τουριστικών σπουδών Πανεπιστημίων της Αμερικής.</p>
      <p>Στη συνάντηση συμφωνήθηκε να υπογραφεί Μνημόνιο Συνεργασίας ανάμεσα στο Υπουργείο Τουρισμού και στο Κέντρο Ελληνικών Σπουδών ‘’Paideia’’ με στόχο τη στήριξη και την ανάδειξη των πρωτοβουλιών του.</p>
      <p>Παράλληλα, το Υπουργείο Τουρισμού θα στηρίξει τις επετειακές εκδηλώσεις που θα γίνουν το ερχόμενο φθινόπωρο για την επέτειο των 2.500 χρόνων από τη Μάχη των Θερμοπυλών και περιλαμβάνουν, μεταξύ άλλων, τα εγκαίνια του Σπαρτιατικού Μουσείου και του Ανοιχτού Ελληνικού Θεάτρου στο Πανεπιστήμιο του Κονέκτικατ.</p>
      <p>Σε δήλωσή του, ο Υφυπουργός Τουρισμού τόνισε:</p>
      <p>«Η αναγνώριση και η στήριξη των προσπαθειών του απόδημου ελληνισμού μας είναι δεδομένη.</p>
      <p>Η υπογραφή ενός μνημονίου συνεργασίας μεταξύ του Υπουργείου Τουρισμού και του Κέντρου Ελληνικών Σπουδών “Paideia” του Πανεπιστημίου του Κονέκτικατ, θέτει τις βάσεις για την ενίσχυση της συνεργασίας μας.</p>
      <p>Στόχος μας είναι η βιώσιμη συνεργασία και η ισχυροποίηση των δεσμών της χώρας μας με τους Έλληνες του εξωτερικού για την ανάδειξη των αξιών μας, της προώθησης του ελληνικού τουρισμού, της παιδείας, του πολιτισμού και της ιστορίας μας».</p>
    </article>
  </body>
</html>