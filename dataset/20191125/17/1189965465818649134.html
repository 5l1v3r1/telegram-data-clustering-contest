<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/perivallon/260569/klimatiki-allagi-i-sygkentrosi-ton-aerion-toy-thermokipioy-stin-atmosfaira-espase-kathe-rekor"/>
    <meta property="og:site_name" content="LiFO"/>
    <meta property="article:published_time" content="2019-11-25T17:14:00+00:00"/>
    <meta property="og:title" content="Κλιματική αλλαγή: Η συγκέντρωση των αερίων του «θερμοκηπίου» στην ατμόσφαιρα έσπασε κάθε ρεκόρ"/>
    <meta property="og:description" content="Οι συγκεντρώσεις διοξειδίου του άνθρακα και άλλων αερίων του «φαινομένου του θερμοκηπίου» σημείωσαν ρεκόρ για άλλη μια χρονιά"/>
  </head>
  <body>
    <article>
      <h1>Κλιματική αλλαγή: Η συγκέντρωση των αερίων του «θερμοκηπίου» στην ατμόσφαιρα έσπασε κάθε ρεκόρ</h1>
      <h2>Οι συγκεντρώσεις διοξειδίου του άνθρακα και άλλων αερίων του «φαινομένου του θερμοκηπίου» σημείωσαν ρεκόρ για άλλη μια χρονιά</h2>
      <address><time datetime="2019-11-25T17:14:00+00:00">25 Nov 2019, 17:14</time> by <a rel="author">LIFOTEAM</a></address>
      <p>
        <b>Οι συγκεντρώσεις διοξειδίου του άνθρακα και άλλων αερίων του «<a href="https://www.lifo.gr/tags/%CE%A6%CE%B1%CE%B9%CE%BD%CF%8C%CE%BC%CE%B5%CE%BD%CE%BF+%CF%84%CE%BF%CF%85+%CE%98%CE%B5%CF%81%CE%BC%CE%BF%CE%BA%CE%B7%CF%80%CE%AF%CE%BF%CF%85">φαινομένου του θερμοκηπίου</a>» σημείωσαν για άλλη μια χρονιά ιστορικό ρεκόρ.</b>
      </p>
      <p>Σύμφωνα με τα τελευταία διαθέσιμα δεδομένα του Παγκόσμιου Μετεωρολογικού Οργανισμού (WMO, στοιχεία 2018), τα επίπεδα του διοξειδίου του άνθρακα, του μεθανίου και του υπεροξειδίου του αζώτου αυξήθηκαν πολύ περισσότερο από τον μέσο όρο της τελευταίας δεκαετίας. Από το 1990 ο αντίκτυπος από την υπερθέρμανση του πλανήτη έχει ενταθεί κατά 43%.</p>
      <p>Οι επιστήμονες υπογραμμίζουν πως δεν αναφέρονται στις εκπομπές των αερίων (δηλαδή σε ότι «ανεβαίνει» από την καύση ορυκτών καυσίμων και άλλες ανθρωπογενείς δραστηριότητες ή φυσικά φαινόμενα), αλλά στις συγκεντρώσεις όσων αερίων μένουν στην ατμόσφαιρα, μετά από μία σειρά περίπλοκων αλληλεπιδράσεων με τους ωκεανούς, τα δάση και τις καλλιεργήσιμες εκτάσεις. Το ένα τέταρτο του συνόλου αυτών των αερίων απορροφούνται από τις θάλασσες, με παρόμοια ποσοστά να αντιστοιχούν στη γη και στα δέντρα.</p>
      <p>Χρησιμοποιώντας δεδομένα από μετεωρολογικούς σταθμούς στην Αρκτική και τον υπόλοιπο κόσμο, οι επιστήμονες ήταν σε θέση να μετρήσουν ότι η συγκέντρωση του διοξειδίου του άνθρακα το 2018 ανήλθε στα 407,8 ppm, από τα 405,5 ppm το 2017. Από τα προβιομηχανικά επίπεδα του 1750, η συνολική αύξηση ξεπερνά το 147%. Οι συγκεντρώσεις μεθανίου έχουν σημειώσει ακόμα μεγαλύτερη αύξηση, 259%, με βάση την ίδια χρονική αφετηρία, εν μέρει εξαιτίας της κτηνοτροφίας και των καλλιεργειών ρυζιού. Το υποξείδιο του αζώτου έχει αυξηθεί κατά 123% από το 1750 και η αύξησή του πλήττει ανεπανόρθωτα το στρώμα του όζοντος.</p>
      <p>«Δεν υπάρχει κανένα σημάδι επιβράδυνσης, πόσο μάλλον μείωσης των συγκεντρώσεων, παρά τις δεσμεύσεις για το Κλίμα που προβλέπει η Συμφωνία του Παρισιού», λέει ο γραμματέας του WMO, Πέτερι Τάλας. «Πρέπει να λάβουμε μέτρα για το καλό της μελλοντικής ποιότητας ζωής της ανθρωπότητας», προσθέτει. «Αξίζει να γνωρίζουμε πως την τελευταία φορά που η Γη κατέγραψε μια συγκρίσιμη συγκέντρωση διοξειδίου του άνθρακα ήταν 3 με 5 εκατομμύρια χρόνια πριν. Η θερμοκρασία τότε ήταν 2-3 βαθμούς μεγαλύτερη και η στάθμη της θάλασσας, δέκα με είκοσι μέτρα πιο ψηλά».</p>
      <p>
        <i>Με πληροφορίες από BBC</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/perivallon/225409/oie-to-2018-itan-apo-ta-thermotera-eti-me-akraia-fainomena-opos-oi-pyrkagies-se-attiki-kai-kalifornia"/>
      </related>
    </article>
  </body>
</html>