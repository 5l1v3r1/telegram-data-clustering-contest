<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/zsidaiek-szerint-versenyhatranybol-indul-aki-a-varban-nyit-ettermet-ezert-jart-nekik-a-nagyon-olcso-parkolas"/>
    <meta property="og:site_name" content="444"/>
    <meta property="article:published_time" content="2019-11-25T17:58:51+00:00"/>
    <meta property="og:title" content="Zsidaiék szerint versenyhátrányból indul, aki a Várban nyit éttermet, ezért járt nekik a nagyon olcsó parkolás"/>
    <meta property="og:description" content="De az egyforint/perces parkolási lehetőség eleve nem támogatás, hanem költség volt a számukra."/>
  </head>
  <body>
    <article>
      <h1>Zsidaiék szerint versenyhátrányból indul, aki a Várban nyit éttermet, ezért járt nekik a nagyon olcsó parkolás</h1>
      <address><time datetime="2019-11-25T17:58:51+00:00">25 Nov 2019, 17:58</time> by <a rel="author">Horváth Bence</a></address>
      <p><a href="https://444.hu/2019/11/22/a-varban-a-momentum-megszuntetne-a-kivaltsagosok-vendegeinek-jaro-vip-parkolasi-lehetoseget">Írtunk mi is arról,</a> hogy az I. kerület új városvezetése a Várnegyed kedvezményes parkolási szerződéseinek felmondására készül. Ezt elsőnek Gelencsér Ferenc, a kerüle momentumos alpolgármestere jelentette be.</p>
      <p>A Várban az előző önkormányzat kötött egyes éttermekkel, szállodákkal és intézményekkel megállapodásokat, melyek arról szóltak, hogy a vendéglátóhelyek és társaikhoz érkező vendégek az első három órában nagyon kedvezményes áron, 1 Forint + Áfa/ perc tarifáért parkolhatnak a Budai Várban. Azaz Budapest tán legexkluzívabb részén, az autóforgalom elől amúgy elzárt részen lehetett sokkal olcsóbban parkolni, mint máshol a városban. </p>
      <p>A <a href="https://g7.hu/kozelet/20191125/versenyhatranyuk-miatt-kaptak-koltsegkent-elik-meg-zsidaiek-az-egyforintos-parkolast-a-varban/">G7 most arról ír</a>, hogy Gelencsér szerint tavaly 8,35 millió percet parkoltak kedvezményesen, és összesen 10,6 millió forint bevétele származott az önkormányzatnak. Azaz ha például 600 forintos parkolási árral számolnánk, akkor a kedvezmény kb. 70 millió forintos kiesést jelentett az önkormányzatnak. A lap szerint az önkormányzat a 2017-es cikkek szerint a budavári turizmus támogatásával magyarázta a kedvezményes parkolást. </p>
      <p>Mint a lap írja, a kedvezmény legnagyobb haszonélvezője a Zsidai Csoport volt, amely több helyet is működtet a Várban, és pénzügyi mérlege alapján nem lenne feltétlen rászorulva a hasonló támogatásokra. Mint a G7 írja, a Várban működő éttermek közel harmadát üzemelteti a családi vállalkozás.</p>
      <p>A Zsidai Csoport a lap megkeresésére azt írta, hogy “az önkormányzat legutóbbi nyilatkozatai a várbeli parkolási lehetőségeket illetően több tévedést tartalmaznak”, de ezt nem sajtón keresztül, hanem majd közvetlenül szeretnék megvitatni. De ugyanakkor üdvözlik a rendszer megújításának tervét, és nyitottan állnak minden olyan javaslathoz, amely lehetővé teszi a vendégeknek a Várba való bejutást a városban szokásos parkolási díj megfizetése mellett.</p>
      <p>A cégcsoport válaszában történelmi okokkal magyarázta a kedvezményes parkolást. Mivel a 90-es években kizárták a Várból az átmenő autóforgalmat, ezzel kizárták az autóval érkező magyarokat a negyedből, “mára sokan azt sem tudják merre kell a Várat megközelíteni”. És ez a Zsidai Csoport szerint versenyhátrányt jelentett az itt működő szállodák és éttermek számára, hiszen a városban egyedüliként nem lehetett ezeket autóval megközelíteni. Szerintük az önkormányzat ennek a hátrányos helyzetnek a megszünetésére hozta létre ezt a rendszert. </p>
      <p>Válaszuk szerint tavaly összesen közel négy millió forint parkolási díjat fizettek az önkormányzatnak, “a parkolási díj megfizetése tehát nem támogatás cégcsoportunknak, hanem költség, ugyanis vendégeink helyett átvállaljuk a parkolást”. Igaz, teszi hozzá a G7, a honlapjaikon mégis bátorítják arra a vendégeiket, hogy használják a cégcsoport számára költséges parkolási konstrukciót. </p>
    </article>
  </body>
</html>