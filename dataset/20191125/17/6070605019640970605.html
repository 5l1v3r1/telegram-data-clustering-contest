<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Apple-TV-aposta-terror-Shyamalan_0_2350565022.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T17:58:20+00:00"/>
    <meta property="og:title" content="Apple TV+ debuta en el terror de la mà de M. Night Shyamalan"/>
    <meta property="og:description" content="'Servant' explora el trauma d'uns pares que han perdut el seu fill de pocs mesos"/>
  </head>
  <body>
    <article>
      <h1>Apple TV+ debuta en el terror de la mà de M. Night Shyamalan</h1>
      <h2>'Servant' explora el trauma d'uns pares que han perdut el seu fill de pocs mesos</h2>
      <address>
        <time datetime="2019-11-25T17:58:20+00:00">25 Nov 2019, 17:58</time>
      </address>
      <p>Després d'un llançament amb <a href="https://www.ara.cat/media/AppleTV-irromp-guerra-streaming_0_2336166364.html">quatre estrenes de ficció l'1 de novembre passat</a>, Apple TV+ continua sumant títols a la seva oferta. L’últim d'arribar és <i>Servant</i>, sèrie de terror amb el segell d' M. Night Shyamalan, que exerceix de director i productor executiu. Amb guió de Tony Basgallop, la nova proposta de la plataforma, que s'estrena dijous, se centra en una parella que, després de la pèrdua del seu nadó de dos mesos i mig, <i>adopten</i> un nino<i> reborn</i> amb el qual pretenen substituir el seu fill mort. La història es complica quan el matrimoni contracta una mainadera, la Leanne, per tenir cura del seu <i>nou </i>fill. </p>
      <p>"Volia escriure sobre els canvis vitals que provoca tenir fills, les pors que tens i com, a la mínima que alguna cosa no va bé, t'afecta", explica a <i>Variety</i> Basgallop, que afirma que ha intentat que el projecte sigui "personal" però que alhora es circumscrigui en el gènere del <i>thriller</i>. Com la majoria de les sèries d'Apple TV+, <i>Servant</i>, protagonitzada per Lauren Ambrose (<i> A dos metros bajo tierra</i>), arriba amb una primera entrega de tres episodis i la resta s'estrenaran setmanalment. </p>
      <p><a href="https://www.ara.cat/premium/Nadons-reborn-fill-joguina_0_1225677462.html">El fenomen dels ninos <i>reborn</i></a>, que està al centre de la sèrie, es va originar a Alemanya durant la Segona Guerra Mundial: es tracta de nadons de vinil o de silicona que s’assemblen d'una manera extraordinària a nadons reals. El Sean (Toby Kebbell) i la Dorothy (Ambrose) opten per aquest nadó artificial amb una imatge molt real per tapar el seu dol. "No són capaços d'enfrontar-se a la veritat, així que busquen la cosa més pròxima a la realitat que creuen que pot funcionar. És una d'aquelles mentides que no paren de créixer i créixer", explica Basgallop. Per a Shyamalan, que ha dirigit els dos primers episodis, la premissa de <i>Servant</i> és "tràgica, estranya i terrorífica, però també peculiar i amb molt d'humor negre". "És el to que m'interessa, com a <i>La visita</i> o <i>Múltiple</i>, que tens por i rius al mateix temps", afegeix.  </p>
      <h3>Dos misteris per descobrir</h3>
      <figure>
        <a href="https://www.ara.cat/2019/11/25/oci/series/Apple-TV-aposta-terror-Shyamalan_2350575182_67646540_1500x1009.jpg">
          <img src="https://www.ara.cat/2019/11/25/oci/series/Apple-TV-aposta-terror-Shyamalan_2350575182_67646540_1500x1009.jpg"/>
        </a>
        <figcaption>Apple TV+ aposta pel terror marca Shyamalan / Apple TV+</figcaption>
      </figure>
      <p>Definida com un <i> thriller</i> psicològic, <i>Servant</i> funciona amb episodis de 30 minuts, tots ells ambientats a la casa de Filadèlfia on viu el matrimoni protagonista. És dins d'aquesta casa, construïda expressament per la sèrie, on convergeixen les dues incògnites de la sèrie: què va passar al nadó del matrimoni i qui és la Leanne (Nell Tiger Free, la Myrcella de <i>Joc de trons</i>) i per què accepta formar part de la mentida del matrimoni. "La sèrie tracta, per damunt de tot, d'una parella que rebutja acceptar el que els ha passat. Utilitzen el seu estatus i la seva fortuna com a escut, tot i que està esquerdat", explica M. Night Shyamalan, que fins ara només havia treballat en un projecte televisiu, la sèrie <i>Wayward pines</i>, que només va durar dues temporades. </p>
      <p>El director d'<i> El sisè sentit</i> assegura que sempre busca que els seus projectes es fonamentin en "un gran concepte emocional que sigui el motor que mogui els personatges". "Per a mi, els elements sobrenaturals són només una excusa per parlar de les coses que ens preocupen, ens confonen o són objecte de desig. Aquesta història era meravellosament metafòrica", afegeix. </p>
      <p>En el mateix sentit que Shyamalan s'expressa Lauren Ambrose, que torna a primera línia de la televisió després d'un pas fugaç per la ressuscitada <i>Expediente X. </i>L'actriu, que es va fer coneguda per interpretar la Claire a <i>A dos metros bajo tierra</i>, apunta que <i>Servant</i> permet explorar "grans idees" com el matrimoni, el destí o la fe. </p>
      <p>El repartiment de la sèrie es completa amb Rupert Grint, Ron Weasley a la saga de Harry Potter, que interpreta el germà petit de la Dorothy, el Julian. "És una sèrie poc habitual, perquè no pots sortir mai de la casa, així que ets sents com si estiguessis treballant en una obra de teatre", diu l'actor britànic. </p>
      <p>Per a Tony Basgallop, una de les claus de la sèrie és que cada personatge té una percepció molt diferent de la realitat. És per això que cada episodi mostra un personatge diferent en primer pla i l'espectador coneix una nova perspectiva de la història. "Cadascú veu la vida d'una manera diferent i la premissa de la sèrie és tan inusual que una única explicació mai funciona", confessa el guionista. </p>
      <p>Com la resta de les propostes d'Apple, <i>Servant</i> s'ha renovat per a una segona temporada abans d'estrenar-se. Si bé en el cas de <i>The morning show</i> es van encarregar directament dues entregues, la resta –<i> See</i>, <i>Para toda la humanidad</i> i <i>Dickinson– </i>van obtenir la continuïtat pocs dies després de la seva estrena.</p>
    </article>
  </body>
</html>