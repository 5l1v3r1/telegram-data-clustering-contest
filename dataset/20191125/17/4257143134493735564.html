<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/25/kiutasitottak-a-rendorokre-tamado-szir-ferfit"/>
    <meta property="og:site_name" content="infostart"/>
    <meta property="article:published_time" content="2019-11-25T17:44:00+00:00"/>
    <meta property="og:title" content="Kiutasították a rendőrökre támadó szír férfit"/>
    <meta property="og:description" content="Kiutasították azt a szír férfit, aki idegenrendészeti őrizetének hatálya alatt rendőrökre támadt - tájékoztatta Keresztes Imre főügyész."/>
  </head>
  <body>
    <article>
      <h1>Kiutasították a rendőrökre támadó szír férfit</h1>
      <address><time datetime="2019-11-25T17:44:00+00:00">25 Nov 2019, 17:44</time> by <a rel="author">Infostart / MTI</a></address>
      <h3>Kiutasították azt a szír férfit, aki idegenrendészeti őrizetének hatálya alatt rendőrökre támadt - tájékoztatta Keresztes Imre főügyész.</h3>
      <p>A Központi Nyomozó Főügyészség közleménye szerint a szír férfi bűncselekményét röviddel a korábbi jogerős elítélése után, november 12-én követte el. A szír férfit a Budapesti XVIII. és XIX. Kerületi Bíróság garázdaság vétsége és könnyű testi sértés vétsége miatt ugyanis október 29-én jogerősen 4 év kiutasításra ítélte.</p>
      <p>A szír férfi e kiutasítás hatósági kísérettel történő végrehajtásának biztosításáért, a kiutazás feltételeinek megteremtéséig, idegenrendészeti őrizetesként tartózkodott a Szabolcs-Szatmár-Bereg Megyei Rendőr-főkapitányság Rendészeti Igazgatóságának őrzött szálláshelyén. A férfi a házirend szabályait megszegte, és a vele szemben intézkedő rendőrt a kezében lévő pingpongütővel többször meg akarta ütni, majd a megtámadott rendőr segítségére siető másik rendőrre támadt, és ököllel két alkalommal felé ütött. A rendőrök a támadás elől mindkét alkalommal sikeresen kitértek.</p>
      <p>A Debreceni Regionális Nyomozó Ügyészség hétfőn az új büntetőeljárásról szóló törvény eljárást gyorsító szabályait alkalmazva a Nyírbátori Járásbíróság elé állította a férfit.</p>
      <p>A szír férfit az elsőfokú bíróság hivatalos személy elleni erőszak bűntette miatt 1 év 8 hónap börtönbüntetésre ítélte, amelynek végrehajtását 3 év próbaidőre felfüggesztette. Emellett az elsőfokú bíróság a szír férfit 6 évre kiutasította Magyarország területéről. Tekintettel arra, hogy az ítélettel szemben senki nem jelentett be fellebbezést, az ítélet jogerőre emelkedett - olvasható a közleményben.</p>
    </article>
  </body>
</html>