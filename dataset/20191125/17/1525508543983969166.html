<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781022/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D9%86%D8%A7%D9%85%D8%B2%D8%AF%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%A7%D8%B2-%DB%B1%DB%B0-%D8%A2%D8%B0%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T17:43:54+00:00"/>
    <meta property="og:title" content="رئیس ستاد انتخابات آذربایجان‌شرقی خبر داد: آغاز ثبت‌نام نامزدهای انتخابات مجلس در آذربایجان‌شرقی از ۱۰ آذر"/>
    <meta property="og:description" content="تبریز- رئیس ستاد انتخابات آذربایجان‌شرقی اعلام کرد: ثبت‌نام نامزدهای انتخاباتی در استان از دهم آذر ماه جاری آغاز می‌شود و به مدت هفت روز ادامه خواهد داشت."/>
  </head>
  <body>
    <article>
      <h1>رئیس ستاد انتخابات آذربایجان‌شرقی خبر داد: آغاز ثبت‌نام نامزدهای انتخابات مجلس در آذربایجان‌شرقی از ۱۰ آذر</h1>
      <address>
        <time datetime="2019-11-25T17:43:54+00:00">25 Nov 2019, 17:43</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی استانداری آذربایجان شرقی، علیار راستگو اظهار داشت: نامزدهای انتخابات یازدهمین دوره انتخابات مجلس شورای اسلامی در آذربایجان شرقی می‌توانند از دهم تا شانزدهم آذر ماه جاری از ساعت هشت صبح تا ۱۸ عصر برای ثبت نام به مراکز حوزه‌های انتخابیه مراجعه کنند.</p>
      <p>وی از نامزدهای انتخاباتی خواست تا برای سهولت ثبت نام و اجتناب از هر گونه معطلی به هنگام مراجعه برای ثبت نام، مدارک اعلام شده و لازم از قبیل کارت ملی، شناسنامه، عکس و مدرک تحصیلی کارشناسی ارشد یا معادل آن را به همراه داشته باشند.</p>
      <p>معاون سیاسی امنیتی استاندار آذربایجان شرقی در پاسخ به این سؤال که آیا امکان تمدید زمان ثبت نام از نامزدهای انتخابات مجلس وجود دارد، گفت: از نظر قانونی، ثبت نام در چارچوب زمانبندی از قبل اعلام شده انجام می‌شود.</p>
      <p>وی ادامه داد: ۱۳ مرکز حوزه انتخابیه در ۲۱ شهرستان آذربایجان شرقی برای ثبت نام از نامزدهای انتخابات مجلس یازدهم وجود دارد.</p>
      <p>رئیس ستاد انتخابات آذربایجان‌شرقی همچنین در پاسخ به سوالی درباره آمار احتمالی نامزدهای انتخابات مجلس در آذربایجان شرقی گفت: پیش بینی‌ها حاکی از استقبال گسترده نامزدهای انتخابات در شهرستان‌های ۲۱ گانه استان است.</p>
    </article>
  </body>
</html>