<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fluor.ara.cat/debilitats/tendencies-moda-urbana-xandall-roba-esportiva-gimnas-athleisure_0_2338566348.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T17:22:14+00:00"/>
    <meta property="og:title" content="El xandall torna a les nostres vides ( 22 models que desitjaràs!)"/>
    <meta property="og:description" content="Triomfen models idèntics als que ja vam portar i noves creacions que no semblen gens per fer esport"/>
  </head>
  <body>
    <article>
      <h1>El xandall torna a les nostres vides ( 22 models que desitjaràs!)</h1>
      <h2>Triomfen models idèntics als que ja vam portar i noves creacions que no semblen gens per fer esport</h2>
      <address><time datetime="2019-11-25T17:22:14+00:00">25 Nov 2019, 17:22</time> by <a rel="author">JOAN CALLARISSA</a></address>
      <p>El xandall ha tornat amb força a les nostres vides. Firmes cares i, a continuació, firmes barates s'han posat a presentar models de tota mena de teixits i amb tota mena d'inspiracions que en molts casos són xandalls 'stricto sensu' i, en d'altres, són creacions mixtes: a cavall del xandall 100% esportiu i la roba còmoda que et pots posar per anar a treballar o a estudiar. No està clar si ha sigut la nova efervescència de l'estètica dels noranta o la moda del running la que ha posat el xandall novament en circulació, però el que està clar és que les marques estan disposades a tot perquè en tinguem almenys un cadascú. I s'ha de dir que amb la comoditat que ofereixen i com de pràctics són, costa resistir-se a aquesta moda. Això sí, si ho fem, fem-ho bé.</p>
      <h3>Lyle &amp; Scott i Diadora</h3>
      <p>Una de les tendències més actuals són les col·laboracions entre diverses marques. Unes aporten un segell estètic molt concret, les altres hi posen una qualitat molt determinada i al final queda un producte molt singular que permet tenir una mica de personalitat enmig de la invasió <i>fashion</i> dels nostres carrers que ha propiciat Instagram.</p>
      <p>Una bona opció en aquest sentit és la que han portat a terme les firmes Diadora i Lyle&amp;Scott, dos logotips molt arrelats als camps de futbol i que des de fa un temps han aconseguit fer-se un lloc al competitiu carrer gràcies a les seves propostes estètiques. La <i>cultura de grada</i> dels anys vuitanta ha sigut el fil conductor de la seva col·lecció conjunta, anomenada Young Live Forever.</p>
      <figure>
        <img src="https://fluor.ara.cat/2019/11/05/imatges/LyleScott-Diadora-colleccio-xandall-protagonista_2338576401_67161354_532x775.jpg"/>
        <figcaption>Lyle&amp;Scott i Diadora signen una col·lecció d'aire retro amb el xandall com a protagonista ​ / DIADORA</figcaption>
      </figure>
      <p>El fotògraf de la campanya ha sigut Gavin Watson, conegut pel seu treball capturant les subcultures dels 80. El primer llançament d'aquesta col·laboració presenta 5 peces que fan l'ullet a l'origen escocès de Lyle &amp; Scott, reinventant l'equipament del 2009 de l'Scotland FC, que havia creat Diadora originalment, i afegint un gir <i>streetwear</i> atrevit a l'icònic equipament a<i>way</i>, presentat el 2009 per primera vegada.</p>
      <p>Les peces estrella d'aquesta col·laboració inclouen un xandall complet amb les dues marques presents de forma cridanera –torna el xandall i tornen els logos!– i un parell de sabatilles Diadora Action remasteritzades, amb l'emblemàtica àguila daurada de Lyle &amp; Scott al taló.</p>
      <figure>
        <img src="https://fluor.ara.cat/2019/11/05/imatges/LyleScott-Diadora-colleccio-xandall-protagonista_2338576402_67161433_532x611.jpg"/>
        <figcaption>Lyle&amp;Scott i Diadora signen una col·lecció d'aire retro amb el xandall com a protagonista ​ / DIADORA</figcaption>
      </figure>
      <h3>Nike</h3>
      <p>La immensitat creativa i productiva de la firme Nike fa que tingui disponibles una multitud enorme de xandalls. Tot i això, per resumir, se'ls pot separar en dos grups. Els més <i>mainstream </i>i els que s'ho juguen tot en el terreny estètic i no són aptes per a tots els públics. Els primers, tot i estar sotmesos als dictats de la moda, són més discrets i permeten fer-los durar més anys. Sobretot si s'opta per algun dels models que la firma comercialitza idèntics als de les equipacions d'equips de bàsquet o de futbol, perquè encara que canviïn cada any, tenen un component d'atemporalitat molt elevat. I més ara que es porta tot el que és o sembla <i>vintage</i>.</p>
      <figure>
        <img src="https://fluor.ara.cat/2019/11/07/imatges/Aquest-Atmos-Nike-Porta-Air_2339776287_67208413_340x510.png"/>
        <figcaption>Aquest xandall d'Atmos per a Nike és una reedició d'un altre llançat el 1994. Porta brodat Air Max a la màniga esquerra ​ / NIKE</figcaption>
      </figure>
      <figure>
        <img src="https://fluor.ara.cat/2019/11/07/imatges/Windrunner-Nike-ajustar-lo-desitjada-Esta_2339776286_67208378_532x615.png"/>
        <figcaption>La jaqueta 'cargo' Windrunner de Nike porta un cordó a la cintura per ajustar-lo a la mida desitjada. Està fet de niló però també inclou malla per donar-li més comoditat ​ / NIKE</figcaption>
      </figure>
      <figure>
        <img src="https://fluor.ara.cat/2019/11/07/imatges/xandall-NBA-Cleveland-Cavaliers-Nike_2339776288_67208492_340x510.png"/>
        <figcaption>El xandall de l'equip de la NBA Cleveland Cavaliers és un dels molts que Nike té a la venda ​ / NIKE</figcaption>
      </figure>
      <p>En el segon apartat de Nike, el de les col·leccions especials, destaquen models on la creativitat s'emporta la major part de l'interès. Tot i això, també hi té molta força l'aspecte tecnològic dels teixits, que no acaben de ser exactament els mateixos dels xandalls de tota la vida. Segurament, perquè no estan pensats per fer esport. O almenys no perquè aquesta sigui la seva opció principal.</p>
      <figure>
        <img src="https://fluor.ara.cat/2019/11/07/imatges/Aquest-Holiday-Collection-toc-gracies_2339776290_67208726_340x510.jpg"/>
        <figcaption>Aquest model de la Holiday Collection té un toc hivernal gràcies a estar encoixinat i té un toc luxós gràcies al setí brillant amb el qual està fet ​ / NIKE</figcaption>
      </figure>
      <figure>
        <img src="https://fluor.ara.cat/2019/11/07/imatges/colleccio-Cody-Hudson-contextos-Sobretot_2339776291_67208926_532x391.jpg"/>
        <figcaption>El disseny tan especial d'aquest xandall de la col·lecció de Cody Hudson el fa útil per a contextos molt més variats del que podria semblar. Sobretot si se'l sap combinar ​ / NIKE</figcaption>
      </figure>
      <figure>
        <img src="https://fluor.ara.cat/2019/11/07/imatges/colleccio-Nike-estampats-habituals-esportiva_2339776293_67209040_340x255.jpg"/>
        <figcaption>La col·lecció femenina de Nike inclou models com aquests, amb estampats poc habituals de la roba esportiva. Es poden combinar amb peces urbanes de tota mena, com texans i camises ​ / NIKE</figcaption>
      </figure>
      <h3>Lacoste</h3>
      <p>Darrere del suposat classicisme de Lacoste hi ha una veritable adhesió al batec del carrer pel que fa a tendències de moda. Es nota perfectament quan s'inspecciona la part de roba esportiva de la seva web i es comprova la seva enorme extensió. Entre tota aquesta amalgama de peces esportives de tot tipus hi destaquen uns quants xandalls, que fa temps no hi haurien sigut i que ara hi són i no només com un complement. Entre les propostes de Lacoste s'hi poden trobar des de peces molt discretes fins a elements molt més rupturistes i juvenils. Sempre dins dels paràmetres de la marca, només faltaria.</p>
      <figure>
        <img src="https://fluor.ara.cat/2019/11/07/imatges/discrets-monocrom-cremallera-Esta-disponible_2339776297_67209555_532x514.png"/>
        <figcaption>Un dels models més discrets de la firma, monocrom i amb cremallera sense contrast. Està fet de pelfa i disponible també en negre ​ / LACOSTE</figcaption>
      </figure>
      <figure>
        <img src="https://fluor.ara.cat/2019/11/07/imatges/Xandall-Lacoste-confeccionat-tafeta-contrast_2339776301_67209824_340x510.png"/>
        <figcaption>Xandall de Lacoste confeccionat en tafetà i folrat de malla amb 'color block' i rivet en contrast. ​ / LACOSTE</figcaption>
      </figure>
      <figure>
        <img src="https://fluor.ara.cat/2019/11/07/imatges/Model-colleccio-Golf-Lacoste-impermeables_2339776320_67212810_532x615.png"/>
        <figcaption>Model elegant de xandall en blau marí de la col·lecció Golf de Lacoste. Els pantalons són impermeables. ​ / LACOSTE</figcaption>
      </figure>
      <figure>
        <img src="https://fluor.ara.cat/2019/11/07/imatges/Xandall-pelfa-colleccio-tennis-Lacoste_2339776319_67212210_532x400.jpg"/>
        <figcaption>Xandall de pelfa i amb 'color block' de la col·lecció de tennis de Lacoste ​ / LACOSTE</figcaption>
      </figure>
      <figure>
        <img src="https://fluor.ara.cat/2019/11/07/imatges/Xandall-poliester-colleccio-Tennis-Lacoste_2339776323_67212809_532x526.png"/>
        <figcaption>Xandall de cotó i polièster en forma de vestit de la col·lecció Tennis de Lacoste ​ / LACOSTE</figcaption>
      </figure>
      <h3>Superdry</h3>
      <p>Superdry és una marca contemporània enfocada en productes de gamma mitjana-alta, que fusiona l'estil<i> vintage</i> amb l'art gràfic japonès i alguns tocs de moda britànica. És per tot això que aquesta marca anglesa de fundació recent –data del 2003– ha aconseguit fer-se un lloc en l'imaginari col·lectiu i en els carrers de les principals ciutats, on té botigues pròpies.</p>
      <p>Els seus texans i camises, potser els seus productes més coneguts, no són els únics que segueixen les tendències del carrer. Per aquest motiu, la marca s'ha endinsat últimament en la producció de moda esportiva i també d'una col·lecció de roba per anar a esquiar. Les seves propostes esportives són potser de les més urbanes del mercat, amb<i> looks</i> que molts mil·lennials o Zetes es podrien posar fins i tot per sortir de nit.</p>
      <figure>
        <img src="https://fluor.ara.cat/2019/11/07/imatges/Aquesta-Superdry-rat-penat-versatilitat-contextos_2339776310_67212811_532x609.jpg"/>
        <figcaption>Aquesta peça de Superdry té les mànigues de rat-penat i es de tall curt. L'estampat li dona molta versatilitat i el fa apte per a contextos nocturns ​ / SUPERDRY</figcaption>
      </figure>
      <figure>
        <img src="https://fluor.ara.cat/2019/11/07/imatges/Aquesta-Superdry-del-davantera-cremallera_2339776311_67211280_340x510.jpg"/>
        <figcaption>Aquesta jaqueta de Superdry suma a l'auge del xandall la gran butxaca davantera i la cremallera només fins la meitat del pit ​ / SUPERDRY</figcaption>
      </figure>
      <figure>
        <img src="https://fluor.ara.cat/2019/11/07/imatges/tendencia-reflectant-implanta-xandall-laterals_2339776314_67211637_532x670.jpg"/>
        <figcaption>La tendència del teixit reflectant s'implanta en aquest xandall de niló a través de, ribats, logos i franges laterals ​ / SUPERDRY</figcaption>
      </figure>
      <h3>Under Armour</h3>
      <p>La firma nord-americana Under Armour va agafar embranzida el 1999, tres anys després de la seva fundació, quan Warner Brothers va trucar el seu propietari perquè dissenyés el vestuari de dues de les seves pel·lícules. Des de llavors, la firma que va començar al soterrani de casa l'àvia del fundador, Kevin Plank, té una enorme quantitat de propostes tant per a home com per a dona. Tot i que el seu fet diferencial com a marca és la tecnologia dels seus teixits, l'estètica ha guanyat molt terreny any rere any. Per aquest motiu, presenta xandalls que abracen les tendències del carrer per portar-les un pas més enllà, però fent servir teixits amb virtuts i qualitats per sobre de la mitjana. Alguns són més discrets que d'altres, tant els més atrevits com els més discrets tenen dret a anar amb xandalls del segle XXI.</p>
      <figure>
        <img src="https://fluor.ara.cat/2019/11/21/imatges/Under-Armour-encoixinat-temperatura-transpirar_2348175311_67541808_532x400.png"/>
        <figcaption>Un model d'Under Armour sense mànigues amb un patró d'encoixinat pensat per augmentar la temperatura però transpirar ​ / UNDER ARMOUR</figcaption>
      </figure>
      <figure>
        <img src="https://fluor.ara.cat/2019/11/21/imatges/Model-utilitza-teixit-repellent-transpirable_2348175312_67541886_532x400.png"/>
        <figcaption>Model que utilitza un teixit repel·lent a l'aigua però transpirable al mateix temps ​ / UNDER ARMOUR</figcaption>
      </figure>
      <figure>
        <img src="https://fluor.ara.cat/2019/11/21/imatges/Model-elastic-lleuger-capillaritza-rapidament_2348175314_67542051_340x510.png"/>
        <figcaption>Model amb un teixit elàstic i lleuger que, a més, capil·laritza la suor i s'asseca ràpidament ​ / UNDER ARMOUR</figcaption>
      </figure>
      <h3>Adidas</h3>
      <p>De la inabastable producció de l'empresa d'origen alemany Adidas, el carrer n'és ple de mostres. No obstant, els últims temps han triomfat dos models de la seva línia Originals que tot i que són còmodes i permeten fer esport, el seu destí ha sigut formar part de la vida quotidiana de les persones que els han fet seus. Aquests dos models són monocolors i es diferencien entre ells pel coll de la jaqueta i el camal, uns amb goma i els altres sense. Es tracta dels models BB Tracksuit i SST Tracksuit. Estan fabricats amb polièster reciclat i són models pràcticament idèntics tan per a homes com per a dones.</p>
      <figure>
        <img src="https://fluor.ara.cat/2019/11/21/imatges/Model-SST-caracteristiques-blanques-manigues_2348175318_67542407_532x576.png"/>
        <figcaption>Model SST en color negre, amb el coll de goma i les característiques franges blanques a les mànigues ​ / ADIDAS</figcaption>
      </figure>
      <figure>
        <img src="https://fluor.ara.cat/2019/11/21/imatges/model-BB-Tracksuit-dels-Comparteix_2348175322_67542720_532x693.png"/>
        <figcaption>El model BB Tracksuit en color 'vapour steel' no te ni goma al coll de la jaqueta ni al final dels camals dels pantalons. Comparteix amb el model SSt les franges laterals a les dues parts del xandall ​ / ADIDAS</figcaption>
      </figure>
      <figure>
        <img src="https://fluor.ara.cat/2019/11/21/imatges/paleta-colors-disponibles-aquests-suggerent_2348175324_67542877_532x622.png"/>
        <figcaption>La paleta de colors en què estan disponibles aquests models és molt àmplia i suggerent ​ / ADIDAS</figcaption>
      </figure>
    </article>
  </body>
</html>