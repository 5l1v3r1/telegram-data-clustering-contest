<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/apple/photoshop-su-apple-ipad-le-novita-per-la-fine-del-2019-e-2020_85707.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T17:01:01+00:00"/>
    <meta property="og:title" content="Photoshop su Apple iPad: le novità per la fine del 2019 e 2020"/>
    <meta property="og:description" content="Photoshop è arrivato recentemente, ufficialmente, su Apple iPad! Ma Adobe non si vuole fermare qui e ha anticipato alcune delle novità di cui gli utenti potranno godere tra la fine del 2019 e il 2020. Il tutto ovviamente a prova di touch."/>
  </head>
  <body>
    <article>
      <h1>Photoshop su Apple iPad: le novità per la fine del 2019 e 2020</h1>
      <address><time datetime="2019-11-25T17:01:01+00:00">25 Nov 2019, 17:01</time> by <a rel="author">Mattia Speroni</a></address>
      <p>
        <b>Photoshop è arrivato recentemente, ufficialmente, su Apple iPad! Ma Adobe non si vuole fermare qui e ha anticipato alcune delle novità di cui gli utenti potranno godere tra la fine del 2019 e il 2020. Il tutto ovviamente a prova di touch.</b>
      </p>
      <p>Come strumento per la produttività e la creazione di contenuti, <b>Apple iPad </b>(soprattutto <a href="https://www.hwupgrade.it/articoli/apple/5331/recensione-ipad-pro-12-9-il-confine-sottile-tra-tablet-e-notebookma-che-prezzo_index.html">in versione Pro</a>) ha via via preso sempre più piede. In ambito di <i>fotoritocco </i>era quindi naturale che debuttasse anche per iPadOS un'applicazione come <b>Adobe Photoshop</b>.</p>
      <figure>
        <img src="https://hwupgrade.it/immagini/adobe-photoshop-2020-ipad_600.jpg"/>
      </figure>
      <p>La prima versione di <b>Adobe Photoshop</b> per <b>iPad </b>ha debuttato solo qualche settimana fa, ma la società ha già dato la possibilità agli utenti di sapere <a href="https://theblog.adobe.com/photoshop-reimagined-for-ipad-the-journey/">quali funzionalità</a> arriveranno in futuro (attraverso gli aggiornamenti).</p>
      <p>Se inizialmente <b>Adobe </b>ha puntato su una interfaccia che sia utilizzabile con schermi <i>touch </i>(proprio pensando ad<b> Apple iPad</b>) oltre alla possibilità di utilizzare file .PSD su diverse piattaforme e infine a dare un'esperienza coerente nei diversi ambienti (per esempio da desktop a tablet). Ma ovviamente siamo solo all'inizio di un cammino che prevederà molte altre novità.</p>
      <h3>Il futuro di Adobe Photoshop su Apple iPad</h3>
      <p>Una delle novità riguarda l'arrivo della funzionalità <i>"seleziona soggetto" </i>che consente, tramite <a href="https://www.hwupgrade.it/news/software-business/adobe-a-max-2019-nuovi-strumenti-basati-sull-intelligenza-artificiale_85392.html">l'utilizzo</a> dell'AI<b> Adobe Sensei</b>, di selezionare una parte dell'immagine in maniera automatica. Non importa se il soggetto sarà particolarmente complesso, <b>Adobe Photoshop</b> riuscirà nell'operazione facilitando il compito dell'utente e velocizzando il processo creativo. Secondo quanto riportato, questa funzionalità arriverà nel 2019.</p>
      <figure>
        <img src="https://hwupgrade.it/immagini/adobe-photoshop-2020-ipad_6001.jpg"/>
      </figure>
      <p>La seconda novità riguarda la sincronizzazione dei file via <b>cloud </b>così da poter accedere semplicemente a tutti documenti sia da iPad che da desktop ovunque ci si trovi. Sono state apportate diverse ottimizzazioni che consentono il salvataggio incrementale delle modifiche ai file .PSD. (riducendo così lo spazio necessario ma anche aumentando la velocità). Secondo <b>Adobe</b>, anche se verrà modificato un singolo pixel di un'immagine, <b>Photoshop </b>sarà sincronizzato con il <b>cloud </b>per salvare le modifiche. Anche in questo caso si parla del 2019 come introduzione della novità.</p>
      <p>Nel 2020 invece ci sarà l'introduzione di <b>Refine Edge</b> così da poter ottenere selezioni complesse e morbide dei bordi su soggetti con margini particolarmente articolati. Ci saranno poi alcune novità sulla gestione dei livelli che supporteranno le modifiche non distruttive sulle immagini portando anche diverse opzioni.</p>
      <p>Sempre nel 2020 ci sarà una nuova gestione dei pennelli e delle possibilità di ruotare le immagini più semplicemente in <b>Adobe Photoshop</b> per <b>Apple iPad</b>. Infine ci sarà un'integrazione dei flussi di lavoro tra <b>Photoshop </b>e Lightroom permettendo così di elaborare le immagini grezze in quest'ultima e poi importarle nella prima. Il tutto ovviamente ottimizzato per iPad.</p>
    </article>
  </body>
</html>