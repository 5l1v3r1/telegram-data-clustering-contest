<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/ryzen-threadripper-3990x-64-core-128-thread-2020/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T17:45:00+00:00"/>
    <meta property="og:title" content="Ufficiale, Ryzen Threadripper 3990X con 64 core e 128 thread arriva nel 2020 | Tom's Hardware"/>
    <meta property="og:description" content="AMD ha annunciato ufficialmente il Ryzen Threadripper 3990X con 64 core e 128 thread. Arriverà nel 2020."/>
  </head>
  <body>
    <article>
      <h1>Ufficiale, Ryzen Threadripper 3990X con 64 core e 128 thread arriva nel 2020 | Tom's Hardware</h1>
      <address>
        <time datetime="2019-11-25T17:45:00+00:00">25 Nov 2019, 17:45</time>
      </address>
      <p>Dopo le speculazioni nate dal <a href="https://www.tomshw.it/hardware/ryzen-threadripper-3000-64-core-128-thread-msi-video/"><b>video di presentazione delle schede TRX40 di MSI</b></a>, arriva da <b>AMD</b> l’annuncio ufficiale del nuovo <b>Ryzen Threadripper 3990X</b>, un processore per workstation con <b>64 core e 128 thread</b> abbinati a <b>256 MB di memoria cache L3</b>. Lo vedremo sul mercato nel corso del <b>2020</b>.</p>
      <p>Tale annuncio ha accompagnato nella giornata di oggi la presentazione dei nuovi processori <b>Ryzen Threadripper 3000 da 24 e 32 core</b>, il <b>3960X</b> ed il <b>3970X. </b>Nelle nostre mani c’è il modello 3960X, di cui vi proporremo prossimamente la recensione.</p>
      <figure>
        <img src="https://www.tomshw.it/images/images/2019/11/ryzen-threadripper-3990x-2020-65049.768x432.jpg"/>
      </figure>
      <p>Il <b>Ryzen Threadripper 3990X</b> è l’equivalente HEDT del processore server <b>EPYC 7742</b>, con il quale condivide la struttura. Ritroviamo infatti <b>8 chiplet attivi</b>, ognuno dei quali comprende <b>8 core</b>; lo stesso vale chiaramente per la memoria cache, che nel caso del <b>3970X</b> con <b>4 chiplet attivi è di 128 MB</b>, di conseguenza <b>sul 3990X ce ne sono 256 MB</b>, grazie agli 8 chiplet a disposizione.</p>
      <p>Rispetto al suo gemello enterprise ci dovrebbero essere però alcune differenze per quanto riguarda i canali delle memorie RAM e le linee <b>PCIe 4.0</b>: mentre l’EPYC 7742 ha <b>8 canali di memoria e 128 linee PCIe 4.0</b>, è plausibile che il Threadripper 3990X fornisca <b>4 canali di memoria e 64 linee PCIe 4.0</b>.</p>
      <p>AMD ha inoltre confermato che il <b>TDP</b> del processore sarà superiore rispetto alla controparte EPYC, arrivando a <b>280W</b> così come per il 24 e il 32 core. Il TDP maggiore dovrebbe essere una garanzia di frequenze più alte rispetto all’EPYC 7742, ma più basse rispetto ai fratelli minori 3960X e 3970X.</p>
      <p>Il 7742 infatti, con un <b>TDP di 225 W</b>, riesce a raggiungere i <b>3,4 GHz in Boost</b>. Non bisogna dimenticare inoltre l’EPYC 7H12, un processore destinato al mercato HPC con 64 core e 128 thread, ma dotato di un TDP di ben 280 watt che gli permette di funzionare a 2,6 GHz di base e a 3,3 GHz di boost. Il 3990X dovrebbe spingersi ben oltre, rimanendo però in un range di clock inferiore alle due proposte da 24 e 32 core.</p>
      <p>In ogni caso AMD non ha ancora fornito alcun dettaglio approfondito per quanto riguarda la sua nuova soluzione HEDT, né una data di lancio esatta o il prezzo: considerate però il 3970X è venduto a 1999 dollari (esentasse).</p>
    </article>
  </body>
</html>