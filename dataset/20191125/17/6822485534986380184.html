<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904131.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T17:38:00+00:00"/>
    <meta property="og:title" content="تشکر مقام ارشد پنتاگون از بحرین در ایجاد ائتلاف دریایی در منطقه"/>
    <meta property="og:description" content="به گزارش فارس، «جان روود» معاون سیاسی وزارت دفاع آمریکا در دیدار با «حمد بن عیسی آل خلیفه» پادشاه بحرین  بر تداوم روابط دیرینه دفاعی میان ایالات متحده و بحرین تاکید کرد."/>
  </head>
  <body>
    <article>
      <h1>تشکر مقام ارشد پنتاگون از بحرین در ایجاد ائتلاف دریایی در منطقه</h1>
      <address>
        <time datetime="2019-11-25T17:38:00+00:00">25 Nov 2019, 17:38</time>
      </address>
      <p>معاون وزیر دفاع آمریکا در دیداربا پادشاه بحرین از میزبانی این کشور، ارائه خدمات به ناوگان پنجم نیروی دریایی آمریکا و تلاش در ایجاد ائتلاف دریایی در خلیج فارس تشکر کرد.</p>
      <p>به گزارش فارس، «جان روود» معاون سیاسی وزارت دفاع آمریکا در دیدار با «حمد بن عیسی آل خلیفه» پادشاه بحرین  بر تداوم روابط دیرینه دفاعی میان ایالات متحده و بحرین تاکید کرد.</p>
      <p>به نوشته «وبگاه وزارت دفاع آمریکا» با توجه به نگرانی‌های مشترک نسبت به تهدیدات موجود علیه بحرین به ویژه از ناحیه ایران، در این دیدار بر توافق آمریکا و بحرین در خاتمه بخشیدن به این وضعیت و حمایت از  تلاش‌های ایالات متحده برای اطمینان یافتن  از ایجاد یک نیروی قدرتمند در منطقه تاکید شد.</p>
      <p>معاون سیاسی وزارت دفاع آمریکا در این دیدار ضمن تشکر از پادشاه بحرین در خصوص میزبانی از ناوگان از ناوگان پنجم دریایی آمریکا، از مشارکت بحرین در ایجاد ائتلاف دریایی در منطقه قدردانی کرد.</p>
      <p>ائتلاف تحت رهبری آمریکا از چند هفته قبل به طور رسمی عملیات دریایی خود را در بحرین آغاز کرد. واشنگتن ماموریت ادعایی این ائتلاف را محافظت از کشتی‌ها و انتقال نفت در خلیج فارس اعلام کرده است. </p>
      <p>دولت آمریکا از چند ماه پیش اعلام کرده قصد دارد این ائتلاف را برای محافظت از عبور و مرور کشتی‌ها تشکیل دهد. با این حال، شمار زیادی از کشورها به خصوص کشورهای اروپایی دعوت آمریکا برای پیوستن به این ائتلاف را رد کرده‌اند. </p>
      <p>شماری از نمایندگان آمریکا نیز در روزهای گذشته با حضور در اجلاس «گفت‌وگوی منامه» در بحرین  با وزیر خارجه این کشور در زمینه آخرین تحولات منطقه رایزنی کردند . </p>
      <p>این در حالی است که وزیر امور خارجه بحرین نیز در روزهای گذشته بار دیگر ایران را به حمایت از تروریسم متهم و ادعا کرد که ایران مهم‌ترین خطر برای امنیت و ثبات منطقه است.</p>
    </article>
  </body>
</html>