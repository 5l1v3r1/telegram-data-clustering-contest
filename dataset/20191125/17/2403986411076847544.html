<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sud_rozglyadatime_spravu_sadovogo_27_listopada_n1239254"/>
    <meta property="og:site_name" content="24 Канал"/>
    <meta property="article:published_time" content="2019-11-25T17:17:00+00:00"/>
    <meta property="og:title" content="Суд розглядатиме справу Садового 27 листопада"/>
    <meta property="og:description" content="Вищий антикорупційний суд розглядатиме справу щодо Андрія Садового 27 листопада о 12:15."/>
  </head>
  <body>
    <article>
      <h1>Суд розглядатиме справу Садового 27 листопада</h1>
      <address><time datetime="2019-11-25T17:17:00+00:00">25 Nov 2019, 17:17</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Вищий антикорупційний суд розглядатиме справу щодо Андрія Садового 27 листопада о 12:15.</b>
      </p>
      <p>Мер Львова Андрій Садовий у фейсбуці написав, що упродовж останніх днів він бачить багато новин на зразок "Садовий продав землю, яка не належить Львову".</p>
      <blockquote>До теми: <a href="https://24tv.ua/sadoviy_pro_pidozru_sap_nam_nemaye_chogo_prihovuvati_chi_pridumuvati__video_n1238531">Садовий про підозру САП: нам немає чого приховувати чи придумувати – відео</a></blockquote>
      <p>"Вже говорив про це, але про всяк прикріплю сюди копію меморандуму між Львовом та Рясне-Руським. З нього чітко зрозуміло, що конфлікт вичерпано і ця справа – абсурдна", – наголосив Садовий.</p>
      <figure>
        <img src="https://24tv.ua/resources/photos/news/620_DIR/201911/1239254_10243324.jpg?201911170844"/>
        <figcaption>Меморандум між Львовом та Рясне-Руським/ Фото з фейсбук-сторінки Андрія Садового</figcaption>
      </figure>
      <figure>
        <img src="https://24tv.ua/resources/photos/news/620_DIR/201911/1239254_10243325.jpg?201911170844"/>
        <figcaption>Меморандум між Львовом та Рясне-Руським/ Фото з фейсбук-сторінки Андрія Садового</figcaption>
      </figure>
      <p>Мер Львова також залишив посилання на <a href="http://reyestr.court.gov.ua/Review/80979333?fbclid=IwAR1o43uH8eEog6PuekoPsbGGcuMg0Bhcl0KwhtS7uoirTkynHX1aw0SjEIU">рішення суду щодо землі.</a></p>
      <p>Він додав, що з 2017 року інвестор СТР сплачує земельний податок, а почати будівництво так і не зміг, саме через такі судові тяганини та блокування.</p>
      <aside>Дякую усім представникам медіа, що звертаєтесь за коментарями і висвітлюєте весь процес. Мені нема чого приховувати. Правда переможе!<cite>– підсумував Андрій Садовий.</cite></aside>
      <h3>У чому підозрюють Андрія Садового</h3>
      <p>21 листопада САП оголосила Садовому підозру у справі будівництва індустріального парку у Рясному під Львовом. Мовиться про старе провадження, в межах якого правоохоронці кілька разів 2016 року проводили обшуки у міськраді Львова, а самого Садового у липні 2017 року викликали на допит у Генпрокуратуру.</p>
      <p>У 2016 році, повідомляючи про цю справу, прокуратура заявила, що міськрада Львова задешево продала землю під цей індустріальний парк – за 52 мільйони гривень, хоча, на думку прокурорів, ринкова ціна цієї ділянки становить 140 мільйонів гривень.</p>
      <blockquote>Важливо: <a href="https://24tv.ua/chi_spravdi_lvivska_miska_rada_porushila_zakon_prodavshi_zemlyu_dlya_industrialnogo_parku_n1238341">Чи справді Львівська міська рада порушила закон, продавши землю для індустріального парку</a></blockquote>
      <p>Вищий антикорупційний суд за поданням прокуратури має обирати запобіжний захід Садовому. САП клопотатиме перед судом про заставу у 50 мільйонів гривень без можливості взяття під варту.</p>
      <p>Підозру оголосили також Сергієві Коровайнику, який раніше обіймав посаду керівника управління земельних ресурсів ЛМР.</p>
      <blockquote>Це цікаво: <a href="https://24tv.ua/industrialniy_park_u_lvovi_3000_robochih_mists_i_visoka_serednya_zarplata_n1238346">Індустріальний парк у Львові: 3000 робочих місць і висока середня зарплата</a></blockquote>
    </article>
  </body>
</html>