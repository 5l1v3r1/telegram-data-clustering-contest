<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/minisi-stin-kivoto-tou-kosmou-ke-ton-patera-antonio-gia-ratsismo"/>
    <meta property="og:site_name" content="Voria.gr"/>
    <meta property="article:published_time" content="2019-11-25T17:42:00+00:00"/>
    <meta property="og:title" content="ΜΗΝΥΣΗ ΓΙΑ ΡΑΤΣΙΣΜΟ ΣΤΗΝ ΚΙΒΩΤΟ ΤΟΥ ΚΟΣΜΟΥ ΚΑΙ ΤΟΝ ΠΑΤΕΡΑ ΑΝΤΩΝΙΟ"/>
    <meta property="og:description" content="Το παρατηρητήριο καταλογίζει ρατσισμό και ξενοφοβία στις επιστολές της Κιβωτού και του επικεφαλής πατέρα Αντώνιου προς το δημοτικό συμβούλιο της Χίου"/>
  </head>
  <body>
    <article>
      <h1>ΜΗΝΥΣΗ ΓΙΑ ΡΑΤΣΙΣΜΟ ΣΤΗΝ ΚΙΒΩΤΟ ΤΟΥ ΚΟΣΜΟΥ ΚΑΙ ΤΟΝ ΠΑΤΕΡΑ ΑΝΤΩΝΙΟ</h1>
      <h2>Το παρατηρητήριο καταλογίζει ρατσισμό και ξενοφοβία στις επιστολές της Κιβωτού και του επικεφαλής πατέρα Αντώνιου προς το δημοτικό συμβούλιο της Χίου</h2>
      <address><time datetime="2019-11-25T17:42:00+00:00">25 Nov 2019, 17:42</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Μήνυση κατά της <b>Κιβωτού του Kόσμου</b> και του <b>πατέρα Αντωνίου</b> κατέθεσε στην διεύθυνση Κρατικής Ασφάλειας το Ελληνικό Παρατηρητήριο των Συμφωνιών του Ελσίνκι στο πλαίσιο του προγράμματος του Παρατηρητήριο Ρατσιστικών Εγκλημάτων.</p>
      <p>Όπως αναγράφεται στην αναφορά, ο λόγος της μήνυσης είναι «<b>δύο ξενοφοβικές επιστολές της Κιβωτού</b> και του επικεφαλής πατέρα Αντώνιου το 2017 και 2019 προς το δημοτικό συμβούλιο της Χίου».</p>
      <p>Η αναφορά στρέφεται και κατά της δημοτικής συμβούλου της παράταξης «Χίος Μπροστά», Αγγελικής Παμπάλου που διάβασε την επιστολή στο δημοτικό συμβούλιο και της εισαγγελέως Χίου, Σπυριδούλας Σταυράτη.</p>
      <p>
        <b>Αναλυτικά η μήνυση:</b>
      </p>
      <p>ΠΡΟΣ ΤΗ ΔΙΕΥΘΥΝΣΗ ΚΡΑΤΙΚΗΣ ΑΣΦΑΛΕΙΑΣ/Τ.Κ.Ζ.Α.Ρ.</p>
      <p>24 Νοεμβρίου 2019</p>
      <p>Κυρίες/Κύριοι,</p>
      <p>Σας υποβάλλουμε άλλη μια<b> μηνυτήρια αναφορά</b>, στα πλαίσια του προγράμματος του Παρατηρητηρίου Ρατσιστικών Εγκλημάτων, κατά της ΜΚΟ “Κιβωτός του Κόσμου” και του επικεφαλής της παπά-Αντώνη Παπανικολάου αναφορικά με δύο ξενοφοβικές και ισλαμοφοβικές επιστολές τους, το 2017 και το 2019, προς το Δημοτικό Συμβούλιο Χίου (και άλλους φορείς), καθώς και κατά της δημοτικής σύμβουλου Χίου Αγγελικής Παμπάλου, η οποία εκπροσωπώντας την παράταξη της “Χίος Μπροστά” διάβασε την εν λόγω επιστολή στη συνεδρίαση της 22ης Νοεμβρίου 2019 του ΔΣ.</p>
      <p>Με τις ρατσιστικές αυτές επιστολές “αντιτίθενται απόλυτα” στην κατασκευή δύο προαναχωρησιακών κέντρων κράτησης αλλοδαπών (ΠΡΟΚΕΚΑ) κοντά σε δομή της ΜΚΟ θεωρώντας τους μετανάστες δημόσιο κίνδυνο για τους ανήλικους που φιλοξενούνται στη δομή καθώς “η πλειοψηφία των μεταναστών είναι ενήλικοι και άγαμοι άνδρες, που προέρχονται από μουσουλμανικές χώρες με σημαντικές πολιτισμικές διαφορές (οπού π.χ. τα κορίτσια θεωρούνται γυναίκες σε αρκετά μικρότερη ηλικία) και ότι μεταξύ των κρατουμένων θα περιλαμβάνονται παράνομοι, εγκληματίες, πιθανώς, ακόμη και τρομοκράτες. Η εμπειρία έχει αποδείξει ότι, δυστυχώς, αρκετά μεγάλη μερίδα του πληθυσμού των προσφύγων και μεταναστών, ίσως και λόγω των δυσμενών συνθηκών διαβίωσης τους, αλλά και άλλων λόγων, δεν είναι σε θέση να σεβαστεί τις ιδιοκτησίες που γειτνιάζουν με τους χώρους διαμονής τους και έχουν προξενήσει μεγάλες φθορές και κλοπές”.</p>
      <p>Όλα τα παραπάνω συνιστούν δημόσια υποκίνηση μίσους μέσω και του διαδικτύου.</p>
      <p>Επίσης η παρούσα αναφορά στρέφεται και κατά της Εισαγγελέα για Ρατσιστικά Εγκλήματα Σπυριδούλα Σταυράτη για κατάχρηση εξουσίας και παράβαση καθήκοντος επειδή όταν της υποβλήθηκε η επιστολή της Κιβωτού του Κόσμου τον Ιούνιο 2017 με το ίδιο ακραία ξενόφοβο και ισλαμόφοβο περιεχόμενο δεν προχώρησε σε άσκηση ποινικής δίωξης, όπως δεν φαίνεται να έκανε το ίδιο και με το πρόσφατο ακραία ξενόφοβο και ισλαμόφοβο κείμενο της ΜΚΟ που ίσως να είχε αποτραπεί αν η ΜΚΟ είχε διωχθεί για το κείμενο του 2017, ενώ παράλληλα φέρεται, όπως λέει η ΜΚΟ, να έχει αναθέσει στην ισλαμόφοβη οργάνωση τη φιλοξενία περίπου 200 ασυνόδευτων ανηλίκων που προφανώς στην πλειοψηφία τους προέρχονται από μουσουλμανικές οικογένειες.</p>
      <p>Ακολουθούν τα δημοσιεύματα του “αστραπάρη” της 22 Νοεμβρίου 2019 και 1 Ιουνίου 2017.</p>
      <p>Παρακαλούμε για τις ενέργειές σας καθώς και να μας ενημερώσετε για τον αριθμό πρωτοκόλλου που θα δώσετε στη μήνυση αυτή.</p>
      <p>Με τιμή,</p>
      <p>Παναγιώτης Δημητράς<br/>Ελληνικό Παρατηρητήριο των Συμφωνιών του Ελσίνκι</p>
      <p>
        <b>Ολόκληρη η επιστολή της Κιβωτού του Κόσμου:</b>
      </p>
      <p>Θέμα: Επιστολή διαμαρτυρίας της Κιβωτού του Κόσμου Αιγαίου για την χωροθέτηση της εγκατάστασης του ΠΡΟ.ΚΕ.ΚΑ. Χίου στο Αίπος στο 18ο χλμ. οδού Χίου – Βολισσού</p>
      <p>Αξιότιμες κυρίες/ αξιότιμοι κύριοι,</p>
      <p>Έχοντας ενημερωθεί για την πιθανότητα δημιουργίας του Προαναχωρησιακού Κέντρου Κράτησης Αλλοδαπών (ΠΡΟ.ΚΕ.ΚΑ.) μεταναστών – προσφύγων στο 18ο χιλιόμετρο του δρόμου Χίος – Βολισσός στο όρος Αίπος και δεδομένου ότι ο εν λόγω χώρος ευρίσκεται πλησίον του Χωριού Παιδικής Προστασίας της Κιβωτού στο Αίπος, θεωρούμε αναγκαίο να δηλώσουμε την απόλυτη αντίθεσή μας, διότι θέτει σε άμεσο κίνδυνο το Παιδικό Χωριό της Κιβωτού του Κόσμου και τούτο για τους ακόλουθους λόγους.</p>
      <p>Ως γνωρίζετε, η Κιβωτός του Κόσμου είναι εθελοντικός μη κερδοσκοπικός οργανισμός ειδικής μέριμνας και προστασίας μητέρας και παιδιού, ο οποίος, χρόνια τώρα, διαπρέπει στον πολύ ευαίσθητο τομέα της παιδικής μέριμνας. Ειδικότερα το Παιδικό Χωριό της Κιβωτού του Κόσμου – Αιγαίου που βρίσκεται στο Αίπος της Χίου φιλοξενεί παιδιά με εισαγγελική εντολή από την ευρύτερη περιοχή του Αιγαίου αλλά και της υπόλοιπης Ελλάδας. Ήτοι πρόκειται για περιπτώσεις ανυπεράσπιστων, κακοποιημένων και παραμελημένων ανηλίκων, για τους οποίους η επιμέλεια και η μέριμνα έχει ανατεθεί από το Κράτος στην Οργάνωση μας, ως παρέχουσα όλα τα εχέγγυα προστασίας των ανηλίκων και περιφρούρησης των συμφερόντων τους.</p>
      <p>Πρωταρχικός στόχος του Κέντρου Παιδικής Προστασίας του Αίπους είναι να παρέχει στα παιδιά αυτά ένα απόλυτα ασφαλές περιβάλλον, μέσα στο οποίο θα μπορέσουν να επουλώσουν τις σοβαρές τραυματικές εμπειρίες που έχουν υποστεί από το οικογενειακό περιβάλλον τους. Αυτός είναι και ο λόγος που έχει επιλεγεί η συγκεκριμένη περιοχή και το συγκεκριμένο περιβάλλον για την δημιουργία ενός Χωριού Παιδικής Προστασίας και αυτός είναι ο λόγος που έχει γίνει τεράστια προσπάθεια για τη δημιουργία του Παιδικού Χωριού του Αίπους, προσπάθεια την οποία έχει αγκαλιάσει ο κόσμος της Χίου. Το Χωριό Παιδικής Προστασίας του Αίπους έχει το προτέρημα ότι παρέχει τη δυνατότητα στα 40 παιδιά που κατοικούν σήμερα (με εισαγγελική εντολή) να μεγαλώνουν μέσα στην φύση, σε επαφή και αλληλεπίδραση με το περιβάλλον και τα ζώα, να κάνουν ελεύθερη χρήση των αθλητικών εγκαταστάσεων και εν γένει να απολαμβάνουν ανέμελα και ανέφελα την καθημερινότητα τους. Το ασφαλές αυτό περιβάλλον και οι υφιστάμενες συνθήκες έχουν ευεργετικότατες επιδράσεις στην ανάπτυξη τους και ιδίως στην ομαλή επανένταξη τους στο κοινωνικό γίγνεσθαι.</p>
      <p>Η δημιουργία του ΠΡΟ.ΚΕ.ΚΑ. στο Αίπος, σε κοντινή απόσταση από το Χωριό Παιδικής Προστασίας της Κιβωτού, αποτελεί μεγάλο κίνδυνο για την ασφάλεια τόσο των παιδιών όσο και των υπολοίπων εργαζομένων της Κιβωτού του Κόσμου και αναιρεί τους σκοπούς της σύστασης του Χωριού Παιδικής Προστασίας της Κιβωτού στο Αίπος, καθώς:</p>
      <p>– Η οποιαδήποτε μετακίνηση (νόμιμη ή παράνομη) μεταναστών προς την πόλη της Χίου (και το λιμάνι) θα περνάει αναπόφευκτα από τις εγκαταστάσεις της Κιβωτού του Κόσμου – Αιγαίου στο όρος Αίπος, καθώς ο δρόμος αυτός είναι ο μοναδικός δρόμος που θα οδηγεί από το ΠΡΟ.ΚΕ.ΚΑ. στην πόλη της Χίου.</p>
      <p>– Το Χωριό Παιδικής Προστασίας της Κιβωτού βρίσκεται στο μέσο της διαδρομής από το ΠΡΟ.ΚΕ.ΚΑ. έως τον οικισμό του Βροντάδου και αποτελεί το μοναδικό κατοικήσιμο μέρος σε όλη αυτή την απόσταση. Οποιοσδήποτε (νόμιμος ή παράνομος) μετανάστης αναζητήσει να καλύψει κάποια του ανάγκη (τροφή, νερό, επικοινωνία, διαμονή κ.α.) κατά την διάρκεια της μετακίνησης του, ο μοναδικός χώρος που του δίνει αυτή την δυνατότητα είναι το παιδικό χωριό.</p>
      <p>– Η πρόσβαση στο χωριό, λόγω της έκτασής του (η περίμετρος είναι γύρω στα 1500 μέτρα) και της χαμηλής περίφραξης, είναι αδύνατο να αποτραπεί. Το κλειστό κύκλωμα παρακολούθησης που η Κιβωτός του Κόσμου έχει εγκαταστήσει δεν είναι δυνατόν να καλύψει όλη την έκταση του χωριού, ούτε φυσικά διασφαλίζει την αποτροπή οιωνδήποτε περιστατικών. Το κοντινότερο αστυνομικό τμήμα βρίσκεται σε πάρα πολύ μεγάλη απόσταση, οπότε σε περίπτωση οιουδήποτε περιστατικού, η πρόσβαση της Αστυνομίας δεν θα μπορούσε να είναι άμεση και αποτελεσματική.</p>
      <p>– Η Κιβωτός του Κόσμου δεν είναι σε θέση να αναλάβει τις μεγάλες και πολυέξοδες εργασίες για την υπερύψωση του συνόλου της περίφραξης, την επέκταση για την κάλυψη του συνόλου του χωριού από κλειστό κύκλωμα παρακολούθησης και την ανάθεση σε υπηρεσίες security 24ωρης παρακολούθησης του χώρου (επί 3 άτομα, προκειμένου κα καλυφθεί η έκταση του χωριού).</p>
      <p>– Σε κάθε περίπτωση η μετατροπή του Παιδικού Χωριού της Κιβωτού Αιγαίου τρόπον τινά σε «φρούριο» προς το σκοπό της αποτροπής των πιθανών περιστατικών, σαφέστατα αντιστρατεύεται στο χαρακτήρα της εν λόγω κοινωνικής δομής, και συγκεκριμένα τόσο στον εκ του Νόμου χαρακτήρα της ως «Κέντρο Παιδικής Προστασίας» όσο και στον φυσικό προορισμό της ως ένα χωριό στο οποίο τα παιδιά θα κινούνται με αίσθημα ασφάλειας και ελευθερίας (χαρακτηριστικά αναφέρουμε ότι κάνουν ποδήλατο στους δρόμους του χωριού, παίζουν, φροντίζουν τα ζώα στα διάφορα μέρη του χωριού).</p>
      <p>– Καίτοι αντιλαμβανόμαστε τις ανάγκες που επιβάλλουν την δημιουργία του ΠΡΟ.ΚΕ.ΚΑ., δεν μπορούμε παρά να επισημάνουμε ότι οι ανωτέρω κίνδυνοι επιτείνονται λόγω του ότι η πλειοψηφία των μεταναστών είναι ενήλικοι και άγαμοι άνδρες, που προέρχονται από μουσουλμανικές χώρες με σημαντικές πολιτισμικές διαφορές (οπού π.χ. τα κορίτσια θεωρούνται γυναίκες σε αρκετά μικρότερη ηλικία) και ότι μεταξύ των κρατουμένων θα περιλαμβάνονται παράνομοι, εγκληματίες, πιθανώς, ακόμη και τρομοκράτες.</p>
      <p>– Η εμπειρία έχει αποδείξει ότι, δυστυχώς, αρκετά μεγάλη μερίδα του πληθυσμού των προσφύγων και μεταναστών, ίσως και λόγω των δυσμενών συνθηκών διαβίωσης τους, αλλά και άλλων λόγων, δεν είναι σε θέση να σεβαστεί τις ιδιοκτησίες που γειτνιάζουν με τους χώρους διαμονής τους και έχουν προξενήσει μεγάλες φθορές και κλοπές και ήδη μάλιστα ο Δήμος Χίου έχει κληθεί να καλύψει μεγάλα ποσά για αποζημιώσεις εξαιτίας αυτών των ιδιότυπων ‘επιδρομών’.</p>
      <p>Θέλουμε να τονίσουμε ότι η Κιβωτός του Κόσμου, σαν οργανισμός που έχει ως σκοπό του την παροχή ανθρωπιστικής βοήθειας και έχει εμπράκτως συμβάλλει στην προώθηση ανθρωπιστικών δράσεων, αντιλαμβανόμαστε και συναισθανόμαστε τις ανάγκες οι οποίες επιβάλλουν την δημιουργία ενός ΠΡΟ.ΚΕ.ΚΑ. που αν μη τι άλλο θα πληροί τις εκ του Νόμου απαιτούμενες ευρωπαϊκές προδιαγραφές ασφαλείας και ποιότητας. Επισημαίνουμε ότι η Οργάνωση μας πρώτη επέδειξε αμέριστη έμπρακτη συμπαράσταση στην Πολιτεία για την αντιμετώπιση της προσφυγικής κρίσης, αναλαμβάνοντας, σε συνεργασία με τα συναρμόδια Υπουργεία Εσωτερικών και Εργασίας, αλλά και την Ελληνική Αστυνομία, την φιλοξενία, διαμονή και διατροφή των ασυνόδευτων ανηλίκων προσφύγων και μεταναστών στο Παιδικό Χωριό στο Αίπος, και τούτο χωρίς να επιβαρύνει τον κρατικό προϋπολογισμό. Συνολικά έχουμε φιλοξενήσει περίπου 200 ασυνόδευτους ανήλικους πρόσφυγες και μετανάστες, οι οποίοι αρχικώς διέμεναν σε κοινούς χώρους κράτησης – διαμονής, είμαστε δε διατεθειμένοι να συνδράμουμε την Ελληνική Πολιτεία σε περίπτωση που κάτι τέτοιο απαιτηθεί.</p>
      <p>Ωστόσο, η αδήριτη και πιεστική (για την Ελληνική Πολιτεία και τις τοπικές αρχές) ανάγκη για χωροθέτηση ενός ΠΡΟ.ΚΕ.ΚΑ. στη Χίο, την οποία συμμεριζόμαστε πλήρως, δεν θα πρέπει να σας οδηγήσουν σε μια απόφαση που ενδεχομένως να λύσει ένα πρόβλημα, δημιουργώντας ένα άλλο μεγαλύτερο. Είναι δεδομένο πως δύο κέντρα που θα φιλοξενούν δύο τόσο διαφορετικές πληθυσμιακές μονάδες με τόσο διαφορετικούς προορισμούς (ένα παιδικό χωριό με φιλοξενούμενους – κατόπιν εισαγγελικής εντολής – ανηλίκους που επιδιώκει την ανάπτυξη και επανένταξη τους υπό καθεστώς ελευθερίας και ένα κέντρο κράτησης αλλοδαπών που επιδιώκει την – κατά τις διατάξεις του νόμου – ασφαλή φύλαξη τους υπό καθεστώς περιορισμού της ελευθερίας) δεν μπορούν να συνυπάρξουν, αφού η δημιουργία του δευτέρου θα καταστρέψει το πρώτο. Και αυτό γιατί η ασφαλής φύλαξη των κρατουμένων αλλοδαπών αποτελεί ένα στόχο της Ελληνικής Πολιτείας που δεν είναι δεδομένο ότι θα επιτυγχάνεται, η πράξη δε έχει δείξει ότι συνήθως κάτι τέτοιο δεν είναι εφικτό.</p>
      <p>Ενδεχόμενες δε υποσχέσεις για πλήρη τήρηση των ευρωπαϊκών προδιαγραφών ασφαλείας και για ένα «ερμητικά κλειστό» ΠΡΟ.ΚΕ.ΚΑ., από το οποίο οι κρατούμενοι αλλοδαποί δεν θα μπορούν να εξέλθουν, είναι σαφές ότι γρήγορα θα αποδειχθούν ανεφάρμοστες στην πράξη. Χαρακτηριστικώς αναφέρουμε ότι ακόμη και από ιδρύματα υψίστης ασφαλείας γίνονται αποδράσεις κρατουμένων. Η σχετική εμπειρία και η κοινή λογική μας οδηγούν στο να υποθέτουμε βασίμως ότι εν προκειμένω ο σχετικός κίνδυνος είναι απείρως μεγαλύτερος, αφού το εν λόγω ΠΡΟ.ΚΕ.ΚΑ. θα εγκαθιδρυθεί σε απομακρυσμένη περιοχή (στην οποία για ευνόητους λόγους δεν θα θέλουν να μείνουν οι υπό κράτηση αλλοδαποί), όπου θα κρατούνται για τεράστια χρονικά διαστήματα (αφού η πράξη καταδεικνύει ότι οι απελάσεις δεν γίνονται εγκαίρως) υπεράριθμοι κρατούμενοι (αφού λόγω των μη έγκαιρων απελάσεων ο αριθμός θα αυξάνεται) που θα δεινοπαθούν λόγω των ακραίων κλιματολογικών συνθηκών (σημειώνεται ότι το «18» που βρίσκεται σε μικρή απόσταση από τη διασταύρωση για τον Ανάβατο είναι αρκετά υψηλό σημείο και εκτεθειμένο στο βοριά) σε ένα κέντρο που θα εγκαθιδρυθεί προχείρως (μέσα σε μικρό χρονικό διάστημα των 4 μηνών), και το οποίο θα διαθέτει πενιχρά μέσα για τους κρατούμενους αλλά και για τη φρούρηση-ασφάλεια του (λόγω της δυσχερέστατης οικονομικής κατάστασης της οικονομίας).</p>
      <p>Όλα τα ανωτέρω καθιστούν πρόδηλους τους κινδύνους που διατρέχει η πιο κοντινή εγκατάσταση στο ΠΡΟ.ΚΕ.ΚΑ. που είναι το Χωριό Παιδικής Προστασίας της Κιβωτού στο Αίπος, καθώς και τους ιδιαίτερους λόγους που καθιστούν την απόφαση για την χωροθέτηση του ΠΡΟ.ΚΕ.ΚΑ. στο Αίπος μια λύση καταστρεπτική για την εν λόγω κοινωνική και κοινωφελή δομή μας. Είναι δε προφανές ότι το κριτήριο της μη ύπαρξης κοινωνικών αντιδράσεων (ή έστω της ύπαρξης μικρής κλίμακας μεμονωμένων αντιδράσεων) εκ μέρους των τοπικών κοινωνιών στην επικείμενη εγκατάσταση ΠΡΟ.ΚΕ.ΚΑ. στο Αίπος, λόγω του απομακρυσμένου αυτής από κατοικημένες περιοχές, το οποίο προφανώς υπαγορεύει την εν λόγω απόφαση σας, δεν δύναται να χαρακτηρισθεί επαρκές ούτε δίκαιο για τη λήψη μιας τόσο σημαντικής απόφασης.</p>
      <p>Για τους λόγους αυτούς, αντιτιθέμεθα απόλυτα στην πιθανότητα εγκατάστασης ΠΡΟ.ΚΕ.ΚΑ. στην ευρύτερη περιοχή του Αίπους όπου εγκαθίσταται το χωριό παιδικής προστασίας της Κιβωτού του Κόσμου – Αιγαίου και σας καλούμε να επανεξετάσετε την απόφαση σας, αναλογιζόμενοι τις συνέπειες αυτής και τη σχετική ευθύνη σας.</p>
      <p>Άλλως, και με ρητή επιφύλαξη κάθε δικαιώματος μας, καθιστούμε υπεύθυνους για κάθε επικείμενο συμβάν όλους όσους συναίνεσαν ή συναινέσουν στην επιλογή του εν λόγω μέρους και στη δημιουργία ενός ΠΡΟ.ΚΕ.ΚΑ. στην ευρύτερη περιοχή του όρους Αίπους πλησίον των εγκαταστάσεων του Χωριού Παιδικής Προστασίας της Κιβωτού.</p>
      <p>Όλα αυτά ας ληφθούν σοβαρά υπόψη από τους αρμόδιους που διατείνονται ότι στέκονται κοντά στα παιδιά.. ακόμη κι αν αυτά δεν έχουν δικαίωμα.. ψήφου!</p>
    </article>
  </body>
</html>