<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-ukrayina-mozhe-soboyu-pyshatys-mizhnarodni-eksperty-pro-reformy-ta-borotbu-z-koruptsiyeyu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T17:07:21+00:00"/>
    <meta property="og:title" content="Україна може собою пишатись – міжнародні експерти про реформи та боротьбу з корупцією"/>
    <meta property="og:description" content="Україна співпрацює з ініціативою Відкритий уряд з 2011 року. Що за цей час встигла країна, якою її бачать міжнародні експерти та як побороти корупцію – у матеріалі Фактів ICTV."/>
  </head>
  <body>
    <article>
      <h1>Україна може собою пишатись – міжнародні експерти про реформи та боротьбу з корупцією</h1>
      <address>
        <time datetime="2019-11-25T17:07:21+00:00">25 Nov 2019, 17:07</time>
      </address>
      <p>Україна співпрацює з ініціативою Відкритий уряд з 2011 року. Що за цей час встигла країна, якою її бачать міжнародні експерти та як побороти корупцію – у матеріалі Фактів ICTV.</p>
      <p>Вже дев’ять років Україна бере участь у міжнародній ініціативі ООН Партнерство Відкритий уряд. Ми одна з 78 країн, яка працює у цьому напрямі. Міжнародні експерти відзначають – ми зробили проривні кроки у боротьбі з корупцією за цей час.</p>
      <p>В рамках ініціативи країни-учасниці спільно з інститутами громадського суспільства розробляють План дій на два роки, а потім реалізують ці положення на практиці.</p>
      <p>Основна мета ініціативи – зробити доступ до публічної інформації про діяльність органів влади максимально простим та залучити громадськість до формування державної політики.</p>
      <p>Журналістка Фактів ICTV Ольга Читайло побувала в офісі Партнерства Відкритий уряд і поспілкувалась з експертами про Україну та її успіхи.</p>
      <h3>2014 рік як переломний момент</h3>
      <p>Україна почала рухатись у правильному напрямі після 2014 року. Хоча перший План дій для нашої країни був розроблений ще у 2012 році, згадує <b>Тінатін Нінуа</b>, координатор українських проектів у рамках програми Відкритий уряд.</p>
      <blockquote>– Він був не дуже амбітним і не містив трансформаційних реформ. Був втілений ще до великих змін в Україні – до Революції Гідності.</blockquote>
      <p>Наступні ж Плани дій, відмічає експерт, значно відрізнялись щодо характеру зобов’язань, амбіцій та цілей.</p>
      <blockquote>– Я б сказала, що найбільш значимі реформи почались у 2014 році, коли був розроблений другий План дій.</blockquote>
      <p>Останні роки стали проривом для нашої країни щодо у питаннях виведення публічних даних у громадський доступ.<i> </i> Експерт відмічає, за цей час Україна змогла <b>закласти базу для боротьби з корупцією та створити так звану екосистему</b>, в якій можна продовжувати розвивати реформи:</p>
      <figure>
        <img src="https://fakty.com.ua/wp-content/uploads/2019/11/25/Screenshot_1-2.jpg?1574690109"/>
      </figure>
      <blockquote>– Україна пройшла довгий шлях за ці п’ять років. Це були роки, коли започаткували багато провідних відкритих ініціатив, для прикладу публічні закупівлі <i>ProZorro</i>, система електронних декларацій НАЗК та багато інших, які були дуже необхідні, щоб зробити інформацію доступною для суспільства.</blockquote>
      <p>Програма дій сприяла більшій обізнаності суспільства у цих реформах, привернула його увагу до результатів. Тінатін Нінуа відзначає – <b>Україна може собою пишатись.</b></p>
      <h3>В очікуванні перших результатів </h3>
      <p>Після президентських виборів навесні 2019 року за Україною спостерігає весь світ. Повне перезавантаження влади має принести результати, зокрема і щодо боротьби з корупцією.</p>
      <p>Вже декілька років працюють НАБУ та САП, цього року запустили Антикорупційний суд. Тепер, відмічає експерт, всі чекають перших результатів.</p>
      <blockquote>– Для того, щоб принести справжні результати, маємо імплементувати мінімальний набір антикорупційних реформ і впевнитись, що є контакт – ті чиновники, які вчинили корупційні злочини, мають постати перед правосуддям.</blockquote>
      <p>Коли антикорупційна система почне давати перші результати, це доведе, що Україна може успішно впроваджувати реформи.</p>
      <p>При цьому вона зазначає – новообрані президент та уряд вже зробили чимало амбітних заяв.</p>
      <blockquote>– Вони виглядають дуже багатообіцяюче в тому, що хочуть зробити і якими бачать наступні реформи – приватизація, ринок землі.</blockquote>
      <p>Тепер важливо долучити до діалогу суспільство, розтлумачити, навіщо ці реформи впроваджують та які їх цілі, адже такі питання як ринок землі дуже болісні для українського суспільства.</p>
      <blockquote>– Дуже важливо, щоб держава зрозуміло комунікувала з суспільством.</blockquote>
      <h3>Запровадження найкращих світових практик </h3>
      <p>У 2014 році Велика Британія стала першою країною, яка відкрила дані про власників компаній, згадує <b>Джо Фоті, </b>головний науковий співробітник Партнерства Відкритий уряд. Її приклад наслідували інші країни – Північна Африка, Кенія, Нігерія.</p>
      <figure>
        <img src="https://fakty.com.ua/wp-content/uploads/2019/11/25/Dzho.jpg?1574690426"/>
      </figure>
      <p>В України з 2016 році будь-хто може подивитись відкриті дані про власника компанії, юридичну або фізичну особу через Єдиний державний реєстр.</p>
      <p>Але найбільшим досягненням України експерти називають програму державних закупівель ProZorro, аналог якої є і в США. За даними компанії Open Contracting Partnershiр, після запровадження ProZorro Україна заощадила мільярди гривень, унікальність постачальників товарів та послуг зросла на 45%, а кількість сесій пошуку інформації про контракти збільшилась в тисячу разів.</p>
      <p>Джо Фоті продемонстрував схожу американську платформу, де з легкістю можна відстежити, скільки федеральних коштів витратив штат, скільки прямих надходжень, грантів, контрактів він має та які компанії отримують найбільші видатки.</p>
      <h3>Албанія як приклад судової реформи</h3>
      <p>Експерт називає три ключові кроки у запровадженні реформ, що допомагають подолати корупцію в країні.</p>
      <ul>
        <li>По-перше, знищити будь-які можливості для отримання хабарів.</li>
        <li>По-друге, організувати публічну інформацію таким чином, щоб суспільство могло самостійно знаходити відхилення. Наприклад, корупційні схеми.</li>
        <li>По-третє, сформувати ефективний канал комунікації із суспільством, щоб фіксувати і реагувати на скарги та зауваження людей.</li>
      </ul>
      <p>У приклад Україні експерт наводить Албанію, до судової системи якої також була прикута чимала увага.</p>
      <blockquote>– Албанія провела масштабну реформу. Для прикладу, відкрила дані щодо сертифікації та легальності нотаріусів. Якщо суспільство має сумніви щодо доброчесності судді, це можна легко перевірити. Цими інспекціями опікується незалежна судова колегія.</blockquote>
      <p>Отже, Україна в очах міжнародних експертів – країна, яка робить чималі успіхи в державному реформуванні. Тепер важливо не зупинятись на досягнутому, а потроху нарощувати на базу, що вже існує, нові ініціативи.</p>
      <related>
        <a href="https://fakty.com.ua/ua/ukraine/20190905-femida-vs-koruptsiya-chy-bude-efektyvnym-antykoruptsijnyj-sud/"/>
        <a href="https://fakty.com.ua/ua/opinion/kurs-na-nato-skilki-ukrayina-vitrachaye-na-oboronu-i-chi-dostatno-tsogo-dlya-vstupu/"/>
        <a href="https://fakty.com.ua/ua/ukraine/20191122-v-ukrayini-na-top-rivni-absolyutno-nemaye-koruptsiyi-prem-yer-ministr/"/>
      </related>
    </article>
  </body>
</html>