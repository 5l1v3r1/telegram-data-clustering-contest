<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/presedintele-klaus-iohannis-a-semnat-decretul-de-eliberare-din-functie-a-judecatoarei-care-l-a-condamnat-pe-liviu-dragnea-18615758"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T17:23:39+00:00"/>
    <meta property="og:title" content="Preşedintele Klaus Iohannis a semnat decretul de eliberare din funcţie a judecătoarei care l-a condamnat pe Liviu Dragnea"/>
    <meta property="og:description" content="Klaus Iohannis a semnat, luni, decretul pentru eliberarea din funcţie de judecător la Înalta Curte de Casaţie şi Justiţie (ÎCCJ) a Geaninei Cristina Arghir, pe motiv de pensionare, anunţă Administraţia Prezidenţială. Aceasta a făcut parte din completul de trei care l-a condamnat pe Liviu Dragnea."/>
  </head>
  <body>
    <article>
      <h1>Preşedintele Klaus Iohannis a semnat decretul de eliberare din funcţie a judecătoarei care l-a condamnat pe Liviu Dragnea</h1>
      <address><time datetime="2019-11-25T17:23:39+00:00">25 Nov 2019, 17:23</time> by <a rel="author">Elena Crangasu, Mediafax</a></address>
      <p>Klaus Iohannis a semnat, luni, decretul pentru eliberarea din funcţie de judecător la Înalta Curte de Casaţie şi Justiţie (ÎCCJ) a Geaninei Cristina Arghir, pe motiv de pensionare, anunţă Administraţia Prezidenţială. Aceasta a făcut parte din completul de trei care l-a condamnat pe Liviu Dragnea.</p>
      <p>„Decret privind eliberarea din funcţia de judecător la Înalta Curte de Casaţie şi Justiţie a doamnei Geanina-Cristina Arghir – pensionare, la data de 25 noiembrie 2019”, informează Administraţia Prezidenţială.</p>
      <p>Şeful statului a mai semnat alte două decrete privind eliberarea din funcţie a altor două judecătoare, Simona-Cătălina Marinescu şi Corina-Rodica Popovici, de la Curtea de Apel Oradea, pe motiv de pensionare.</p>
      <p>Geanina-Cristina Arghir a făcut parte din completul de trei judecători care l-a condamnat pe Liviu Dragnea în dosarul DGASPC Teleorman.</p>
      <p>Tot Cristina Arghir, în acea perioadă judecătoare la Curtea de Apel Bucureşti, a făcut parte din completul care l-a condamnat pe Mohamad Munaf, implicat în răpirea jurnaliştilor români la Bagdad, în 24 aprilie 2008, la 10 ani de închisoare pentru fapte de terorism.</p>
    </article>
  </body>
</html>