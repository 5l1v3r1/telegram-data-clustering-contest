<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121541/nie-widac-troski-o-dzieci-lecz-o-dobre-samopoczucie-homoseksualistow-siarkowska-mocno-o-postulatach-lewicy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T17:04:00+00:00"/>
    <meta property="og:title" content="&quot;Nie widać troski o dzieci, lecz o dobre samopoczucie homoseksualistów&quot;. Siarkowska mocno o postulatach lewicy"/>
    <meta property="og:description" content="W tym wszystkim, w tych postulatach LGBT czy skrajnej lewicy nie widać tej troski o dzieci, lecz o homoseksualistów i ich dobre samopoczucie – podkreśliła Anna Maria Siarkowska."/>
  </head>
  <body>
    <article>
      <h1>"Nie widać troski o dzieci, lecz o dobre samopoczucie homoseksualistów". Siarkowska mocno o postulatach lewicy</h1>
      <address>
        <time datetime="2019-11-25T17:04:00+00:00">25 Nov 2019, 17:04</time>
      </address>
      <h4>W tym wszystkim, w tych postulatach LGBT czy skrajnej lewicy nie widać tej troski o dzieci, lecz o homoseksualistów i ich dobre samopoczucie – podkreśliła Anna Maria Siarkowska.</h4>
      <p>Włodarz Poznania, Jacek Jaśkowiak, który chce startować w wyborach prezydenckich, otwarcie powiedział co myśli nt. legalizacji tzw. małżeństw homoseksualnych. – To jest kwestia dyskusji. Natomiast na pewno należy zapewnić osobom, które pozostają w związkach homoseksualnych takie prawa, jakie są w małżeństwie. Mam tu na myśli przede wszystkim możliwość uzyskiwania w szpitalu odpowiedniej dokumentacji, dziedziczenia i te wszystkie inne elementy, które się z tym wiążą – powiedział dziś na antenie RMF FM. Dopytywany wprost, czy gdyby to od niego zależało, małżeństwa homoseksualne byłyby w Polsce legalne, prezydent Poznania odpowiedział krótko: "tak".</p>
      <p>Deklarację tę skomentowała w rozmowie z portalem Telewizjarepublika.pl Anna Maria Siarkowska. Zdaniem poseł, takie słowa Jaśkowiaka świadczą o tym, że polityk ten popiera również adopcję dzieci przez pary homoseksualne. – Takimi wypowiedziami, pan Jaśkowiak dołącza do chóru lewicy, która chce odebrać dzieciom prawo do posiadania taty i mamy – wskazała. Zdaniem Siarkowskiej, odbieranie dzieciom ich praw jest znakiem rozpoznawczym lewicy, która - jak stwierdziła - postuluje odbieranie dzieciom prawa do narodzin, teraz prawa do posiadania taty i mamy. – Ostatnie postulaty lewicy, te które dotyczą seksualizacji dzieci, mają im odebrać beztroskie dzieciństwo i niewinność. Wszystko to lewica czyni w służbie ideologii – dodała.</p>
      <p>Mówiąc o adopcji Siarkowska podkreśliła, że za jej pośrednictwem realizuje się prawo dzieci do posiadania rodziców adopcyjnych, nie zaś rodzicó do posiadania dziecka. – W tym wszystkim, w tych postulatach LGBT czy skrajnej lewicy nie widać tej troski o dzieci, lecz o homoseksualistów i ich dobre samopoczucie – skwitowała polityk.</p>
      <footer>/ Źródło: telewizjarepublika.pl <br/>/ api</footer>
    </article>
  </body>
</html>