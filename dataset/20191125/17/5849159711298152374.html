<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/national-news-telugu/former-prime-ministers-family-no-longer-entitled-for-spg-protection-1-1-10610583.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T17:08:00+00:00"/>
    <meta property="og:title" content="మాజీ ప్ర‌ధానుల‌కు, వారి కుటుంబాల‌కు ఇక ఎస్పీజీ ఉండ‌దు.."/>
    <meta property="og:description" content="హైద‌రాబాద్‌: కేంద్ర హోంశాఖ స‌హాయమంత్రి కిష‌న్ రెడ్డి.. ఇవాళ లోక్‌స‌భ‌లో ఎస్పీజీ స‌వ‌ర‌ణ బిల్లును ప్ర‌వేశ‌పెట్టారు. కేవ‌లం ప్ర‌ధానికి మాత్ర‌మే ఎస్పీజీ భ‌ద్ర‌త క"/>
  </head>
  <body>
    <article>
      <h1>మాజీ ప్ర‌ధానుల‌కు, వారి కుటుంబాల‌కు ఇక ఎస్పీజీ ఉండ‌దు..</h1>
      <address>
        <time datetime="2019-11-25T17:08:00+00:00">25 Nov 2019, 17:08</time>
      </address>
      <p>హైద‌రాబాద్‌: కేంద్ర హోంశాఖ స‌హాయమంత్రి కిష‌న్ రెడ్డి.. ఇవాళ లోక్‌స‌భ‌లో ఎస్పీజీ స‌వ‌ర‌ణ బిల్లును ప్ర‌వేశ‌పెట్టారు. కేవ‌లం ప్ర‌ధానికి మాత్ర‌మే ఎస్పీజీ భ‌ద్ర‌త క‌ల్పించాల‌న్న ఉద్దేశంతో స‌వ‌ర‌ణ బిల్లును ప్ర‌వేశ‌పెట్టారు. ప్ర‌ధానిగా బాధ్య‌త‌ల నుంచి త‌ప్పుకున్న త‌ర్వాత కేవ‌లం ఏడాది కాలం వ‌ర‌కు ఎస్పీజీ భ‌ద్ర‌త క‌ల్పించేందుకు బిల్లులో స‌వ‌ర‌ణ‌లు తీసుకువ‌చ్చారు. స్పెష‌ల్ ప్రొటెక్ష‌న్ గ్రూపుతో .. మాజీ ప్ర‌ధానుల‌కు, వారి కుటుంబాల‌కు భ‌ద్ర‌త క‌ల్పిస్తారు. ప్ర‌స్తుతం అమ‌లులో ఉన్న చ‌ట్టం ప్ర‌కారం ప‌దేళ్ల వ‌ర‌కు మాజీ ప్ర‌ధానుల‌కు భ‌ద్ర‌త ఉంటుంది. ఒక‌వేళ వారికి ఏదైనా బెదిరింపులు ఉంటే, అవ‌స‌రాన్ని బ‌ట్టి ఎస్పీజీ భ‌ద్ర‌త‌ను పొడిగిస్తారు. అయితే తాజాగా గాంధీ ఫ్యామిలీకి ఎస్పీజీని ఎత్తివేయ‌డంతో ఇది వివాదంగా మారింది. సోనియా, రాహుల్‌, ప్రియాంకా గాంధీల‌కు ఎస్పీజీ భ‌ద్ర‌త‌ను ఎత్తివేశారు. మాజీ ప్ర‌ధాని మ‌న్మోహ‌న్‌కు కూడా ఈ భ‌ద్ర‌త‌ను తొల‌గించారు. మాజీల‌కు కేవ‌లం ఒక ఏడాది మాత్ర‌మే ఎస్పీజీ భ‌ద్ర‌త క‌ల్పించాల‌ని కొత్త‌గా బిల్లులో స‌వ‌ర‌ణ చేయ‌నున్నారు. <br/><br/>ప్ర‌స్తుతం మ‌న్మోహ‌న్‌కు జెడ్‌ప్ల‌స్ సెక్యూర్టీ ఇస్తున్నారు. గాంధీ ఫ్యామిలీకి సీఆర్‌పీఎఫ్ భ‌ద్ర‌త క‌ల్పిస్తున్న‌ది. జెడ్‌ప్ల‌స్ సెక్యూర్టీ అంటే సుమారు వంద మంది సీఆర్‌పీఎఫ్ బృందం గాంధీ కుటుంబీకుల‌కు ర‌క్ష‌ణ‌గా ఉంటుంది. గాంధీ ఫ్యామిలీకి ఈనెల‌లోనే ఎస్పీజీ భ‌ద్ర‌త‌ను తొల‌గించారు. మ‌న్మోహ‌న్ ఫ్యామిలీకి ఆగ‌స్టులోనే తొల‌గించారు. గ‌తంలో 1991, 94, 1999లో ఎస్పీజీ భ‌ద్ర‌త యాక్ట్‌లో స‌వ‌ర‌ణ చేప‌ట్టారు. 1984లో మాజీ ప్ర‌ధాని ఇందిరా గాంధీ హ‌త్య త‌ర్వాత 1985లో ఎస్పీజీ ద‌ళాన్ని ఏర్పాటు చేశారు. 1998లో ఎస్పీజీ చ‌ట్టాన్ని రూపొందించారు. ప్ర‌తి ఏడాది భ‌ద్ర‌త‌ను స‌మీక్షించిన త‌ర్వాత సెక్యూర్టీని రెన్యువ‌ల్ చేస్తారు.</p>
    </article>
  </body>
</html>