<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/fotbal/zahranicni-souteze/to-je-prava-italie-sudi-vyloucil-tri-hrace-behem-peti-minut_535609.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T17:38:00+00:00"/>
    <meta property="og:title" content="To je pravá Itálie! Sudí vyloučil tři hráče během pěti minut"/>
    <meta property="og:description" content="Fotbalisté Cagliari v dohrávce 13. kola italské ligy neudrželi vedení 2:0 a v Lecce remizovali 2:2. Rozhodčí Maurizio Marini v divokém utkání nařídil dvě..."/>
  </head>
  <body>
    <article>
      <h1>To je pravá Itálie! Sudí vyloučil tři hráče během pěti minut</h1>
      <address><time datetime="2019-11-25T17:38:00+00:00">25 Nov 2019, 17:38</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Fotbalisté Cagliari v dohrávce 13. kola italské ligy neudrželi vedení 2:0 a v Lecce remizovali 2:2. Rozhodčí Maurizio Marini v divokém utkání nařídil dvě penalty, po jedné na každé straně, a v závěru za necelých pět minut vyloučil tři hráče.</b>
      </p>
      <p>Cagliari v zápase, který byl v neděli o den odložen kvůli podmáčenému terénu, dlouho mířilo za výhrou, díky níž by se bodově dotáhlo na třetí Lazio Řím. Hosté po penaltě Joaa Pedra a přesné střele Nainggolana v 67. minutě vedli 2:0, ale závěr nezvládli.</p>
      <p>Nejprve obránce Cacciatore rukou vyrazil míč směřující do branky, dostal červenou kartu a Lapadula z penalty snížil. Autor gólu okamžitě běžel pro míč, dostal se ale do potyčky s brankářem Olsenem, který balon nesportovně zakopl. Švédský reprezentační gólman udeřil protihráče pěstí a sudí Marini ho vyloučil, červenou kartu však poměrně přísně udělil i domácímu střelci.</p>
      <p>Lecce pak krátkou přesilovku využilo, když se v první ze sedmi nastavených minut trefil k tyči Calderoni. Nováček soutěže potřetí za sebou doma remizoval, o body dokázal obrat i mistrovský Juventus a v tabulce je sedmnáctý. Cagliari už 11 kol neprohrálo a je čtvrté.</p>
    </article>
  </body>
</html>