<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/otkaz-zbog-trampovog-sticenika/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T17:49:24+00:00"/>
    <meta property="og:title" content="Otkaz zbog Trampovog štićenika"/>
    <meta property="og:description" content="Smena američkog sekretara za mornaricu Ričarda Spensera najnoviji je obrt situacije u sagi oko desetara Edvarda Galagera, pripadnika SEALS - elitne mornaričke jedinice &quot;Foka&quot;."/>
  </head>
  <body>
    <article>
      <h1>Otkaz zbog Trampovog štićenika</h1>
      <h2>Šef Pentagona smenio sekretara za mornaricu</h2>
      <address><time datetime="2019-11-25T17:49:24+00:00">25 Nov 2019, 17:49</time> by <a rel="author">I. Š. M.</a></address>
      <p>
        <b>Smena američkog sekretara za mornaricu Ričarda Spensera najnoviji je obrt situacije u sagi oko desetara Edvarda Galagera, pripadnika SEALS – elitne mornaričke jedinice „Foka“.</b>
      </p>
      <p>Nezadovoljan načinom na koji je postupao u slučaju Galagera, koji je optužen za ratne zločine u Iraku 2017, američki ministar odbrane Mark Esper otpustio je sekretara Spensera. Mada je Galager oslobođen optužbe za ubistvo tinejdžera, borca Islamske države 2017, proglašen je krivim zato što se fotografisao pored tela ubijenog ratnika zbog čega mu je oduzet čin.</p>
      <p>Posle intervencije Trampa prošle nedelje, on je pomilovan i vraćen mu je čin – značka sa trozupcem, koja označava članstvo u elitnoj jedinici komandosa – a predsednik lično se založio i da se on vrati na platni spisak, što bi mu omogućilo da se povuče sa punom penzijom.</p>
      <p>Činjenica da je Spenser zatražio da se slučaj Galager ponovo razmotri nakon najava da će se petoro Galagerovih kolega sastati 2. decembra da razmotre disciplinski postupak protiv njega, te da li može da nastavi da nosi značku, nagnao je Trampa da se ponovo umeša.</p>
      <p>„Mornarica neće oduzimati značku Ediju Galageru, pripadniku SEALS. Slučaj je jako loše vođen od početka. Vratite se poslu!“, reagovao je Tramp na Tviteru.</p>
      <p>Gostujući u omiljenoj predsednikovoj emisiji na Foks njuzu, Galager je kazao da su se zvaničnici u mornarici urotili protiv njega.</p>
      <p>„Mogli su u bilo kojem trenutku da mi oduzmu značku trozupca. Sada su se setili pošto mi je predsednik vratio čin“.</p>
      <p>Galager je, takođe, rekao da želi da se penzioniše 30. novembra „sa svim počastima koje sam zaslužio“. Edvarda Galagera je, inače, mornarici prijavio sopstveni vod prošlog proleća. Nekoliko drugih komandosa prijavilo je da je pucao u civile i nožem ubio zarobljenog mladog borca Islamske države u Iraku 2017. Takođe je bio optužen za opstrukciju pravde pošto je pretio da će ubiti vojnike koji su ga prijavili.</p>
      <p>Spenserovo otpuštanje je dramatičan zaokret u politički veoma obojenom slučaju, piše Gardijan. Navodi se da je slučaj izložilo sve pukotine u odnosu Trampa prema visoko rangiranim pripadnicima američke vojske i otvorio pitanje o ulozi glavnokomandujućeg u pitanjima vojne pravde.</p>
      <p>Kako je objavljeno iz Pentagona nedelju, Esper je zatražio ostavku Spensera „pošto je saznao da je sekretar za mornaricu privatno predložio zvaničnicima Bele kuće da će, ukoliko prestanu da se mešaju u postupak protiv Galagera, osigurati da se on na kraju penzioniše sa značkom“.</p>
      <p>Vašington post je pisao da Spenser ovakav predlog nije izneo i svom prvom nadređenom Esperu zbog čega ga je „ovako ponašanje duboko uznemirilo“. „Nažalost, kao rezultat svega utvrdio sam da više nemam poverenja u Spensera te da ne može da nastavi da obavlja funkciju. Ričardu želim sve najbolje“, navodi se u poruci ministra odbrane.</p>
      <p>U pisanoj ostavci, Spenser je opisao da je „vladavina zakona u oružanim snagama ono što nas izdvaja od naših protivnika“ te da je „dobar red i disciplina ono što je omogućilo našu pobedu protiv strane tiranije“. U direktnom osvrtu na Trampa, Spenser je naveo: „Nažalost postalo je očigledno da više ne delim ista shvatanja sa glavnokomandujućim u vezi sa ključnim principima reda i discipline“.</p>
      <p>Tramp je na Tviteru odgovorio da nije zadovoljan načinom na koji je Galagerovo suđenje obavljala mornarica.</p>
      <p>„Sa njim se postupa veoma loše, ali uprkos tome bio je potpuno oslobođen svih glavnih optužbi“, rekao je, priznajući da mu je vraćen čin. Predsednik je kazao i da će američki ambasador u Norveškoj Ken Brajtvejt biti predložen za Spenserovog naslednika.</p>
      <h3>Povezani tekstovi:</h3>
    </article>
  </body>
</html>