<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rosja/311259917-Katalonska-gra-Wladimira-Putina.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:51:00+00:00"/>
    <meta property="og:title" content="Katalońska gra Władimira Putina"/>
    <meta property="og:description" content="Madryt podejrzewa, że Kreml angażował się w przebieg referendum niepodległościowego w Barcelonie. Moskwa skompromituje katalońskich separatystów?"/>
  </head>
  <body>
    <article>
      <h1>Katalońska gra Władimira Putina</h1>
      <address><time datetime="2019-11-25T17:51:00+00:00">25 Nov 2019, 17:51</time> by <a rel="author">Rusłan Szoszyn</a></address>
      <p>
        <b>Madryt podejrzewa, że Kreml angażował się w przebieg referendum niepodległościowego w Barcelonie. Moskwa skompromituje katalońskich separatystów?</b>
      </p>
      <p>Hiszpański dziennik „El Pais", powołując się na źródła w organach ścigania poinformował, że prokurator generalny Manuel Garcia-Castellon prowadzi śledztwo w sprawie związków katalońskich secesjonistów z rosyjskimi służbami specjalnymi. Dochodzenie, jak wynika z doniesień, skupia się głównie na działalności elitarnej jednostki rosyjskiego wywiadu wojskowego (GRU) ukrywającej pod numerem 29155.</p>
      <p>Według hiszpańskich mediów w październiku ubiegłego roku zatrzymano dwóch podejrzanych – Ukraińca i Rosjanina – którzy jechali w kierunku granicy z Francją samochodem zarejestrowanym na Białorusi. Mieli przy sobie nowiutki rosyjski granat M-75. Dziennik „El Mundo" twierdzi, że podejrzewa się ich o związki z oficerem GRU Denisem Siergiejewym, wobec którego w Hiszpanii również toczy się śledztwo. W lutym międzynarodowa grupa dziennikarzy śledczych Bellingcat donosiła, że Siergiejew był w Barcelonie 29 września 2017 r., dwa dni przed referendum niepodległościowym w Katalonii, i pozostał do dnia głosowania 1 października. Granicę przekraczał jako Sergiej Fedotow.</p>
      <p>Także amerykański dziennik „New York Times" informował, że zachodnie służby bezpieczeństwa tropią funkcjonariuszy rosyjskiej jednostki 29155 co najmniej od dziesięciu lat. Z doniesień „NYT" wynikało, że byli oni zaangażowani w „destabilizację Mołdawii", mieli też stać za udaremnionym zamachem stanu w Czarnogórze w 2016 roku. Organy ścigania w Podgoricy ustaliły wtedy, że szykowany był m.in. zamach na premiera kraju, co miało przeszkodzić w przyjęciu Czarnogóry do NATO.</p>
      <p>Z informacji „NYT" wynikało też, że GRU stało nie tylko za otruciem byłego pułkownika GRU Siergieja Skripala i jego córki w Wielkiej Brytanii, ale również bułgarskiego handlarza bronią Jemieliana Gebrewa, który dostarczał uzbrojenie na Ukrainę.</p>
      <p>Odchodzący szef hiszpańskiej dyplomacji Josep Borrell przy okazji czerwcowego szczytu G20 w Japonii wprost zapytał o działalność GRU w Hiszpanii ministra spraw zagranicznych Rosji Siergieja Ławrowa. Ten odparł, że „nic mu o tym nie wiadomo".</p>
      <p>Wiele wskazuje na to, że Moskwa od lat bierze aktywny udział w życiu politycznym Hiszpanii. Marbella, miasto położone na południu kraju nad Morzem Śródziemnym, jest jednym z ulubionych miejsc rosyjskich oligarchów i wymarzonym miejscem spokojnej emerytury dla wielu byłych i obecnych skorumpowanych rosyjskich polityków i urzędników. Władze w Madrycie znają te nazwiska, więc Moskwa nie chciałaby na dobre skłócić się z Hiszpanami. To jednak nie przeszkadza prowadzić Kremlowi podwójnej gry.</p>
      <p>Z doniesień „El Pais" wynika, że policja w Madrycie prowadzi postępowanie wobec Victora Terradellasa, doradcy zbiegłego do Brukseli lidera katalońskich separatystów Carlesa Puigdemonta. To właśnie jego w październiku 2017 r. Terradellas miał zapewniać, że w przypadku ogłoszenia niepodległości Katalonii niezawisłą Barcelonę uzna Władimir Putin.</p>
      <p>Od kilku dni w hiszpańskich mediach krąży też nazwisko Siergieja Markowa, który wcześniej był deputowanym Dumy rządzącej partii Jedna Rosja oraz osobą zaufaną Putina podczas wyborów prezydenckich w 2012 r. Cytowany przez „El Mundo" Markow twierdzi, że w czasie referendum Terradellas przylatywał do Moskwy i proponował w zamian za uznanie niepodległości Katalonii „uznanie aneksji Krymu".</p>
      <p>
        <a href="https://www.rp.pl/article/20191125/SWIAT/311259941">– Zadzwoniła do mnie hiszpańska dziennikarka i zaproponowała spotkanie z doradcą politycznym Puigdemonta. Rozmawialiśmy w Moskwie na kolacji w czasie najostrzejszych wydarzeń w Barcelonie. Widzieliśmy się dzień później ponownie – mówi „Rzeczpospolitej" Markow. – Odpowiedziałem Terradellasowi, że Rosja nie potrzebuje uznania Krymu i nie ingeruje w wewnętrzne sprawy Hiszpanii – twierdzi. Nie pamięta, kiedy dokładnie się spotykali.</a>
      </p>
    </article>
  </body>
</html>