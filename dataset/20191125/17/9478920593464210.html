<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/symvoliki-eklogiki-niki-gia-tis-antikyvernitikes-dynameis-toy-chongk-kongk/"/>
    <meta property="og:site_name" content="ert.gr"/>
    <meta property="article:published_time" content="2019-11-25T17:00:18+00:00"/>
    <meta property="og:title" content="Συμβολική εκλογική νίκη για τις αντικυβερνητικές δυνάμεις του Χονγκ Κονγκ"/>
    <meta property="og:description" content="Μετά από μισό χρόνο διαδηλώσεων στο Χονγκ Κονγκ, οι αντικυβερνητικοί υποψήφιοι οδεύουν σε συντριπτική νίκη στις χθεσινές περιφερειακές εκλογές, με σαφές μήνυμα στη φιλοκινεζική τοπική κυβέρνηση. Πάντως η Κίνα διαμηνύει πως ότι και να γίνει το Χονγκ Κονγκ «θα αποτελεί πάντα μέρος της»."/>
  </head>
  <body>
    <article>
      <h1>Συμβολική εκλογική νίκη για τις αντικυβερνητικές δυνάμεις του Χονγκ Κονγκ</h1>
      <address><time datetime="2019-11-25T17:00:18+00:00">25 Nov 2019, 17:00</time> by <a rel="author">Σοφία Χούντα</a></address>
      <p>Μετά από μισό χρόνο διαδηλώσεων στο Χονγκ Κονγκ, οι αντικυβερνητικοί υποψήφιοι οδεύουν σε <b>συντριπτική νίκη</b> στις χθεσινές περιφερειακές εκλογές, με σαφές μήνυμα στη <b>φιλοκινεζική</b> τοπική κυβέρνηση. Πάντως η Κίνα διαμηνύει πως ότι και να γίνει το Χονγκ Κονγκ «θα αποτελεί πάντα μέρος της».</p>
      <figure>
        <iframe data-src="https://twitter.com/Independent/status/1198911707009171457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με τα μερικά αποτελέσματα, που αφορούν ποσοστό λίγο μεγαλύτερο από τις μισές από τις 452 έδρες περιφερειακών συμβούλων, <b>201</b> φιλοδημοκρατικοί υποψήφιοι εξασφάλισαν έδρα, έναντι <b>28</b> υποψηφίων που πρόσκεινται στο Πεκίνο και 12 ανεξάρτητων.</p>
      <p>Στις εκλογές του 2015 είχαν εκλεγεί μόνον λίγοι περισσότεροι από 100 υποψήφιοι του φιλοδημοκρατικού στρατοπέδου.</p>
      <p>Η επικεφαλής της κυβέρνησης του Χονγκ Κονγκ, η <b>Κάρι Λαμ</b>, τόνισε ότι η κυβέρνησή της «σέβεται το αποτέλεσμα των εκλογών», και σκοπεύει «να ακούσει με ταπεινότητα» τον πληθυσμό.</p>
      <figure>
        <iframe data-src="https://twitter.com/CNN/status/1198916846919061505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η <b>συμμετοχή</b> στις εκλογές ξεπέρασε το <b>70%</b>, όπως ανακοίνωσε η Εκλογική Επιτροπή, επιβεβαιώνοντας ότι <b>2,94 εκατομμύρια</b> ψηφοφόροι προσήλθαν στις κάλπες, σε σύνολο εγγεγραμμένων 4,13 εκατομμύρια. Στις προηγούμενες εκλογές του 2015 η συμμετοχή έφτασε το 47%.</p>
      <p>Μεταξύ των<b> πέντε διεκδικήσεων</b> του κινήματος αμφισβήτησης που η Κάρι Λαμ απορρίπτει ως <b>«ευσεβείς πόθους»,</b> βρίσκονται κυρίως η εκλογή με καθολική ψηφοφορία της ηγεσίας στην μητρόπολη αυτή των 7,5 εκατομμυρίων κατοίκων και η διεξαγωγή έρευνας για τη<b> βία</b> που έχει ασκηθεί, όπως υποστηρίζουν οι ακτιβιστές, από την αστυνομία.</p>
      <p>Οι μαζικές κινητοποιήσεις άρχισαν στο Χονγκ Κονγκ τον Ιούνιο εναντίον σχεδίου νόμου που θα επέτρεπε την έκδοση υπόπτων πολιτών του Χονγκ Κονγκ στην ηπειρωτική Κίνα. Το νομοσχέδιο αυτό εγκαταλείφθηκε τον Σεπτέμβριο, όμως έκτοτε οι διεκδικήσεις των διαδηλωτών υπέρ της δημοκρατίας διευρύνθηκαν.</p>
      <p>Η εκλογή <b>452 περιφερειακών</b> συμβούλων, οι οποίοι διαχειρίζονται θέματα, όπως τα απορρίμματα των νοικοκυριών και τα δρομολόγια των λεωφορείων, συνήθως δεν προσήλκυε το ενδιαφέρον των κατοίκων της πρώην βρετανικής αποικίας.</p>
      <p>Χθες όμως οι εκλογές αυτές έλαβαν μια εντελώς διαφορετική χροιά λόγω του κινήματος αμφισβήτησης του πληθυσμού.</p>
      <p>Ωστόσο, οι εκλογές αυτές έχουν <b>μόνον συμβολική αξία</b> καθώς έξι από τις έδρες του Νομοθετικού Συμβουλίου (του κοινοβουλίου του Χονγκ Κονγκ), το οποίο θα ανανεωθεί το ερχόμενο έτος, διεκδικούνται από υποψηφίους που προέρχονται από περιφερειακά συμβούλια. Επίσης αυτά, τα περιφερειακά συμβούλια, αποστέλλουν μόνον 117 μέλη τους στην εκλογική επιτροπή των 1.200 ατόμων, η οποία ελέγχεται από το Πεκίνο και είναι επιφορτισμένη με την εκλογή του επικεφαλής της κυβέρνησης του Χονγκ Κονγκ.</p>
      <p>Σχετική είδηση:<a href="https://www.ert.gr/frontpage/chongk-kongk-rekor-symmetochis-stis-kalpes-gia-tis-perifereiakes-ekloges/"><b>Χονγκ Κονγκ: Ρεκόρ συμμετοχής στις κάλπες για τις περιφερειακές εκλογές</b></a></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/chongk-kongk-rekor-symmetochis-stis-kalpes-gia-tis-perifereiakes-ekloges/"/>
        <a href="https://www.ert.gr/eidiseis/diethni/kosmos/chongk-kongk-perifereiakes-ekloges-tin-kyriaki-ayximena-metra-tis-astynomias/"/>
        <a href="https://www.ert.gr/eidiseis/diethni/kosmos/chongk-kongk-proin-ypallilos-toy-vretanikoy-proxeneioy-katiggeile-vasanismo-apo-kinezoys-mystikoys/"/>
        <a href="https://www.ert.gr/eidiseis/diethni/kosmos/krisimes-ores-sto-chongk-kongk-video/"/>
        <a href="https://www.ert.gr/perifereiakoi-stathmoi/tripoli/thriamvos-dimitri-kamposoy-stis-ekloges-tis-ped/"/>
        <a href="https://www.ert.gr/roi-idiseon/ekriktiki-i-katastasi-sto-chongk-kongk/"/>
      </related>
    </article>
  </body>
</html>