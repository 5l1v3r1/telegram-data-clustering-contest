<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/cronaca/beata-corte-serrapetrona-barricati-1.4905690"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T17:08:52+00:00"/>
    <meta property="og:title" content="Serrapetrona, due minorenni si barricano alla clinica psichiatrica 'Beata Corte'"/>
    <meta property="og:description" content="Momenti di caos nella struttura dove i ragazzi hanno letteralmente 'sequestrato' il personale. Intervengono i carabinieri"/>
  </head>
  <body>
    <article>
      <h1>Serrapetrona, due minorenni si barricano alla clinica psichiatrica 'Beata Corte'</h1>
      <h2>Momenti di caos nella struttura dove i ragazzi hanno letteralmente 'sequestrato' il personale. Intervengono i carabinieri</h2>
      <address><time datetime="2019-11-25T17:08:52+00:00">25 Nov 2019, 17:08</time> by <a rel="author">il Resto del Carlino</a></address>
      <p>Serrapetrona (Macerata), 25 novembre 2019 - <b>Due minorenni si sono barricati</b> in una struttura psichiatrica a Serrapetrona, nel Maceratese.</p>
      <p>Il Centro 'Beata Corte' di Serrapetrona, che si affaccia sul <b>lago di Caccamo</b>, e che è specializzato nell'<b>assistenza residenziale psicoterapeutica</b> in età evolutiva, è stato letteralmente "occupato" dai due ragazzi assistiti nella stessa struttura. I due si sono barricati all'interno dell'edificio, 'sequestrando' il personale. Qualcuno è riuscito ad avvertire i<b> carabinieri </b>e sul posto sono intervenuti i militari di Tolentino e di Caldarola, che hanno ristabilito la calma,<b> bloccando i due,</b> che ora saranno sottoposti a trattamento sanitario obbligatorio.</p>
      <p><b>I due avevano tentato di ribellarsi </b>ieri sera all'ora di cena, quando avevano cercato di convincere gli altri ospiti a <b>picchiare gli operatori.</b> Sembra che in passato qualche sanitario abbia dovuto ricorrere alle cure mediche. Il Centro 'Beata Corte' assiste tutti i giorni<b> 27 pazienti di età compresa tra i 15 e i 16 anni,</b> che necessitano di riabilitazione psichiatrica.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>