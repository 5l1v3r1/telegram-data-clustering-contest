<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/organizatia-municipala-a-psd-sibiu-le-a-multumit-sustinatorilor-vioricai-dancila_1406602.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T17:48:30+00:00"/>
    <meta property="og:title" content="Organizaţia Municipală a PSD Sibiu le-a mulțumit susținătorilor Vioricăi Dăncilă"/>
    <meta property="og:description" content="Organizaţia Municipală a PSD Sibiu le-a mulţumit sibienilor pentru cele peste 14.000 de voturi primite duminică de Viorica Dăncilă şi îi..."/>
  </head>
  <body>
    <article>
      <h1>Organizaţia Municipală a PSD Sibiu le-a mulțumit susținătorilor Vioricăi Dăncilă</h1>
      <address><time datetime="2019-11-25T17:48:30+00:00">25 Nov 2019, 17:48</time> by <a rel="author">Ioana Necula</a></address>
      <p>Organizaţia Municipală a PSD Sibiu le-a mulţumit sibienilor pentru cele peste 14.000 de voturi primite duminică de <a href="https://www.stiripesurse.ro/personalitati/viorica-dancila_2580.html">Viorica Dăncilă</a> şi îi cere lui <a href="https://www.stiripesurse.ro/personalitati/klaus-iohannis_15.html">Klaus Iohannis</a> să fie "un preşedinte pentru toţi românii", pentru că "ura şi dezbinarea trebuie să înceteze", potrivit <a href="https://agerpres.ro/">Agerpres</a>.</p>
      <p>"În cel de-al doilea tur al alegerilor pentru desemnarea preşedintelui României peste 14.000 de sibieni au votat candidatul Partidului Social Democrat, un candidat care a dat dovadă de integritate, bun simţ şi demnitate pe întreaga perioadă a campaniei electorale. Tuturor celor care au apreciat aceste calităţi şi ne-au sprijinit le mulţumim şi îi asigurăm că le vom fi alături şi de acum încolo. Le mulţumim şi celorlalţi sibieni, pentru că au mers la vot şi şi-au exercitat acest drept democratic, garantat de Constituţia României. (...) Preşedintele Iohannis va trebui să fie un preşedinte pentru toţi românii.</p>
      <p>Chiar şi cei care nu l-au votat sunt cetăţeni ai acestei ţări, sunt români ale căror interese vor trebui deopotrivă apărate şi reprezentate. Ura şi dezbinarea trebuie să înceteze, preşedintele trebuie să devină un mediator în adevăratul sens al cuvântului, să apere interesele României peste hotare. Noi, Organizaţia Municipală PSD Sibiu, vom continua pe plan local, prin intermediul aleşilor noştri, măsurile sociale care au consacrat social-democraţia din România", este mesajul postat, luni, de organizaţia municipală PSD Sibiu, pe pagina de facebook.</p>
      <p>Candidatul PNL Klaus Iohannis a obţinut, duminică, în judeţul Sibiu, la turul doi al alegerilor prezidenţiale, cel mai bun scor din ţară, de 85,28 % din voturi, iar contracandidatul PSD Viorica Dăncilă a primit 14,72 %, potrivit datelor publicate de Autoritatea Electorală Permanentă.</p>
    </article>
  </body>
</html>