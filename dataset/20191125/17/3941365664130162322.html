<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/intel-mediatek-moduly-5g-dla-komputerow/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-25T17:30:00+00:00"/>
    <meta property="og:title" content="Intel z MediaTekiem opracują moduły 5G dla komputerów"/>
    <meta property="og:description" content="Firmy Intel i MediaTek podjęły decyzję o rozpoczęciu współpracy nad wdrożeniem technologii 5G do komputerów osobistych."/>
  </head>
  <body>
    <article>
      <h1>Intel z MediaTekiem opracują moduły 5G dla komputerów</h1>
      <address><time datetime="2019-11-25T17:30:00+00:00">25 Nov 2019, 17:30</time> by <a rel="author" href="https://www.tabletowo.pl/author/tszwast/" target="_blank">Tomasz Szwast</a></address>
      <p>
        <b>Sieć 5G to z całą pewnością technologia przyszłości, która w ciągu najbliższych lat powinna odmienić sposób, w jaki typowy użytkownik łączy się z internetem. Z racji na wyjątkowo dużą przepustowość zaistnieje możliwość podłączenia do niej całego spektrum urządzeń, nie tylko tych w pełni mobilnych, jak smartfony czy wearables wyposażone w moduły eSIM.<i> Intel z MediaTekiem</i> właśnie rozpoczęli prace nad <b>udostępnieniem łączności 5G w komputerach osobistych.</b></b>
      </p>
      <p>Chociaż obecnie<a href="https://www.tabletowo.pl/smartfon-orange-neva-jet-modem-5g-specyfikacja-cena-polska/"><i> dostęp do łączności 5G</i></a> jest w dalszym ciągu, większą lub mniejszą, ale jednak ciekawostką, zapewne w niedługim czasie stanie się codziennością. Oznacza to konieczność dostosowania do niego, między innymi, komputerów osobistych, które obecnie wykorzystują głównie technologię WiFi, a niektóre dostęp do sieci operatorów komórkowych w oparciu o łączność LTE albo 3G. Obecnie <i><a href="https://www.tabletowo.pl/modem-balong-5000-5g-od-huawei-jest-zbyt-duzy/">liderem w rozwoju łączności 5G dla komputerów jest firma Qualcomm</a></i>, jednak starania Intela i MediaTeka oznaczają dla niej sporą konkurencję.</p>
      <p>Zgodnie z założeniami współprowadzonego projektu, <b>za produkcję i opracowanie stosownego modułu łączności odpowiedzialny będzie <a href="https://www.tabletowo.pl/mediatek-helio-g90-juz-blisko/">MediaTek</a>. Z kolei rolą Intela będzie jego optymalizacja i dostosowanie do potrzeb komputerów.</b> Intel odpowie również za jego finalną implementację w gotowych rozwiązaniach sprzętowych.</p>
      <figure>
        <img src="https://www.tabletowo.pl/wp-content/uploads/2019/07/intel5G-1200x800.png"/>
      </figure>
      <p>Jako że obydwie firmy nie produkują komputerów samodzielnie, postarano się o udział w pracach projektowych partnerów sprzętowych. Dzięki temu <b>nowa technologia, jako pierwsza, pojawi się w notebookach produkowanych przez Della i HP</b>. Producenci przewidują, że pierwsze laptopy z wbudowanym modułem łączności 5G <b>trafią do sprzedaży w 2021 roku. </b></p>
      <h3>Intel &amp; MediaTek – małżeństwo z rozsądku</h3>
      <p>W nowożytnej historii Świata wielokrotnie zdarzały się sytuacje, w których zawierano związki sakramentalne z powodów zgoła innych niż uczucie między partnerami. Często decydowano się na taki krok wyłącznie po to, by odebrać konkurencyjnym rodom możliwość objęcia tronu w danym państwie. Nie inaczej wygląda sytuacja w przypadku Intela i MediaTeka, w której firmy nie muszą pałać do siebie zażyłą sympatią, by ze współpracy odnieść wymierne korzyści. Dzięki współpracy z Intelem MediaTek uwiarygadnia swoją propozycję w oczach producentów ze Stanów Zjednoczonych, z którymi współdziałanie niezbędne jest do sprzedawania konkretnych rozwiązań na tamtejszym rynku.</p>
      <figure>
        <img src="https://www.tabletowo.pl/wp-content/uploads/2018/06/mediatek-1200x787.jpg"/>
      </figure>
      <p>Z kolei <a href="https://www.tabletowo.pl/intel-nadal-ma-problem-z-bezpieczenstwem-procesorow/">Intel</a> uzyska dostęp do technologii 5G znacznie szybciej, niż gdyby zdecydował się na samodzielny rozwój stosownych technologii. Wszystko po to, by osłabić zapędy Qualcomma, planującego wykorzystanie rewolucji 5G do mocnego wejścia na rynek komputerów. <b>W takich okolicznościach współpraca wydaje się w pełni uzasadniona.</b></p>
      <p>Nam pozostaje czekać na pierwsze efekty współpracy i cieszyć się, że Qualcomm będzie miał konkurencję. Monopol nigdy nie jest dobry dla konsumentów.</p>
      <p>Źródło: <a href="https://www.cnet.com/news/intel-mediatek-partners-to-make-5g-chips-for-pcs/">Cnet</a></p>
      <p>Kategorie <a href="https://www.tabletowo.pl/category/producenci-2/intel-producenci-2/">Intel</a><a href="https://www.tabletowo.pl/category/producenci-2/mediatek-producenci-2/">MediaTek</a><a href="https://www.tabletowo.pl/category/technologie/">Technologie</a> Powiązane tematy <a href="https://www.tabletowo.pl/tag/dell/">dell</a><a href="https://www.tabletowo.pl/tag/hp/">hp</a><a href="https://www.tabletowo.pl/tag/intel/">intel</a><a href="https://www.tabletowo.pl/tag/intel-5g/">intel 5g</a><a href="https://www.tabletowo.pl/tag/mediatek/">mediatek</a><a href="https://www.tabletowo.pl/tag/mediatek-5g/">MediaTek 5G</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/intel-mediatek-moduly-5g-dla-komputerow/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>