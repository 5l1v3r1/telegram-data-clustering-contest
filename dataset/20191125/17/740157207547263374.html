<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/gddkia-w-grudniu-chce-oglosic-przetarg-na-obwodnice-oswiecimia,135549.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T17:46:00+00:00"/>
    <meta property="og:title" content="GDDKiA w grudniu chce ogłosić przetarg na obwodnicę Oświęcimia"/>
    <meta property="og:description" content="Przetarg na ostatnią część inwestycji dotyczącej nowego fragmentu ekspresowej trasy S1 między Mysłowicami a Bielskiem-Białą chce w grudniu br. ogłosić GDDKiA. Z postępowaniem na tzw. obwodnicę Oświęcimia Dyrekcja czeka na wizytację przedstawicieli UNESCO."/>
  </head>
  <body>
    <article>
      <h1>GDDKiA w grudniu chce ogłosić przetarg na obwodnicę Oświęcimia</h1>
      <address><time datetime="2019-11-25T17:46:00+00:00">25 Nov 2019, 17:46</time> by <a rel="author">PAP/JS  </a></address>
      <h4>Przetarg na ostatnią część inwestycji dotyczącej nowego fragmentu ekspresowej trasy S1 między Mysłowicami a Bielskiem-Białą chce w grudniu br. ogłosić GDDKiA. Z postępowaniem na tzw. obwodnicę Oświęcimia Dyrekcja czeka na wizytację przedstawicieli UNESCO.</h4>
      <hr/>
      <ul>
        <li>
          <b>Ekspresowa trasa jest potrzebna, ponieważ istniejąca droga krajowa nr 1 przez Tychy, Pszczynę, Goczałkowice i Czechowice-Dziedzice od dawna nie wytrzymuje natężenia ruchu.</b>
        </li>
        <li>
          <b>Problemem są m.in. liczne skrzyżowania ze światłami. Szczególnie korkuje się odcinek od Pszczyny przez Goczałkowice-Zdrój po Czechowice-Dziedzice.</b>
        </li>
        <li>
          <b>Po wieloletnich sporach wokół przebiegu drogi w marcu 2017 r. minister infrastruktury Andrzej Adamczyk podpisał program tej inwestycji.</b>
        </li>
      </ul>
      <p>Oczekiwany w woj. śląskim od lat, liczący ok. 40 km fragment S1 z Mysłowic do Bielska-Białej ma być dwujezdniową trasą o parametrach drogi ekspresowej - w całości wytyczoną nowym śladem. Wraz z nią mają powstać obwodnice Oświęcimia (9 km) i Bierunia (2 km). Inwestycja jest przewidziana do realizacji w obecnym rządowym Programie Budowy Dróg Krajowych.</p>
      <p>Dotąd GDDKiA ogłosiła przetargi na realizację - w trybie projektuj i buduj - trzech z czterech odcinków, na jakie podzielono tę inwestycję - o łącznej długości 40 km. Dotyczą one odcinków: od węzła Kosztowy II (w Mysłowicach) do węzła Oświęcim, od węzła Oświęcim do Dankowic oraz od Dankowic - do węzła Suchy Potok.</p>
      <p>Już wcześniej GDDKiA sygnalizowała, że ogłoszenie kolejnego postępowania - na odcinek dotyczący obwodnicy Oświęcimia - jest planowane jeszcze w grudniu br. W jego ramach ma powstać odrębna od trasy S1 dwujezdniowa tzw. południowa obwodnica Oświęcimia (odchodząca od węzła S1 Oświęcim) - o długości 9 km.</p>
      <p>W poniedziałek (25 listopada) szef katowickiego oddziału Dyrekcji Marek Niełacny potwierdził wolę ogłoszenia przetargu na czwarty odcinek jeszcze w grudniu br. Przypomniał przy tym m.in., że w toku wieloletnich uzgodnień przebiegu planowanej trasy ustalono go tak, aby w żaden sposób nie oddziaływała ona na były niemiecki nazistowski obóz koncentracyjny i zagłady Auschwitz-Birkenau - wpisany na listę światowego dziedzictwa UNESCO.</p>
      <p>"I tak się też stało. Ale z ogłoszeniem postępowania musimy poczekać na kolejną wizytację tak, aby przekonać przedstawicieli UNESCO, że te postulaty zostały przez nas uwzględnione. Obecnie nie mamy informacji nt. daty tej wizyty" - zaznaczył Niełacny.</p>
      <p>Trwający przetarg na odcinek: węzeł Kosztowy II (z węzłem) - węzeł Oświęcim (bez węzła) obejmuje budowę drogi ekspresowej o długości 12,9 km oraz obwodnicy Bierunia o długości 2,1 km, trzech węzłów (Kosztowy II, Lędziny, Bieruń) oraz jedną parę Miejsc Obsługi Podróżnych.</p>
      <p>Postępowanie dotyczące odcinka Oświęcim (z węzłem) - Dankowice obejmuje budowę drogi ekspresowej o długości 15,2 km i trzech węzłów (Oświęcim, Wola, Brzeszcze). Obecne terminy składania ofert w tych dwóch postępowaniach to 14 stycznia i 21 stycznia 2020 r.</p>
      <p>W przetargu na odcinek Dankowice - węzeł Suchy Potok (z węzłem) ma zostać wyłoniony wykonawca budowy: drogi ekspresowej o długości 12 km, dwóch węzłów drogowych (Stara Wieś, Suchy Potok), jednej pary miejsc obsługi podróżnych oraz tzw. obwodu utrzymania dróg. Obecny termin składania ofert to 28 stycznia 2020 r.</p>
      <p>Ekspresowa trasa jest potrzebna, ponieważ istniejąca droga krajowa nr 1 przez Tychy, Pszczynę, Goczałkowice i Czechowice-Dziedzice od dawna nie wytrzymuje natężenia ruchu. Problemem są m.in. liczne skrzyżowania ze światłami. Szczególnie korkuje się odcinek od Pszczyny przez Goczałkowice-Zdrój po Czechowice-Dziedzice.</p>
      <p>Po wieloletnich sporach wokół przebiegu drogi w marcu 2017 r. minister infrastruktury Andrzej Adamczyk podpisał program tej inwestycji. Otworzyło to drogę do wyłonienia wykonawcy tzw. koncepcji programowej. Opracowywanie tego dokumentu, wskazującego założenia do rozwiązań projektowych i technologii budowy, zakończono pod koniec 2018 r.</p>
      <p>Droga ekspresowa S1 od węzła Kosztowy II w Mysłowicach do węzła Suchy Potok w Bielsku-Białej połączy istniejące odcinki S1 z Bielska-Białej w kierunku Zwardonia (oraz trasę S52 z Bielska-Białej do Cieszyna) z drogą S1 od Mysłowic w stronę Dąbrowy Górniczej i dalej - lotniska Katowice w Pyrzowicach oraz przylotniskowego węzła autostrady A1.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>