<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686418/lekkas-pou-ofeilontai-oi-katastrofes-stin-kineta"/>
    <meta property="og:site_name" content="enikos.gr"/>
    <meta property="article:published_time" content="2019-11-25T17:33:00+00:00"/>
    <meta property="og:title" content="Λέκκας: Πού οφείλονται οι καταστροφές στην Κινέτα"/>
    <meta property="og:description" content="Η ραγδαιότητα της βροχόπτωσης αλλά και η πυρκαγιά της 23ης Ιουλίου του 2018 φαίνεται να..."/>
  </head>
  <body>
    <article>
      <h1>Λέκκας: Πού οφείλονται οι καταστροφές στην Κινέτα</h1>
      <address>
        <time datetime="2019-11-25T17:33:00+00:00">25 Nov 2019, 17:33</time>
      </address>
      <p>Η ραγδαιότητα της βροχόπτωσης αλλά και η πυρκαγιά της 23ης Ιουλίου του 2018 φαίνεται να αποτελούν μερικά από τα βασικά αίτια της καταστροφής στην<a href="http://www.enikos.gr/society/686380/antiperifereiarchis-dytikis-attikis-ston-realfm-stin-kineta-den-e"> Κινέτα </a>από την κακοκαιρία «Γηρυόνης», σύμφωνα με δηλώσεις στο ΑΠΕ-ΜΠΕ του καθηγητή Γεωλογίας στο Πανεπιστήμιο Αθηνών και πρόεδρο του ΟΑΣΠ, Ευθύμη Λέκκα.</p>
      <p>«Υπήρχαν κομμένα δέντρα, υπήρχαν παρεμβάσεις, υπήρχε ανάδυση του εδάφους σε πολύ μεγάλο βαθμό κι όλα αυτά μαζί με το νερό, ουσιαστικά συνετέλεσαν ώστε να έχουμε αυτές τις ζημιές στην Κινέτα. Τα τεχνικά έργα δεν μπορούσαν να ανταπεξέλθουν στο νερό , στη λάσπη αλλά και στα δέντρα κι είχε γίνει απόφραξη όλων αυτών των διόδων του νερού με αποτέλεσμα να έχουμε το πλημμυρικό φαινόμενο», τόνισε στο Αθηναϊκό- Μακεδονικό Πρακτορείο Ειδήσεων ο κ. Λέκκας.</p>
      <p>Όπως αναφέρει , τα προϊόντα της πυρκαγιάς της 23ης Ιουλίου του 2018 βρέθηκαν μέσα στη λεκάνη απορροής η οποία πραγματικά τροφοδότησε με πολύ μεγάλο ποσοστό υλικών τα φαινόμενα που ξέσπασαν.</p>
      <p>Ακόμη, ο κ. Λέκκας υπογράμμισε την ανάγκη να πραγματοποιηθούν πολύ γρήγορα παρεμβάσεις , όπως «οριοθέτηση των ρεμάτων , καθαρισμό των ρεμάτων που υπάρχουν στην περιοχή , απομάκρυνση των φερτών υλικών, αποκατάσταση των δικτύων και των υποδομών». «Θα πρέπει να γίνει μία συνολική ανάκαμψη της περιοχής με βάση ένα καινούριο σχέδιο που θα υποβληθεί και θα λαμβάνει σοβαρά υπόψιν τα δεδομένα της κλιματικής αλλαγής και των ιδιαίτερων χαρακτηριστικών που έχει καθεμία περιοχή που πλήττεται», σημείωσε ο κ. Λέκκας.</p>
      <p>
        <b>Μετάβαση κλιμακίων μηχανικών στην Κινέτα με απόφαση του υπουργού Υποδομών και Μεταφορών</b>
      </p>
      <p>Με απόφαση του υπουργού Υποδομών και Μεταφορών, Κώστα Καραμανλή και με συντονισμό του Γενικού Γραμματέα Υποδομών, Γιώργου Καραγιάννη, έχουν μεταβεί στην πληγείσα περιοχή της Κινέτας κλιμάκια μηχανικών της Γενικής Διεύθυνσης Αποκατάστασης Επιπτώσεων Φυσικών Καταστροφών του υπουργείου για να κάνουν αυτοψίες, να καταγράψουν το μέγεθος και την έκταση των ζημιών της περιοχής προκειμένου να αντιμετωπιστούν τα προβλήματα που έχουν προκύψει από το κύμα κακοκαιρίας. Από το πρωί έχουν σταλεί και αντλίες της ΕΥΔΑΠ.</p>
      <p>
        <b>Σε πλήρη ανάπτυξη ο μηχανισμός της Περιφέρειας Αττικής για την αντιμετώπιση των προβλημάτων στην Κινέττα</b>
      </p>
      <p>Σε πλήρη ανάπτυξη βρίσκεται όλος ο μηχανισμός της Περιφέρειας Αττικής, για την αντιμετώπιση των προβλημάτων που προκάλεσαν οι ισχυρές βροχοπτώσεις στην Κινέττα και την ευρύτερη περιοχή των Μεγάρων, με εντολή του περιφερειάρχη Γ. Πατούλη, ενώ μεταβαίνει και ο ίδιος στην περιοχή για να πραγματοποιήσει αυτοψία.</p>
      <p>Ήδη το στελεχιακό δυναμικό της Περιφέρειας με τον συντονισμό του αρμόδιου αντιπεριφερειάρχη Πολιτικής Προστασίας Βασίλη Κόκκαλη και του αντιπεριφερειάρχη Δυτικής Αττικής Ελευθέριου Κοσμόπουλου επιχειρούν στην Κινέττα, προκειμένου να αντιμετωπιστούν άμεσα τα προβλήματα.</p>
      <p>Στις επιχειρήσεις λαμβάνουν μέρος περισσότερα από 28 μηχανήματα της Περιφέρειας και μηχανήματα του δήμου Μεγαρέων, προκειμένου να συμβάλουν στη διάνοιξη και τον καθαρισμό των δρόμων. Επιπλέον, κλιμάκια της Περιφέρειας έχουν μεταβεί στην περιοχή προκειμένου να καταγράψουν τις ζημιές που έχουν προκληθεί στις επιχειρήσεις και σε υποδομές. Επίσης, κλιμάκιο της ΔΕΔΔΗΕ εκτελεί εργασίες απομάκρυνσης πεσμένων καλωδίων για την αποκατάσταση της ηλεκτροδότησης.</p>
      <p>«Για την καλύτερη αντιμετώπιση αυτών των προβλημάτων είναι αναγκαία η εγρήγορσή όλων μας» επισημαίνει ο περιφερειάρχης Αττικής Γ. Πατούλης, με αφορμή τα προβλήματα που έχουν προκληθεί από την κακοκαιρία. Τονίζει ότι η ασφάλεια των πολιτών είναι πρωταρχικός στόχος της Περιφέρειας και εκφράζει την ικανοποίησή του για την άμεση ανταπόκριση των εργαζομένων της Περιφέρειας και όλων των εμπλεκόμενων φορέων.</p>
      <related>
        <h4>σχετικά άρθρα</h4>
        <a href="http://www.enikos.gr/society/686377/plirofories-oti-agnoeitai-44chronos-stin-kineta%0A%20%20%20%20%0A"/>
        <a href="http://www.enikos.gr/society/686369/to-katastrofiko-perasma-tou-giryoni-apo-tin-kineta-sygklonistikes%0A%20%20%20%20%0A"/>
        <a href="http://www.enikos.gr/society/686359/i-kakokairia-giryonis-saronei-ti-chora-pou-tha-einai-entona-ta-fa%0A%20%20%20%20%0A"/>
        <a href="http://www.enikos.gr/society/686355/o-giryonis-epelavnei-eikones-katastrofis-stin-kineta-kindynefsan-%0A%20%20%20%20%0A"/>
        <a href="http://www.enikos.gr/society/686347/kai-tin-argolida-chtypise-o-giryonis-ekleisan-dromoi-plimmyrisan-%0A%20%20%20%20%0A"/>
        <a href="http://www.enikos.gr/society/686351/chardalias-ston-realfm-978-i-kakokairia-kineitai-voreioanatolika-%0A%20%20%20%20%0A"/>
        <a href="http://www.enikos.gr/society/686354/paramenei-kleisti-i-ethniki-odos-athinon-korinthou-photo-anagnost%0A%20%20%20%20%0A"/>
        <a href="http://www.enikos.gr/society/686313/kakokairia-giryonis-pano-apo-200-chiliosta-vrochis-se-dyo-meres-p%0A%20%20%20%20%0A"/>
        <a href="http://www.enikos.gr/society/686321/synergeia-tis-perifereias-attikis-stin-kineta-epicheiroun-gia-tin%0A%20%20%20%20%0A"/>
      </related>
    </article>
  </body>
</html>