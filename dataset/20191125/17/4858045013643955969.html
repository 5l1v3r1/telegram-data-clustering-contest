<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/coalitia-fiecare-vot-saluta-buna-organizare-a-alegerilor-al-doilea-tur-s-a-desfasurat-cu-respectarea-drepturilor-si-libertatilor-fundamentale_1406600.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T17:47:06+00:00"/>
    <meta property="og:title" content="Coaliţia Fiecare Vot SALUTĂ buna organizare a alegerilor: Al doilea tur s-a desfăşurat cu respectarea drepturilor şi libertăţilor fundamentale"/>
    <meta property="og:description" content="Organizaţiile membre ale Coaliţiei Fiecare Vot arată că cel de-al doilea tur de scrutin al alegerilor prezidenţiale a avut loc cu respectarea..."/>
  </head>
  <body>
    <article>
      <h1>Coaliţia Fiecare Vot SALUTĂ buna organizare a alegerilor: Al doilea tur s-a desfăşurat cu respectarea drepturilor şi libertăţilor fundamentale</h1>
      <address><time datetime="2019-11-25T17:47:06+00:00">25 Nov 2019, 17:47</time> by <a rel="author">Maria Stan</a></address>
      <p>Organizaţiile membre ale Coaliţiei Fiecare Vot arată că cel de-al doilea tur de scrutin al alegerilor prezidenţiale a avut loc cu respectarea drepturilor şi libertăţilor fundamentale.</p>
      <p>Concluzia se bazează pe informaţiile furnizate de 750 de observatori din 1.075 de secţii de votare din ţară şi străinătate din totalul celor 19.586, după cum a precizat Maria Krause, expert electoral independent de la Observatorul Electoral, una dintre organizaţiile membre ale Coaliţiei Fiecare Vot.</p>
      <p>"Al doilea tur al alegerilor pentru preşedintele României s-a desfăşurat cu respectarea drepturilor şi libertăţilor fundamentale. Autorităţile electorale şi-au îndeplinit atribuţiile legale şi au organizat procesul electoral în mod eficient. Campania electorală s-a desfăşurat, faţă de primul tur de scrutin, într-o atmosferă mai polarizată, ambii candidaţi au avut posibilitatea să îşi transmită mesajul către electorat fără restricţii, însă lipsa unor dezbateri între candidaţi a afectat modul în care mesajul cheie al candidaţilor a fost comunicat", a afirmat ea, luni, într-o conferinţă de presă.</p>
      <p>Potrivit acesteia, "observatorii au identificat la nivel local incidente, dar nu au fost de natură să afecteze integritatea procesului electoral la nivel naţional".</p>
      <p>La numărarea voturilor, observatorii Fiecare Vot au evaluat procedurile ca fiind "bune şi foarte bune", a adăugat Krause.</p>
      <p>Septimius Pârvu, coordonator de programe în cadrul Expert Forum, a precizat că, din punct de vedere al finanţării campaniei electorale, până pe 14 noiembrie au fost declarate contribuţii de aproximativ 70 de milioane de lei, în cazul PNL toţi banii provenind din finanţare publică (subvenţii), iar în cazul PSD doar 10% au fost din finanţare publică, restul fiind finanţare privată (donaţii).</p>
      <p>"Subvenţiile s-au mărit semnificativ anul acesta ajungând la 37 de milioane de euro, comparativ cu 2008 când erau de un milion de euro. Aceste subvenţii au jucat un rol foarte important în campania electorală. Tot printr-o modificare a legii, candidaţii au putut folosi subvenţiile pentru campania electorală fără niciun fel de limită. Dacă un candidat voia să cheltuie toţi banii din subvenţie, pe bandă, putea să o facă. (...) Sumele cheltuite în al doilea tur de scrutin au fost mult mai mici. (...) Între 2021 şi 2024 nu vor fi niciun fel de alegeri. Toate aceste subvenţii vor merge în puşculiţa partidelor, iar în 2024 vom avea nişte munţi de aur care vor fi investiţi în campaniile electorale, fără ca vreun competitor nou să aibă acces la aceşti bani", a afirmat Pârvu.</p>
      <p>El subliniază că pentru viitor trebuie găsită o soluţie în limitarea cheltuirii subvenţiilor.</p>
      <p>Maria Krause a menţionat că un număr foarte mare de alegători au avut ocazia să voteze în străinătate fără să se facă aglomeraţie, datorită numărului mare de secţii de votare nou înfiinţate faţă de alegerile europarlamentare şi simplificarea procedurilor listelor suplimentare.</p>
      <p>O treime dintre secţii nu au fost accesibile persoanelor cu dizabilităţi, dar acestea au putut vota la alte secţii pe liste suplimentare, a spus Septimius Pârvu.</p>
      <p>"Call center-ul nostru a primit un număr exponenţial mai mic de apeluri, sesizări, decât la europarlamentare, ceea ce este un indicator că numărul problemelor sistemice (...) a fost mai mic", a declarat Pârvu.</p>
      <p>El a recomandat şi o standardizare a urnelor, ca să nu mai existe o varietate de urne (transparente, din termopan, închise cu lacăte, coş de gunoi, butoi). "Să fie nişte urne funcţionale şi sigilii. Ca şi la alegerile trecute am văzut urne lipite cu scotch care se puteau dezlipi foarte uşor", a mai spus Pârvu.</p>
      <p>"Fiecare Vot" este o iniţiativă civică pentru observarea alegerilor şi referendumurilor. Scopul activităţii observatorilor este acela de a identifica şi semnala autorităţilor şi publicului neregulile survenite în procesul electoral. Organizaţiile care fac parte din campanie sunt Geeks for Democracy, Expert Forum, Observatorul Electoral, Civica, Centrul pentru Studiul Democraţiei, Centrul pentru Resurse Civice, Asociaţia Pro Democraţia Club Craiova, GHEPart.</p>
    </article>
  </body>
</html>