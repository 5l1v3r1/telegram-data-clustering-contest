<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/starovek-egypt-mumie-lvicata-pyramid-giza-kahira-bastetsky-chram.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T17:42:00+00:00"/>
    <meta property="og:title" content="Poklad uctívačů bohyně Bastet. Chrám v Egyptě skrýval vzácné zvířecí mumie"/>
    <meta property="og:description" content="Egypt představil koncem minulého týdne nově nalezený starověký poklad, který byl objeven v archeologické lokalitě Sakkára poblíž pyramid v Gíze. Součástí nálezu je i pět vzácných mumií lvích mláďat zdobených hieroglyfy. Dále se našlo 75 soch ze dřeva a z bronzu."/>
  </head>
  <body>
    <article>
      <h1>Poklad uctívačů bohyně Bastet. Chrám v Egyptě skrýval vzácné zvířecí mumie</h1>
      <address><time datetime="2019-11-25T17:42:00+00:00">25 Nov 2019, 17:42</time> by <a rel="author">Jaroslav Krupka</a></address>
      <p>Egyptské ministerstvo památek vydalo koncem minulého týdne zprávu, že se jeho archeologům podařilo na úpatí Bastetského chrámu na někdejším pohřebišti v Sakkáře najít nový starověký poklad s desítkami zachovaných předmětů.</p>
      <figure>
        <img src="https://g.denik.cz/1/8f/sakkara-egypt-naleziste-1_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/prekvapivy-objev-v-egypte-mumie-v-sakkare-se-ostatnim-zcela-vymykaji-20201001.html">Překvapivý objev v Egyptě: Mumie v Sakkáře se ostatním zcela vymykají Přečíst článek ›</a>
      </aside>
      <p>Chrám bohyně Bastet byl ve starověku zasvěcen kočkám a právě mumifikovaná kočičí i lví těla byla nalezena mezi nově objevenými předměty. K dalším nalezeným zvířecím mumiím patřili například mumifikovaní krokodýli nebo skarabové čili vrubouni posvátní (brouci, kteří ve starém Egyptě představovali coby symbol slunečního a životního cyklu neustále se opakující vzkříšení a znovuzrození).</p>
      <h3>Hotové muzeum</h3>
      <p>"Je to hotové muzeum," popsal nález egyptský ministr památek Khaled El Anany.</p>
      <figure>
        <img src="https://g.denik.cz/1/35/praha-rozhovor-barta-26_denik-150-3x2.jpg"/>
      </figure>
      <aside>
        <a href="https://www.denik.cz/z_domova/profesor-miroslav-barta-egyptologie-civilizace-kolaps-davnovek-historie-20191122.html">Egyptolog Miroslav Bárta: Kolaps se nedá obejít. Je ale ozdravný Přečíst článek ›</a>
      </aside>
      <p>První archeologické studie ukázaly, že pět mumií skrývá tělíčka lvích mláďat, k dalším artefaktům odkrytým ve výkopu patřily sochy posvátného býka Hapi, promyky ichneumon, ibise, sokola a starověkého egyptského boha Anupa ve zvířecí podobě (Anup je obvykle zobrazován jako postava s lidským tělem a vlčí hlavou).</p>
      <figure>
        <iframe data-src="https://twitter.com/AFP/status/1198338681112846337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Předměty pocházejí z období 26. dynastie, která sahá do sedmého století před naším letopočtem," uvedl El Anany. </p>
      <p>Mezi další nálezy se řadí 73 bronzových sošek zobrazujících staroegyptského boha Usira, šest dřevěných soch hlavního boha Ptaha, patrona řemeslníků, a 11 soch bohyně Sachmet, patronky lékařů a léčitelů. </p>
      <h3>Památky trpí, říkají kritici</h3>
      <p>Jak uvedla agentura AFP, Egypt se snaží propagovat své jedinečné historické a kulturní dědictví coby nástroj k oživení cestovního ruchu. Ten představuje pro tuto zemi životně důležité odvětví, které však bylo vážně zasaženo politickou nestabilitou a teroristickými útoky posledních let. </p>
      <figure>
        <img src="https://g.denik.cz/1/a4/ministry-of-antiquities-arab-republic-of-egypt-ii_denik-150-3x2.png"/>
      </figure>
      <aside>
        <a href="https://www.denik.cz/veda-a-technika/dalsi-uspech-egyptskych-archeologu-hrobka-v-asuanu-ukryvala-tricet-mumii-20190424.html">Další významný objev. Hrobka v Egyptě ukrývala třicet mumií, včetně dětských Přečíst článek ›</a>
      </aside>
      <p>Podle kritiků současné egyptské vládní garnitury ale trpí egyptská muzea i místa archeologických nálezů špatnou a nedbalou péčí.</p>
    </article>
  </body>
</html>