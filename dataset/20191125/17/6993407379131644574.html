<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-normandskyi-format/30291485.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T17:02:25+00:00"/>
    <meta property="og:title" content="«Ще трішечки попрацювати»: Зеленський про готовність України до переговорів у «нормандському форматі»"/>
    <meta property="og:description" content="Президент України Володимир Зеленський заявив про важливість розблокування процесу переговорів щодо зустрічі у «нормандському форматі» для врегулювання ситуації на сході України і про те, що Україна п"/>
  </head>
  <body>
    <article>
      <h1>«Ще трішечки попрацювати»: Зеленський про готовність України до переговорів у «нормандському форматі»</h1>
      <address>
        <time datetime="2019-11-25T17:02:25+00:00">25 Nov 2019, 17:02</time>
      </address>
      <p>Президент України Володимир Зеленський заявив про важливість розблокування процесу переговорів щодо зустрічі у «нормандському форматі» для врегулювання ситуації на сході України і про те, що Україна практично готова до такої зустрічі.</p>
      <p>«Отримали дату, підтверджену чотирма країнами – Україною, Німеччиною, Францією, Росією – нормандської зустрічі. «Дожали». Молодці. Це дуже важливо розблокувати цю можливість – говорити про повернення наших територій, повернення наших людей, відновлення нашого українського суверенітету і нашої територіальної цілісності… 9 грудня відбудеться ця зустріч. Вона дуже важлива для України. Починаємо готуватись до цієї зустрічі. Чесно кажучи готові, але треба ще трішечки попрацювати», – сказав Зеленський 25 листопада у черговому відеозверненні на сторінці у <a href="https://www.facebook.com/zelenskiy95">Facebook</a>.</p>
      <p>Президент заявив, що влаштовуватиме таку відеозвітність раз на тиждень.</p>
      <p>Зустріч у «нормандському форматі» має відбутися 9 грудня у Парижі. У ній візьмуть участь лідери України, Німеччини, Франції та Росії. Востаннє такі переговори <a href="https://www.radiosvoboda.org/a/28065613.html">відбувалися в жовтні 2016 року</a>.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За оцінками ООН, станом на 31 жовтня 2019 року, унаслідок збройного конфлікту на Донбасі <a href="https://www.radiosvoboda.org/a/news-un-viyna-ukraina-zhertvy/30271813.html">загинули</a> 13 000 – 13 200 людей.</p>
    </article>
  </body>
</html>