<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/libri/narrativa/2019/11/25/libri-moccia-512-la-ragazza-di-roma-nord-con-contributi-fan_63cdd7e7-38bb-4ed7-888a-17a3efbdfa5d.html"/>
    <meta property="og:site_name" content="ANSA.it"/>
    <meta property="article:published_time" content="2019-11-25T17:53:11+00:00"/>
    <meta property="og:title" content="Moccia, 5/12 La ragazza di Roma Nord con contributi fan"/>
    <meta property="og:description" content="Sarà in libreria il 5 dicembre 'La ragazza di Roma Nord', il nuovo romanzo di Federico Moccia pubblicato dalla casa editrice Sem. (ANSA)"/>
  </head>
  <body>
    <article>
      <h1>Moccia, 5/12 La ragazza di Roma Nord con contributi fan</h1>
      <h2>32 delle 350 pagine firmate da vincitori Cantiere delle storie</h2>
      <address><time datetime="2019-11-25T17:53:11+00:00">25 Nov 2019, 17:53</time> by <a rel="author">Redazione ANSA</a></address>
      <p><b>FEDERICO MOCCIA, 'LA RAGAZZA DI ROMA NORD' (SEM) - </b> Sarà in libreria il 5 dicembre 'La ragazza di Roma Nord', il nuovo romanzo di Federico Moccia pubblicato dalla casa editrice Sem. Inedito esperimento narrativo che ha visto coinvolti lettori e aspiranti scrittori, l'elaborazione del romanzo è stata accompagnata dal lancio di un 'Cantiere delle storie' (www.semlibri.com/cantieredellestorie) attraverso il quale Moccia ha dato ai suoi lettori le indicazioni per collaborare alla realizzazione dell'opera, proponendo un proprio testo creativo. Sono arrivati oltre 1000 contributi, fra racconti, poesie e testi dei lettori. Le otto storie vincitrici, scelte dallo stesso Moccia e dalla squadra di Sem, fanno parte ora de 'La ragazza di Roma Nord' e i loro autori firmano con Federico questo nuovo romanzo con un contributo in totale di 32 pagine sulle 350 dell'opera che ha in copertina un lucchetto rosso.<br/>    Sono: Antonietta Cantiello, Fabio Castano, Federica Costabile, Loredana Costantini, Giacomo Carlo Lisi, Rebecca Puliti, Noemi Scagliarini, Michela Zanarella.<br/>    Il protagonista è Simone, un ventenne romano, in viaggio in treno da Napoli verso Verona dove si trova Sara, la sua ragazza.<br/>    Ha deciso di farle una sorpresa romantica nel giorno del loro primo anniversario. A Roma però sale sul treno una ragazza che si siede proprio davanti a lui. Simone la nota subito per la sua bellezza e cominciano a parlare. La sintonia cresce, ma luipensa sempre e solo a Sara e le racconta il motivo del suo viaggio. La sconosciuta, colpita dalla sua storia d'amore, decide che non sveleranno i loro nomi né alcuna informazione utile a rintracciarsi. Lei sarà la ragazza di Roma Nord, lui Argo.<br/>    Simone arrivato a Verona vede però Sara con un altro uomo.<br/>    Tradito e avvilito, torna a Roma, ripensa a quell'incontro sul treno e decide di rintracciare la ragazza di Roma Nord. Ma come può ritrovarla? Se tutto è nato su un treno, la chiave può essere solo la stazione dove lei è scesa.A Santa Maria Novella, a Firenze, inizia la lunga attesa. La storia inizia a circolare sui social, diventando un caso mediatico. (ANSA).<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>