<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/blear-osnovnite-partii-ne-zasluzhavat-da-spechelyat-vota-vav-velikobritaniya.html"/>
    <meta property="og:site_name" content="News.bg"/>
    <meta property="article:published_time" content="2019-11-25T17:01:34+00:00"/>
    <meta property="og:title" content="Блеър: Основните партии не заслужават да спечелят вота във Великобритания"/>
    <meta property="og:description" content="Остро критикува Джереми Корбин"/>
  </head>
  <body>
    <article>
      <h1>Блеър: Основните партии не заслужават да спечелят вота във Великобритания</h1>
      <address>
        <time datetime="2019-11-25T17:01:34+00:00">25 Nov 2019, 17:01</time>
      </address>
      <p>Основните партии <b>не заслужават да спечелят вота във</b> Великобритания. Нито консерваторите, нито лейбъристите. Това обяви бившият британски премиер Тони Блеър, цитиран от "Ройтерс". </p>
      <p>По думите му,<b> и двете партии са се провалили да ръководят</b> и не са достатъчно убедителни в момента.</p>
      <p>Не съм убеден, че правителство на която и да е от двете партии в момента е добро за страната, каза той.</p>
      <p>Видният лейбърист <b>разкритикува</b> настоящия лидер Джереми Корбин. Според Блеър, сега неговата партия се управлява от "марксистко-ленинското крило".</p>
      <p>Не е проблемът как започват революциите, а как завършват, а те винаги<b> приключват зле,</b> убеден е Блеър.</p>
      <p>Той <b>изрази подкрепата си за</b> независими кандидати и тактическо гласуване срещу политиците, подкрепящи Брекзит.</p>
      <p>Експремиерът обърна внимание на факта, че Брекзит няма да приключи на 31 януари, тъй като още текат преговори.</p>
      <p>Припомняме, че предсрочният вот ще се проведе на 12 декември и е доминиран от темата за Брекзит.</p>
      <p>Британските лейбъристи<b> остават неутрални при следващ</b> референдум за Брекзит. Това е позицията им, ако спечелят вота на 12 декември, <a href="https://news.bg/world/korbin-neutralen-pri-sledvasht-referendum-za-brekzit.html"><b>заяви по-рано лидерът Корбин.</b></a></p>
      <p><b><a href="https://news.bg/world/brekzit-i-otnosheniyata-sas-sasht-v-parviya-debat-korbin-dzhonsan.html">Премиерът Борис Джонсън</a> </b>поддържа намерението си, че Обединеното кралство ще напусне ЕС на 31 януари.</p>
      <p>Британските гласоподаватели са изправени пред <b>отчетлив избор</b>: плана на Корбин за социалистическа Великобритания, включващ <b>масова национализация и безплатни публични услуги</b>, или стремежа на премиера Борис Джонсън да изгради "динамична пазарна икономика".</p>
      <p>Повечето допитвания поставят Консервативната партия на челно място, но малцина са в състояние или желаят да предскажат победителя в изборите.</p>
    </article>
  </body>
</html>