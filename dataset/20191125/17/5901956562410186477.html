<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/sok-nogometni-zvezdnik-izrekel-nacisticni-sieg-heil-video-253562"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T17:24:00+00:00"/>
    <meta property="og:title" content="Nekdanji nogometni zvezdnik izrekel nacistični Sieg Heil (VIDEO)"/>
    <meta property="og:description" content="Hud spodrsljaj si je privoščil nekdanji nizozemski nogometni reprezentant Marco van Basten. V televizijskem studiu pred tekmo nizozemske lige je namreč glasno izgovoril nacistični pozdrav Sieg He..."/>
  </head>
  <body>
    <article>
      <h1>Nekdanji nogometni zvezdnik izrekel nacistični Sieg Heil (VIDEO)</h1>
      <h2>Marco van Basten se je že opravičil, je pa dobil teden suspenza.  </h2>
      <address><time datetime="2019-11-25T17:24:00+00:00">25 Nov 2019, 17:24</time> by <a rel="author">STA, M. U.</a></address>
      <p>Hud spodrsljaj si je privoščil nekdanji nizozemski nogometni reprezentant <b>Marco van Basten</b>. V televizijskem studiu pred tekmo nizozemske lige je namreč glasno izgovoril nacistični pozdrav <i>Sieg Heil</i>. Pozneje se je za sporno dejanje sicer opravičil. Televizija <i>Fox Sports</i>, kjer dela kot strokovni komentator, ga je za en teden suspendirala.<br/><br/>Incident se je zgodil pred nedeljsko tekmo med Ajaxom iz Amsterdama in Almelom, ko so se v studiu pogovarjali s trenerjem slednjega, Nemcem <b>Frankom Wormuthom</b>. Takoj po koncu pogovora se je slišal van Bastnov sporni pozdrav.</p>
      <figure>
        <iframe src="https://www.youtube.com/embed/-DuxJOgd4J4" width="640" height="360" data-service="Youtube" scrolling="no"/>
      </figure>
      <p>Kmalu zatem se je najprej opravičila televizijska postaja, pozneje še sam nekdanji nogometaš. »Ni bil moj namen, da bi šokiral,« je dejal van Basten in pojasnil, da je bil to poskus šale, meril pa je na nemščino novinarja, ki se je pogovarjal s trenerjem. Van Basten je priznal, da se zaveda, da je izbral zelo slab trenutek za takšno opazko.<br/><br/>Pri Foxu so njegovo opazko označili za popolnoma neprimerno ne glede na to, kdaj in v kakšnih okoliščinah jo je izrekel. Honorar, ki bi mu ga sicer namenili, bodo zdaj nakazali nizozemskemu inštitutu za vojno dokumentacijo (NIOD).</p>
    </article>
  </body>
</html>