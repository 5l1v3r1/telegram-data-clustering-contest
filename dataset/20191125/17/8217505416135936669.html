<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motogp-andrea-dovizioso-servono-miglioramenti-piu-grandi/"/>
    <meta property="og:site_name" content="Corsedimoto"/>
    <meta property="article:published_time" content="2019-11-25T17:17:42+00:00"/>
    <meta property="og:title" content="MotoGP, Andrea Dovizioso: “Servono miglioramenti più grandi”"/>
    <meta property="og:description" content="Andrea Dovizioso non è soddisfatto dopo la prima giornata di test MotoGP a Jerez. &quot;Servono miglioramenti più grandi, resta il problema a centro curva&quot;."/>
  </head>
  <body>
    <article>
      <h1>MotoGP, Andrea Dovizioso: “Servono miglioramenti più grandi”</h1>
      <h2>Andrea Dovizioso non è soddisfatto dopo la prima giornata di test MotoGP a Jerez. "Servono miglioramenti più grandi, resta il problema a centro curva".</h2>
      <address><time datetime="2019-11-25T17:17:42+00:00">25 Nov 2019, 17:17</time> by <a rel="author" href="https://www.corsedimoto.com/author/luigiciamburr/" target="_blank">Luigi Ciamburro</a></address>
      <p>Nella <a href="https://www.corsedimoto.com/motomondiale/motogp-test-jerez-giorno-1-maverick-vinales/">prima giornata di test MotoGP a Jerez</a> le Ducati di Danilo Petrucci e <b>Andrea Dovizioso</b> chiudono la top-10. Il forlivese ha provato alcuni aggiornamenti già testati la scorsa settimana a Valencia per confrontarli su un circuito diverso. Ma il primo bilancio non è ancora soddisfacente per il vicecampione. “<i>Le mie dichiarazioni, come a Valencia, sono sempre molto caute</i> – ha detto il Dovi -. <i>Sapevo che bisognava fare delle prove su un’altra pista. Puoi avere un feeling diverso in differenti condizioni, infatti è venuto fuori un passo avanti, ma serve un miglioramento più grande. A centro curva non abbiamo fatto lo step atteso</i>“.</p>
      <p>Il nuovo telaio ancora non ha sortito gli effetti sperati e per Borgo Panigale si prevede un lungo inverno di lavoro. Il rischio è di vedersi sorpassare dalle Yamaha che, dopo la pausa estiva, hanno fatto grandi progressi. E anche oggi Viñales e Quartararo chiudono il test di Jerez al comando. “<i>Vero, da metà stagione ad adesso, non è che nei test vanno più forte. Se guardiamo i test e le qualifiche è sempre andata così, è un adattamento dei piloti ad una nuova situazione. Poi in gara a volte fanno la differenza a volte no. Non sono sorpreso di vedere così tante Yamaha competitive</i> – ha aggiunto Andrea Dovizioso -, <i>però tutti i team stanno facendo tanto lavoro. Non si riesce a vedere la reale velocità di tutti, anche Marc Marquez sta lavorando. Dobbiamo migliorare, non è sufficiente per giocarci il campionato, stiamo cercando anche noi di capire i pezzi</i>“.</p>
      <p>Per domani a Jerez de la Frontera si prevede pioggia, la seconda giornata potrebbe mandare i costruttori in vacanza con un po’ di anticipo. Quanto è importante la giornata di domani? “<i>Domani aiuterebbe, è l’ultimo giorno utile e puoi andare verso lo stop con idee più chiare. Ma il grosso l’abbiamo fatto </i>– ha concluso Andrea Dovizioso -.<i> Comunque non è attendibile per vedere i tempi, è attendibile per fare delle prove</i>“.</p>
    </article>
  </body>
</html>