<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/starazagora/43-tochki-v-dnevnija-red-na-obshtinskata-sesija-na-28-noemvri-v-stara-zagora-news_1409617.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T17:56:00+00:00"/>
    <meta property="og:title" content="43 точки в дневния ред на общинската сесия на 28 ноември в Стара Загора"/>
    <meta property="og:description" content="Предложение за осигуряване на устойчивост на проект „Паркоустрояване, благоустрояване и подобряване на физическата среда на „Станционна градина“ в Стара Загора“, ще гласуват на последното си за ноември заседание общинските съветници в Града на липите."/>
  </head>
  <body>
    <article>
      <h1>43 точки в дневния ред на общинската сесия на 28 ноември в Стара Загора</h1>
      <address><time datetime="2019-11-25T17:56:00+00:00">25 Nov 2019, 17:56</time> by <a rel="author" href="https://www.actualno.com/editors/uid/153" target="_blank">Анжелина Велчева</a></address>
      <p>Предложение за осигуряване на устойчивост на <b>проект „Паркоустрояване, благоустрояване и подобряване на физическата среда на „Станционна градина“</b> в Стара Загора“, ще гласуват на последното си за ноември заседание общинските съветници в Града на липите. Проектът е по споразумение между общината и управителния орган на <b>Оперативна програма (ОП) „Региони в растеж“ 2014-2020</b>. Стойността на проектното предложение е <b>4 милиона лева и е със 100% безвъзмездна финансова помощ</b>. С него ще се създаде устойчива, естетична и безопасна градска жизнена среда. <br/><br/><br/>„На първо четене ще гласуваме приемане на <b>Наредба за организацията и дейността на клубовете на пенсионера</b> на територията на община Стара Загора. До този момент всеки клуб имаше свой правилник, целта е да бъде създаден общ, който ще улеснява ръководството и членовете на клубовете”, разясни пред журналисти Мария Динева, председател на местния парламент и уточни, че действащите пенсионерски клубове в общината са 52.</p>
      <related>
        <a href="https://www.actualno.com/starazagora/starozagorecyt-daniel-ladjev-s-rekord-v-taekuondoto-news_1409446.html"/>
      </related>
      <p>43 предложения ще разгледат на 28 ноември старейшините на Стара Загора, сред които отказ за закупуването от община Стара Загора на три частни имота в близост до колодрума в района на жп гарата. Ще се определи броят, местонахождението и сигнализирането на таксиметровите стоянки. Съветниците ще определят свои представители в Националното сдружение на общините в Република България (НСОРБ) и в държавните горски стопанства в Чирпан и Стара Загора. Ще изберат и представители за комисията по чл. 6 от Правилника за финансово подпомагане на процедури и дейности по асистирана репродукция и за комисията по чл. 11, ал. 1 от Наредбата за реда и условията за управление и разпореждане с общински жилищни имоти. В дневния ред на сесията от кмета Живко Тодоров е внесено <b>предложение за одобряване на промяна в числеността на кметовете на кметства и кметските наместници</b> в структурата на администрацията. Заради промяната в изборния кодекс през 2016 и вдигането на прага за избор на кмет на кметство от 100 на 350 души население, на вота през октомври 20 села в общината не избираха кмет на населеното си място. Тако <b>кметовете на кметства сега ще са 17 вместо 37, а кметските наместници, които се назначават от кмета на общината скачат от 14 на 34</b>. Програмата в структурата влиза в сила със задна дата - 28 октомври.</p>
    </article>
  </body>
</html>