<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/iran-dan-abd-ingiltere-israil-ve-suudi-arabistan-a-tehdit-sizi-yok-ederiz-1211920.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-25T17:13:00+00:00"/>
    <meta property="og:title" content="İran'dan ABD, İngiltere, İsrail ve Suudi Arabistan'a tehdit: Sizi yok ederiz"/>
    <meta property="og:description" content="İran Devrim Muhafızları Genel Komutanı General Hüseyin Selami, ülkesindeki benzin zammı protestolarıyla ilgili ABD, İsrail, İngiltere ve Suudi Arabistan'ı suçlayarak, &quot;Kırmızı çizgilerimizi aşarsanız sizi yok ederiz.&quot; tehdidinde bulundu."/>
  </head>
  <body>
    <article>
      <h1>İran'dan ABD, İngiltere, İsrail ve Suudi Arabistan'a tehdit: Sizi yok ederiz</h1>
      <h2>İran Devrim Muhafızları Genel Komutanı General Hüseyin Selami, ülkesindeki benzin zammı protestolarıyla ilgili ABD, İsrail, İngiltere ve Suudi Arabistan'ı suçlayarak, "Kırmızı çizgilerimizi aşarsanız sizi yok ederiz." tehdidinde bulundu.</h2>
      <address>
        <time datetime="2019-11-25T17:13:00+00:00">25 Nov 2019, 17:13</time>
      </address>
      <p><b>İran</b>'da rejim yanlıları, geçen haftaki benzin zammı protestolarına tepki amacıyla başkent Tahran'da gösteri düzenledi.</p>
      <p><b>ABD, İsrail ve Suudi Arabistan </b>aleyhine sloganların atıldığı gösteride, benzine 15 Kasım'da yapılan yüzde 300'lük zammı protesto edenler "<b>fitneciler</b>" olarak suçlandı. Gösteride, <b>Cumhurbaşkanı Hasan Ruhani</b> hükümetine karşı dövizler de taşındı.</p>
      <p>Devrim Muhafızları Genel Komutanı Selami, burada yaptığı konuşmada, benzin zammına gösterilen tepkileri "savaş" ve "senaryo" şeklinde nitelendirdi.</p>
      <p>Selami, "Büyük bir uluslararası savaştayız. Sokaklarımızda başlayan savaşın senaryosu uluslararası boyuta sahipti. Bu savaş tamamlandı. Düşmanın hiçbir adımını cevapsız ve intikamsız bırakmayacağız." ifadelerini kullandı.</p>
      <p>İsrail'e "ABD'yi beklemeyin çünkü onlar siz yok edildikten sonra imdadınıza yetişir" diye seslenen Selami, olayların arkasında olduğunu iddia ettiği ülkeleri şu sözlerle hedef aldı:</p>
      <p><b>"ABD, İngiltere, İsrail ve Suudi Arabistan</b>'a sesleniyorum: Bizi meydanda denediniz ve güçlü bir tokat yediniz ancak cevap veremediniz. Dünya bu tokatların bazılarını gördü bazılarını görmedi. Bekleyin. <b>Kırmızı çizgilerimizi aşarsanız sizi yok ederiz</b>."</p>
      <p><b>ABD</b> yaptırımlarının da etkisiyle ekonomik açıdan zor günler geçiren İran halkı, 15 Kasım'da benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binaları, bankalar, benzin istasyonları ve marketler tahrip edilmişti. <b>Uluslararası Af Örgütü,</b> olaylar sırasında en az 115 göstericinin hayatını kaybettiğini açıklamıştı.</p>
    </article>
  </body>
</html>