<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/zidane-despre-mbappe-sunt-deja-indragostit-de-el_1406606.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T17:51:03+00:00"/>
    <meta property="og:title" content="Zidane despre Mbappe: 'Sunt deja îndrăgostit de el'"/>
  </head>
  <body>
    <article>
      <h1>Zidane despre Mbappe: 'Sunt deja îndrăgostit de el'</h1>
      <address><time datetime="2019-11-25T17:51:03+00:00">25 Nov 2019, 17:51</time> by <a rel="author">Ioana Necula</a></address>
      <p>"Sunt deja îndrăgostit de el", a mărturisit luni antrenorul lui Real Madrid, Zinedine Zidane, în legătură cu Kylian Mbappe, atacantul lui PSG, menţionat frecvent ca posibil viitor fotbalist al clubului spaniol, scrie AFP înaintea meciului de marţi dintre cele două echipe, din Liga Campionilor, potrivit <a href="https://agerpres.ro/">Agerpres</a>.</p>
      <p>"Sunt deja îndrăgostit de el. Mai întâi ca om. Îl cunosc însă de mult timp. nu este prima oară când îl voi întâlni, a venit deja aici să dea teste" când era adolescent, a spus tehnicianul francez despre compatriotul său într-o conferinţă de presă.</p>
      <p>Întrebat dacă el crede în dragoste la prima vedere, Zidane a răspuns: "Mâine, el vine ca adversar, nu pot să vă spun nimic mai mult (...) Ştim ce jucător este, ce important este pentru echipa sa, şi trebuie să fim pregătiţi pentru asta."</p>
      <p>Fostul câştigător al Balonului de Aur este convins de altfel că PSG îi va folosi marţi atât pe Neymar, cât şi pe Mbappe. "Suntem însă gata să jucăm împotriva oricărei echipe a Parisului", a afirmat Zidane.</p>
      <p>"PSG reuşeşte un sezon magnific, cred că va fi un supermeci", a spus el.</p>
      <p>"E sigur că noi ne-am schimbat de atunci (după meciul din septembrie, câştigat cu 3-0 de parizieni - n. r.). Nu este o revanşă. Vrem să facem un meci mare, să ne arătăm calităţile, să facem ce am făcut în ultima vreme. În ultimele şase meciuri, am luat puţine goluri şi ne-am creat multe ocazii. Mâine va fi un meci pentru a confirma asta", a adăugat tehnicianul.</p>
      <p>Cu 7 puncte, Real este pe locul 2 în Grupa A, la cinci puncte în spatele lui PSG. Madrilenii au nevoie de victorie marţi pentru a se califica în optimi de finală fără să depindă de rezultatul meciului Galatasaray - FC Bruges.</p>
    </article>
  </body>
</html>