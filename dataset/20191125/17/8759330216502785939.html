<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905193/clement-tempert-favorietenrol-zowel-psg-als-real-had-het-hier-z-r-moeilijk-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T17:43:00+00:00"/>
    <meta property="og:title" content="Clement tempert favorietenrol: &quot;Zowel PSG als Real had het hier zéér moeilijk&quot;"/>
    <meta property="og:description" content="Club Brugge staat opnieuw voor een érg belangrijk duel. Dinsdagavond treedt het in Galatasaray aan op speeldag vijf van de Champions League. Als Club weet te winnen in Istanbul, verzekert het zich al sowieso van een Europese lente. Philippe Clement weigert echter ver vooruit te kijken."/>
  </head>
  <body>
    <article>
      <h1>Clement tempert favorietenrol: "Zowel PSG als Real had het hier zéér moeilijk"</h1>
      <address>
        <time datetime="2019-11-25T17:43:00+00:00">25 Nov 2019, 17:43</time>
      </address>
      <p>
        <b>Club Brugge staat opnieuw voor een érg belangrijk duel. Dinsdagavond treedt het in Galatasaray aan op speeldag vijf van de Champions League. Als Club weet te winnen in Istanbul, verzekert het zich al sowieso van een Europese lente. Philippe Clement weigert echter ver vooruit te kijken.</b>
      </p>
      <p>"Wij komen naar hier om onze eigen wedstrijd te spelen", liet Clement weten op de persconferentie voorafgaand aan het duel. "Zowel PSG als Real Madrid hadden het hier zéér moeilijk. Het belooft een lastige avond te worden. Een wedstrijd zoals deze hangt altijd af van details. Wij gaan proberen om deze kleine details naar ons toe te trekken."</p>
      <p>"We moeten niet bezig zijn met een tweede of derde plaats", verzekert Clement. "We moeten gewoon zoveel mogelijk halen uit de match van morgen. Daar ligt onze focus!" Als Club wint, is het dus zeker van de derde stek in haar poule én een vervolg in de Europa League na de winterstop. Toch kan er nog meer uit de kast vallen, als PSG wat meewerkt tegen Real. Dan zou Club op de slotspeeldag in een rechtstreeks duel met Real mogen uitmaken wie naar de knock-out-fase van het kampioenenbal gaat.</p>
      <figure>
        <iframe data-src="https://twitter.com/ClubBrugge/status/1198998929406406657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Talisman Vormer</b><br/>"Het is heel spijtig dat we Ruud Vormer moeten missen", verwijst Clement nogmaals naar de schorsing van zijn aanvoerder. Vormer is er nu al voor de derde keer op rij niet bij in de Champions League. <a href="https://www.voetbalprimeur.be/nieuws/905137/club-brugge-tovert-ook-vormer-uit-de-hoed-look-who-s-joining-us-.html?utm_source=doorlink&amp;utm_medium=doorlink&amp;utm_campaign=%2F">Toch reisde de Nederlander mee af naar Turkije.</a> "Hij is er wel bij, want zijn aanwezigheid kan ook naast het veld van belang zijn", legt Clement uit.</p>
      <aside>Lees meer<br/><a href="https://www.voetbalprimeur.be/videos/905188/vossen-en-co-hebben-nieuwe-bijnaam-bedacht-we-noemen-hem-nu-pussy-tau-.html?itm_source=www.voetbalprimeur.be&amp;itm_medium=highlighted-content">Vossen en co hebben nieuwe bijnaam bedacht: "We noemen hem nu Pussy Tau!"</a></aside>
    </article>
  </body>
</html>