<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710165"/>
    <meta property="og:site_name" content="ישראל היום"/>
    <meta property="article:published_time" content="2019-11-25T17:01:25+00:00"/>
    <meta property="og:title" content="שיר השיירה: רכבת הסקאוטים בדרך לישראל"/>
    <meta property="og:description" content="טירוף סביב דני אבדיה: נציגים של קליבלנד, דטריוט, מיאמי ויוטה מהאן.בי.אי יגיעו לצפות השבוע בכישרון הצהוב כדורסל ישראלי"/>
  </head>
  <body>
    <article>
      <h1>שיר השיירה: רכבת הסקאוטים בדרך לישראל</h1>
      <h2>הטירוף סביב דני אבדיה לא נרגע: נציגים של קליבלנד, דטריוט, מיאמי ויוטה יגיעו לצפות בכישרון הצהוב לקראת דראפט 2020 • צפויים להגיע לאימון מכבי ת"א ולמשחק היורוליג נגד וילרבאן</h2>
      <address><time datetime="2019-11-25T17:01:25+00:00">25 Nov 2019, 17:01</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <p>הטירוף סביב דני אבדיה לא נרגע: את השיירה שתגיע לישראל בסוף השבוע הנוכחי, אף אחד בענף לא זוכר. קליבלנד קאבלירס, דטרויט פיסטונס, מיאמי היט ויוטה ג'אז ישלחו נציגים כדי לצפות בין השאר בכישרון הגדול של הצהובים.</p>
      <p>קליבלנד תשלח את ראש מערך הסקאוטינג של המועדון טריי פלאט ואת הסקאוט האירופאי פרימוז ברזץ'. את דטרויט ייצג הסקאוט באלסה קופרוביצה הסלובני, מיאמי תשלח את הסקאוט האירופאי שלה, דניס ממיץ' הטורקי וכפי שפרסמנו אתמול יוטה ג'אז תיוצג על ידי הג'נרל מנג'ר ג'סטין זאניק, הסקאוט האירופאי ריגאס דארדליס וייתכן שיצטרף אליהם גם אחד מיועצי הסקאוטינג במחלקה המקצועית של המועדון.</p>
      <p>רוב הנציגים יגיעו כבר לפני המשחק של מכבי תל אביב ביום חמישי מול וילרבאן כדי לצפות גם באבדיה וגם בכישרון הגדול של הצרפתים תיאו מלאדון שחזר בשבוע שעבר מפציעה ומקבל דקות משחק משמעותיות בשורות הקבוצה הצרפתית. הם יישארו גם למשחק של הצהובים בשבת מול מכבי חיפה שם אבדיה אמור לקבל דקות משחק משמעותיות הרבה יותר.</p>
      <p>כפי הנהוג, אנשי המקצוע גם צפויים להגיע לאחד מאימוני מכבי תל אביב ואולי גם לאימון של וילרבאן כדי לעקוב מקרוב אחרי הפרוספקטים המבטיחים שצפויים להיבחר במקום גבוה בדראפט הקרוב. לפי גורמי המקצוע, הסקאוטים יעקבו גם אחרי יובל זוסמן שלא נבחר בדראפט האחרון, אך עדיין נמצא על הכוונת של מספר קבוצות באן.בי.אי לקראת ליגת הקיץ.</p>
      <p>אבדיה בן ה-18 משחק 11.3 דקות בממוצע למשחק. בשני המשחקים האחרונים מול מילאנו וברצלונה מספריו עלו בצורה משמעותית והוא שיחק 16 ו-17.5 דקות בהתאמה. במשחק בברצלונה הוא אף פתח בחמישייה. בליגה ממוצעיו עולים משמעותית והוא משחק 22.7 דקות (שני רק לסקוטי ווילבקין) בהן תורם 8.3 נקודות (60.9 אחוזים ל-2 ו-35.7 אחוזים ל-3), 6.7 ריבאונדים, 1.7 אסיסטים ו-13.8 נקודות מדד בסך הכל.</p>
      <p>מלאדון הצרפתי נחשב גם הוא לכישרון גדול ומבטיח. בעקבות פציעה קלה ממנה סבל הגארד (18, 1.92 מ') שותף העונה בארבעה משחקי יורוליג בהם שיחק 15 דקות בממוצע וקלע 5.5 נקודות ב-27.5 אחוזים ל-3. בקיץ האחרון הוא כבר נכלל בסגל הנבחרת הבוגרת של צרפת באליפות העולם שהסתיימה עם מדליית ארד עבור הצרפתים ושיחק 15 דקות.</p>
    </article>
  </body>
</html>