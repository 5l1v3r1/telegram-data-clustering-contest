<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-25/orovackande-mycket-som-inte-gar-pa-rals-infor-kiev"/>
    <meta property="og:site_name" content="Sydsvenskan"/>
    <meta property="article:published_time" content="2019-11-25T17:36:00+00:00"/>
    <meta property="og:title" content="Max Wiman: Oroväckande mycket som inte går på räls inför Kiev"/>
    <meta property="og:description" content="Sjukdom och småskador stör förberedelserna – utöver att vissa inte kan vara med alls."/>
  </head>
  <body>
    <article>
      <h1>Max Wiman: Oroväckande mycket som inte går på räls inför Kiev</h1>
      <address><time datetime="2019-11-25T17:36:00+00:00">25 Nov 2019, 17:36</time> by <a rel="author">Max Wiman Följ</a></address>
      <p>När de nu till slut är färre, men väldigt viktiga, så skulle ju MFF få tid att ladda om batterierna och fokusera på de avgörande Europa League-matcherna mot Dynamo Kiev och FC Köpenhamn.</p>
      <p>Men det går verkligen inte som på räls och det är oroande för MFF om man verkligen ska hinna få ihop allt i tid.</p>
      <figure>
        <img src="https://images.hdsydsvenskan.se/980x588/CnSetksweGGvwVq-umyw2LlnUTM.jpg"/>
        <figcaption>Erdal Rakip in om Oscar Lewicki inte kan spela – det mest spännande valet.<br/>Bild: PETTER ARVIDSON</figcaption>
      </figure>
      <p>Eller. Allt får man inte ihop. Anders Christiansen spelar inte mot Dynamo Kiev, det kan vi slå fast. Rehaben efter att vadskadan slog till för andra gången är inte avslutad. Större delen av måndagens pass körde ”AC” med Franz Brorsson och fystränare under överinseende av fysioterapeuten Jesper Robertsson. Det finns inte på kartan att man chansar med dansken.</p>
      <p>För Oscar Lewicki såg det lovande ut fram tills bara någon minut återstod av träningen. Lårskadan gjorde sig påmind igen. Att då våga spela honom – det var hans första hela pass efter skadan – är också det nästan utanför kartan. Och det är ett tungt avbräck för balansen på mittfältet.</p>
      <p>Uwe Rösler uttryckte i förra veckan förhoppningar att alla de tre spelare som varit skadade lite halvlänge skulle kunna ta del i matchen mot Kiev. Nu talar allt för att endast Marcus Antonsson är redo av de tre.</p>
      <p>Att Jo Inge Berget hölls inne för problem med en fettkudde i foten låter inte så farligt, men då försvann ytterligare ett pass med vad som sett ut som en tänkt anfallsduo med Markus Rosenberg. Som i sin tur missade träning förra veckan när han var sjuk.</p>
      <p>Fettkuddar i foten har dessutom ställt till det rätt rejält för spelare som Rosenberg och Lewicki tidigare, så det är inget som ska nonchaleras.</p>
      <p>Lägg därtill att Marcus Antonsson gjorde sitt första hela träningspass (men det gick bra och Antonsson var nöjd efteråt) efter den skada han ådrog sig i cupen mot Värnamo. Just den matchen och träningsmötet med Odense var ju matcher där han skulle få en chans att hitta den förlorade målformen.</p>
      <p>Om detta innebär att Guillermo Molins startar på topp med Markus Rosenberg, tycker jag det känns mer än okej. Molins har visat form i flera matcher och också ett hittat samspel med Rosenberg.</p>
      <p>Det såg ut att bli ett mittfält från höger med: Eric Larsson, Oscar Lewicki, Fouad Bachirou, Arnor Traustason och Sören Rieks.</p>
      <p>Nu hoppas jag - och tror – att Erdal Rakip går in för Lewicki. Så skiftade man under träningen. Rakip gjorde en mycket bra insats mot Odense och är spelsugen. Tillför mer tempo och nödvändig kreativitet på mittfältet än Bonke Innocent. Låt vara att det är mer offensivt balanserat, men vill MFF föra matchen så tror jag det behövs.</p>
      <p>Bakåt talar allt för att Uwe Rösler kör sin Europafavorittrio: Nielsen, Bengtsson, Safari.</p>
      <p>Personligen tycker jag som tidigare att det varit mer kittlande med Larsson där bak och Jo Inge Berget på kanten framför. Tycker att Nielsens form varit väldigt varierande, men det handlar säkert om att ha en defensiv balans också mot ett Kiev som har två väldigt farliga yttrar.</p>
    </article>
  </body>
</html>