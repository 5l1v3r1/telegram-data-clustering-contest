<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/volkswagen-motorsport-ritira-motori-scoppio-dalle-corse-golf-tcr-polo-r5-tdi-baja1000-469143.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T17:00:19+00:00"/>
    <meta property="og:title" content="Volkswagen ritira i motori a scoppio dalle corse"/>
    <meta property="og:description" content="La casa tedesca da l'addio al mondo delle corse, per lo meno a tutte quelle che richiedono un motore a combustione interna"/>
  </head>
  <body>
    <article>
      <h1>Volkswagen ritira i motori a scoppio dalle corse</h1>
      <h2>La casa tedesca da l'addio al mondo delle corse, per lo meno a tutte quelle che richiedono un motore a combustione interna</h2>
      <address><time datetime="2019-11-25T17:00:19+00:00">25 Nov 2019, 17:00</time> by <a rel="author">Lorenzo Moro</a></address>
      <p>Il processo avviato con la <a href="https://www.formulapassion.it/automoto/mondoauto/volkswagen-salone-francoforte-logo-id-451647.html"><i>“new Volkswagen”</i></a> prosegue: dopo i <b>malumori</b> generati dal tremendo scandalo Dieselgate e tutto quanto ne è conseguito, da Wolfsburg stanno compiendo uno sforzo enorme per rivoluzionare la <i>“brand identity”</i> di Volkswagen, spostandolo da marchio legato alle tre lettere <b>TDI</b> (con cui hanno vinto Le Mans più volte, proprio per dimostrare la qualità dei loro motori a gasolio) in un marchio più “<i>green</i>“, <b>impegnato per l’ambiente e l’aria che respiriamo.</b></p>
      <blockquote>
        <a href="https://www.formulapassion.it/automoto/mondoauto/volkswagen-aumenta-il-budget-per-sviluppo-ev-467111.html">Volkswagen aumenta il budget per sviluppo EV</a>
      </blockquote>
      <p>Se però c’è una cosa che non va d’accordo con l’ecologia ed il verde (a parte il colore dei semafori), è il <b>motorsport</b>: le auto da corsa, anche se uno sforzo in questo senso è stato fatto, non potranno mai essere propriamente ecologiche, a meno di tenerle spente. Ecco allora che Volkswagen ha deciso di <b>iniziare una lenta – ma decisa – ritirata dal mondo delle corse</b> (per lo meno quelle in cui serve un motore a combustione interna). La prima a cadere è stata la bella Polo R5 che, nonostante sia stata lanciata recentemente, <b>non avrà alcun supporto ufficiale dalla casa tedesca</b> se non per eventuali ricambi. A seguire le sorti della piccola auto da rally, toccherà alla <b>Golf TCR</b>, che vedrà la sua produzione cessare nel 2019 e le parole di VW in questo senso, riportate da <i>Top Gear</i>, sono state:<i> “non sarà offerto un successore (alla Golf TCR n.d.r.) basato sulla nuova generazione”. </i></p>
      <p>Questa dichiarazione dedicata alla Golf è arrivata da <b>Frank Welsch, membro del consiglio di amministrazione della VW</b> il quale, parlando dell’impegno di VW nel motorsport ha detto:<i> </i><i>“Nel motorsport, la Volkswagen si impegna fermamente nella mobilità elettrica e dirà addio agli impegni sostenuti dalla fabbrica <b>utilizzando motori a combustione interna”</b>. </i>Alle sue parole hanno fatto seguito quelle di Sven Smeets, capo del reparto motorsport di VW, affermando: <i>“Da un lato, il motorsport funge da laboratorio dinamico per lo sviluppo di future auto di produzione e, dall’altro, come una piattaforma di marketing convincente per ispirare le persone ancora di più verso la <b>mobilità elettrica</b>. La tecnologia innovativa rilevante per l’auto del futuro è il nostro obiettivo”. </i></p>
      <p>Al momento quindi l’unico impegno “tradizionale” di Volkswagen nel motorsport è rappresentato dall’Atlas Cross Baja, il pickup da corsa con cui la casa tedesca correrà la <b>celebre Baja 1000</b>. Proprio in questo ambito sono arrivate alcune dichiarazioni ufficiali di Volkswagen, <b>“giustificando” il fatto che l’Atlas abbia un motore 2 litri da WRC</b>:<i> “Anche se un programma da corsa come questo potrebbe sembrare allontanarsi dall’impegno di Volkswagen per <b>l’ambiente</b> e raggiungere gli obiettivi dell’Accordo sul clima di Parigi del 2050, il programma Baja sarà completamente <b>carbon neutral</b> grazie a un’iniziativa di compensazione del carbonio tramite “The Conservation Fund”. Questo pianterà più di 1.000 alberi, o uno per miglio corse. “</i></p>
      <footer>RIPRODUZIONE RISERVATA</footer>
    </article>
  </body>
</html>