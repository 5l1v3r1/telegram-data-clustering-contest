<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/luk-triumfalny-w-warszawie-jan-pietrzak-komentuje-zapowiedz-morawieckiego/8411p08"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T17:06:30+00:00"/>
    <meta property="og:title" content="Plany budowy łuku triumfalnego w stolicy. Pietrzak: łuk jest niezbędny dla Polaków"/>
    <meta property="og:description" content="- Niektórzy okupanci tak zapuścili w Polsce korzenie, że do dzisiaj okupują pewne sfery życia i nie pozwalają Polakom stawiać pomników zwycięstwa - powiedział w rozmowie z portalem wpolityce.pl Jan Pietrzak, komentując krytyczne głosy na temat ew. budowy łuku triumfalnego w Warszawie. Powstanie takiej konstrukcji zapowiedział premier Mateusz Morawiecki."/>
  </head>
  <body>
    <article>
      <h1>Plany budowy łuku triumfalnego w stolicy. Pietrzak: łuk jest niezbędny dla Polaków</h1>
      <h2>- Niektórzy okupanci tak zapuścili w Polsce korzenie, że do dzisiaj okupują pewne sfery życia i nie pozwalają Polakom stawiać pomników zwycięstwa - powiedział w rozmowie z portalem wpolityce.pl Jan Pietrzak, komentując krytyczne głosy na temat ew. budowy łuku triumfalnego w Warszawie. Powstanie takiej konstrukcji zapowiedział premier Mateusz Morawiecki.</h2>
      <address><time datetime="2019-11-25T17:06:30+00:00">25 Nov 2019, 17:06</time> by <a rel="author" href="http://www.onet.pl/" target="_blank">Media</a></address>
      <p>Fundacja Towarzystwo Patriotyczne, której założycielem jest <a href="https://wiadomosci.onet.pl/jan-pietrzak">satyryk Jan Pietrzak</a>, od lat zabiega o budowę łuku triumfalnego upamiętniającego bitwę z 1920r. - Łuk triumfalny jest potrzebny Polsce, niezbędny dla Polaków. 100 lat temu odzyskaliśmy niepodległość, pokonaliśmy trzech zaborców, a potem bolszewicką Rosję w wielkiej wojnie. Mówimy o rzeczach wielkiej miary w historii narodu. I one muszą mieć upamiętnienie - powiedział Pietrzak.</p>
      <p>- Gdy inne narody europejskie upamiętniały swoich królów, wielkie bitwy, Polacy tego zrobić nie mogli, bo byli okupowani. Niektórzy okupanci tak zapuścili w Polsce korzenie, że do dzisiaj okupują pewne sfery życia i nie pozwalają Polakom stawiać pomników zwycięstwa - ocenił Pietrzak w rozmowie z wpolityce.pl. Satyryk stwierdził, że "jedynym pomnikiem zwycięstwa w Warszawie jest pomnik Stalina". - Bohaterskie miasto, stolica bohaterskiego kraju ma pomnik mordercy, ludojada, najgorszego bandyty. Reprezentantem okupantów są ci panowie, którzy wygadują takie durne argumenty przeciwko łukowi triumfalnemu - ocenił.</p>
      <h3>Morawiecki: pomnik Bitwy Warszawskiej powinien być już 30 lat temu</h3>
      <p>W piątek, podczas sesji pytań i odpowiedzi (Q&amp;A) na Facebooku, szef rządu był pytany kiedy powstanie pomnik upamiętniający bitwę warszawską. - Jestem zwolennikiem tego, żeby <a href="https://wiadomosci.onet.pl/kraj/luk-triumfalny-w-warszawie-premier-o-budowie-pomnika-bitwy-warszawskiej/pjqtnnr">wybudować jak najszybciej łuk triumfalny</a>. Sam osobiści wpłaciłem środki na fundację, która zbiera pieniądze na łuk triumfalny, by uważam, że łuk triumfalny ku czci bitwy warszawskiej byłby godnym upamiętnieniem - stwierdził Morawiecki.</p>
      <p>- Do tego, niestety, trzeba porozumienia z władzami Warszawy, więc proszę pytać też władze Warszawy, dlaczego nie ma pomnika, bo władze Warszawy są tutaj mało kooperatywne, niestety - dodał premier. - Pomnik bitwy warszawskiej powinien być już 20 lat temu, 30 lat temu, 10 lat temu, powinien być w przyszłym roku - nie będzie, ale obiecuję, on stanie w krótkim czasie, musi stanąć w krótkim czasie - powiedział szef rządu</p>
      <p>W lipcu br. Rada Warszawy poparła projekt uchwały o budowie <a href="https://warszawa.onet.pl/pomnik-bitwy-warszawskiej-rabiej-zakladam-ze-to-nie-powstanie/n5vz4mw">pomnika Bitwy Warszawskiej 1920 r.</a>, który stanąć ma na placu Na Rozdrożu. Stołeczny konserwator zabytków Michał Krasucki poinformował wówczas radnych, że pomnik jednak nie będzie gotowy na 15 sierpnia 2020 roku, kiedy ma być obchodzona 100. rocznica zwycięstwa polskiej armii nad bolszewikami.</p>
      <p>
        <a href="http://onet.tv/i/news/roman-giertych-poglady-zandberga-sa-bardzo-grozne-nie-tyle-dla-pis-ile-dla-polski/7kz13w">Roman Giertych: poglądy Zandberga są bardzo groźne. Nie tyle dla PiS, ile dla Polski</a>
      </p>
      <p>Źródło: <a href="https://wpolityce.pl/polityka/474592-tylko-u-nas-pietrzak-luk-triumfalny-jest-potrzebny-polsce">wpolityce.pl</a>, PAP</p>
      <p>(pmd)</p>
    </article>
  </body>
</html>