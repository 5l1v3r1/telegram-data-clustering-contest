<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2825171-gpu-ogolosila-pidozru-kolisnomu-suddi-akij-zaboroniv-evromajdan.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T17:33:00+00:00"/>
    <meta property="og:title" content="ГПУ оголосила підозру колишньому судді, який “заборонив” Євромайдан"/>
    <meta property="og:description" content="Генпрокуратура повідомила колишньому судді одного з райсудів Києва підозру у перешкоджанні проведенню мітингів під час Євромайдану та винесенні неправосудних ухвал про арешт активістів."/>
  </head>
  <body>
    <article>
      <h1>ГПУ оголосила підозру колишньому судді, який “заборонив” Євромайдан</h1>
      <h2>Генпрокуратура повідомила колишньому судді одного з райсудів Києва підозру у перешкоджанні проведенню мітингів під час Євромайдану та винесенні неправосудних ухвал про арешт активістів.</h2>
      <address>
        <time datetime="2019-11-25T17:33:00+00:00">25 Nov 2019, 17:33</time>
      </address>
      <p>Про це повідомили у <a href="https://www.gp.gov.ua/ua/news.html?_m=publications&amp;_t=rec&amp;id=261657">пресслужбі ГПУ</a>.</p>
      <p>“Прокурорами Департаменту процесуального керівництва у кримінальних провадженнях про злочини, вчинені у зв’язку з масовими протестами у 2013-2014 роках, Генеральної прокуратури України, з метою забезпечення дотримання принципу безперервності досудового розслідування, 25 листопада 2019 року у кримінальному провадженні від 05.02.2014 повідомлено про підозру колишньому судді одного з районних судів м. Києва за фактами незаконного перешкоджання організації та проведенню зборів, мітингів, вуличних походів і демонстрацій, що відбувались в лютому 2014 року в центральній частині м. Києва, а також постановленні ним завідомо неправосудних ухвал про обрання відносно учасників мирних акцій протесту запобіжних заходів у вигляді тримання під вартою (ч. 2 ст. 28, ст. 340, ч. 2 ст. 375 КК України)”, - йдеться в повідомленні.</p>
      <p>Досудове розслідування у вказаному кримінальному провадженні триває, додали в Генпрокуратурі.</p>
      <p>Як повідомлялося, 20 листопада 2019 року слідчі органів прокуратури припинили функцію досудового розслідування. Усі незавершені кримінальні провадження на даний час передаються до інших органів досудового розслідування.</p>
      <p>Зокрема, у ГПУ заявляли, що направлять до органів досудового розслідування 114 кримінальних справ, які пов’язані з масовими протестами у 2013-2014 роках. Так, до Державного бюро розслідувань, в якому вже створили спеціальний слідчий підрозділ для розслідування злочинів, пов’язаних із подіями на Майдані у 2013-2014 роках, відійде 50 проваджень, ще 43 – до Національного антикорупційного бюро. Решта проваджень будуть передані до органів Національної поліції, <a href="https://www.ukrinform.ua/tag-sbu">СБУ</a> та Державної податкової служби.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824297-advokat-rodin-geroiv-nebesnoi-sotni-golodue-vze-tretij-den.html">Адвокат родин героїв Небесної сотні голодує вже третій день</a>
      </blockquote>
      <p>При цьому прокурори спеціально створеного в ГПУ департаменту процесуального керівництва в цих провадженнях зможуть проводити невідкладні процесуальні дії для розслідування, поки не завершиться передача матеріалів справ до відповідних органів, зазначали у відомстві.</p>
    </article>
  </body>
</html>