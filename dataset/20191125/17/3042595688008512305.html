<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kan-bli-et-problem-for-solskjaer/71857349"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T17:19:20+00:00"/>
    <meta property="og:title" content="Kan bli et problem for Solskjær"/>
    <meta property="og:description" content="Superagent Mino Raiola kan gjøre en eventuell Manchester United-overgang for Erling Braut Haaland komplisert."/>
  </head>
  <body>
    <article>
      <h1>Kan bli et problem for Solskjær</h1>
      <h2>Superagent Mino Raiola kan gjøre en eventuell Manchester United-overgang for Erling Braut Haaland komplisert.</h2>
      <address><time datetime="2019-11-25T17:19:20+00:00">25 Nov 2019, 17:19</time> by <a rel="author">Christian M. Hugsted</a></address>
      <p>Journalist David Ornstein, som jobber i <a href="https://theathletic.com/1398545/2019/11/25/ornstein-on-monday-raiola-complicates-united-pursuit-of-haaland-adidas-gives-mourinho-special-treatment-rogue-firms-exploit-premier-league-clubs-bruce-shelves-new-book/">The Athletic</a>, er kjent for å ha innblikk i det som skjuler seg i kulissene i Manchester United.</p>
      <p>Mandag skriver Ornstein i sin ukentlige spalte at de røde frykter superagent Mino Raiola vil få en innvirkning på et eventuelt kjøp av Erling Braut Haaland - som har blitt sterkt linket til klubben den siste tiden.</p>
      <p>
        <b>Manchester United har handlet med Raiola ved flere anledninger tidligere.</b>
      </p>
      <figure>
        <img src="https://dbstatic.no/71827329.jpg?imageId=71827329&amp;width=512&amp;height=308"/>
        <figcaption><b>LINKES TIL STORKLUBBER:</b> Erling Braut Haaland har blitt linket til storklubber over en lav sko. Foto: Fredrik Hagen / NTB scanpix Vis mer</figcaption>
      </figure>
      <p>«Den nåværende tilstanden i forholdet til Raiola er uklart, og for alle antydninger om at de er tilbakeholdne med å gjøre forretninger med ham etter avtalene med Paul Pogba, Zlatan Ibrahimovic og Henrikh Mkhitaryan, er det motkrav om at de to partene fortsatt har et godt forhold», skriver Ornstein før han fortsetter:</p>
      <p>«Men uansett så har kilder innrømmet at hans involvering er en kompliserende faktor og, med tanke på at det garantert er mange som er ute etter Haaland, er det ikke ideelt for Uniteds håp.»</p>
      <p>Mino Raiola skal også ha vært involvert i Haalands overgang fra Molde til Salzburg.</p>
      <h3>Forslag på bordet</h3>
      <p>Ornstein har tidligere skrevet at Erling Braut Haalands far, Alf-Inge Håland, tidligere har besøkt Manchester Uniteds treningsfelt Carrington. Det la ikke akkurat en demper på spekulasjonene.</p>
      <p>
        <b>Dagbladet-kommentator Morten Pedersen hadde for 12 dager siden en kommentar på trykk i Dagbladet, hvor han skriver at Manchester United allerede har lagt et <a href="https://www.dagbladet.no/sport/solskjaer-er-langt-framme-i-koen/71810469?fbclid=IwAR3BaOLTo2OBfNPqVksLXvhLWUFg8V79xghYzb__LuAl8a16xwP6a6excxI">forslag på bordet til Braut Haaland</a>.</b>
      </p>
      <p>United-manager Ole Gunnar Solskjær fikk også spørsmål om Braut Haaland på en pressekonferanse.</p>
      <p>- Jeg tror ikke dette er det riktige tidspunktet for meg til å snakke om spisser på andre lag. Jeg snakket om Harry Kane i går, og jeg synes ikke det er riktig for meg å snakke om Erling i dag, sa Solskjær for snaut fem uker siden.</p>
      <figure>
        <img src="https://dbstatic.no/71857678.jpg?imageId=71857678&amp;width=1024&amp;height=615"/>
        <figcaption><b>SKAL VÆRE INTERESSERT:</b> Manchester United-manager Ole Gunnar Solskjær skal være interessert i å få Erling Braut Haaland til Old Trafford. Foto: NTB Scanpix Vis mer</figcaption>
      </figure>
      <h3>Vil ikke kommentere</h3>
      <p>Braut Haaland tar tilsynelatende ryktene med knusende ro. På spørsmål fra Dagbladet på landslagssamling om hvordan han forholder seg til alle overgangsryktene, svarte Haaland:</p>
      <p>- Jeg forholder meg bra til dem.</p>
      <p>
        <i>- Juventus, Manchester United og Real Madrid: Hva tenker du?</i>
      </p>
      <p>- Du vet hva jeg kommer til å svare. Ingen kommentar.</p>
    </article>
  </body>
</html>