<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3997017_suzdateliat_na_mrejata_tim_burnurs-lii_obiavi_plan_za/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T17:34:00+00:00"/>
    <meta property="og:title" content="Създателят на Мрежата Тим Бърнърс-Лий обяви план за спасение на интернет"/>
    <meta property="og:description" content="Окончателният документ бе представен днес в Берлин, където представители на правителства, бизнеса и гражданското общество се събират за четиридневен форум на ООН, посветен на управлението на интернет."/>
  </head>
  <body>
    <article>
      <h1>Създателят на Мрежата Тим Бърнърс-Лий обяви план за спасение на интернет</h1>
      <address><time datetime="2019-11-25T17:34:00+00:00">25 Nov 2019, 17:34</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Създателят на интернет Тим Бърнърс-Лий обяви глобална инициатива срещу злоупотребите със световната мрежа, извършвани от правителства, компании и отделни личности, информира агенция "Франс прес".</p>
      <p>Инициативата "Договор за мрежата" обединява няколко държави и технологични гиганти като "Гугъл" (Google).<br/>"Ако не действаме сега и не действаме заедно, за да предотвратим злоупотреби с мрежата от страна на тези, които искат да я експлоатират, разделят и да подкопаят основите й, има риск от разпиляване" на потенциала завинаги, посочва Бърнърс-Лий в изявление на фондацията му "Уърлд уайд уеб".</p>
      <p>Ученият, на когото се приписва заслугата за полагане на основите на световната мрежа като съвкупност от мултимедийни уеб страници, достъпни чрез интернет, през 1989 година, работи по инициативата от миналата година.</p>
      <p>Окончателният документ бе представен днес в Берлин, където представители на правителства, бизнеса и гражданското общество се събират за четиридневен форум на ООН, посветен на управлението на интернет.</p>
      <p>По думите на<a href="https://www.dnevnik.bg/sviat/2019/03/12/3403364_tim_burnurs-lii_brauzurut_vi_shte_znae_poveche_za_vas/"> Бърнърс-Лий</a> договорът, разработен в сътрудничество с десетки експерти и граждани, е "пътна карта за изграждане на по-добра мрежа".</p>
      <p>Той призова правителствата да засилят законите и регулацията, а компаниите - да гарантират, че стремежът към печалба не е за сметка на човешките права и демокрацията.</p>
      <p>Гражданите трябва да търсят отговорност от властимащите, искането за спазване на дигиталните им права да бъде уважавано, а те да допринасят за развитие на разумен диалог, допълни<a href="https://www.dnevnik.bg/sviat/2018/03/12/3145113_tim_burnurs-lii_niakolko_korporacii_zadushavat/"> Бърнърс-Лий.</a></p>
      <p>Планът има подкрепата на над 150 организации, включително компании като "Гугъл", "Майкрософт" (Microsoft), "Фейсбук" (Facebook) и "Редит" (Reddit), наред с групи като "Репортери без граници" и фондация "Електронна граница". В инициативата участват също правителствата на Германия, Франция и Гана, както и хиляди частни лица.</p>
      <p>Бърнърс-Лий разработва идеята за световната мрежа, докато работи в лаборатория по физика на Европейския център за ядрени изследвания (<a href="https://www.dnevnik.bg/bulgaria/2019/06/25/3930002_snimka_na_denia_prezidentut_radev_v_cern/">ЦЕРН</a>) като начин учените по света да споделят информация за проучванията си.<br/>През последните години обаче ученият е все по-силно обезпокоен от злоупотребите с технологията.</p>
      <p>Фондацията му привлича вниманието върху засилването на кибертормоза, все по-честото използване на мрежата от политици за манипулиране на новините и върху разпространяването на онлайн измами.</p>
      <p>Организацията отбелязва и че достъпът до интернет в нововъзникващите пазарни икономики изостава от нивото в развитите страни, а 46 процента от хората в света не са онлайн.</p>
      <p>Освен "Договора за мрежата" Бърнърс-Лий работи и по проблемите на мрежата от техническа гледна точка и през 2018 година пусна платформата "Солид" (Solid), която цели да помогне на потребителите да получат контрол над личните си данни.</p>
    </article>
  </body>
</html>