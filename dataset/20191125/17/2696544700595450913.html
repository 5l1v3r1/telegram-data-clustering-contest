<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_64_magos_processzor_amd_threadripper"/>
    <meta property="og:site_name" content="HVG.hu"/>
    <meta property="article:published_time" content="2019-11-25T17:03:00+00:00"/>
    <meta property="og:title" content="64 magos processzoron dolgozik az AMD, bikaereje lesz"/>
    <meta property="og:description" content="Egy kiszivárgott dia után az AMD inkább maga árulta el, milyen újdonsággal készülnek jövőre. A fejlesztés egy izomerejű processzornak tűnik."/>
  </head>
  <body>
    <article>
      <h1>64 magos processzoron dolgozik az AMD, bikaereje lesz</h1>
      <address><time datetime="2019-11-25T17:03:00+00:00">25 Nov 2019, 17:03</time> by <a rel="author">hvg.hu</a></address>
      <p>
        <b>Egy kiszivárgott dia után az AMD inkább maga árulta el, milyen újdonsággal készülnek jövőre. A fejlesztés egy izomerejű processzornak tűnik.</b>
      </p>
      <p>Egy olyan új, 64 magos Threadripper processzort tervez kiadni 2020-ban az AMD, amely 128 darab végrehajtószállal és 288 megabájt gyorsítótárral rendelkezik – írja a <i><a href="https://www.theverge.com/circuitbreaker/2019/11/25/20981787/amd-ryzen-threadripper-3990x-64-cores-specs-128-threads-release-date">The Verge</a></i>, amely azt is megemlíti, hogy a fejlesztést egy véletlenül kiszivárgott dia buktatta le. A processzorgyártó azóta megerősítette újdonsága érkezését.</p>
      <p>A feltehetően egy céges prezentációból származó slide arról ugyanakkor nem tesz említést, hogy az egységet milyen összegért tervezi árulni az AMD. A gyártó eddig két Threadripper chipet adott ki, de azok egyike sem érte el a most megszellőztetett számítási teljesítményt.</p>
      <p>Az új fejlesztést Threadripper 3990X néven emlegetik, a slide-on pedig egy olyan mondat is olvasható volt, hogy az AMD minden konkurens fejlesztését térdre kényszerítené vele. Mindebből az következik, hogy a Threadripper 3990X-szel az AMD elsősorban az otthoni masinákat szeretné megcélozni.</p>
      <p>A <i>The Verge</i> ugyanakkor megjegyzi, a 64 magos chipek a felhasználók többségének felesleges fejlesztések, hiszen egy átlagos munkakörnyezetben aligha akad olyan feladat, amely ekkora erőt igényelne. Még a hardcore játékosoknak sincs szükség ilyen teljesítményre, a modern játékokat ugyanis ennél sokkal gyengébb komponenssel is el lehet indítani.</p>
      <p>Az AMD újdonsága ráadásul biztos jókora étvágyú lesz, így nem is fogadja be akármilyen felszereltségű asztali eszköz. Mondjuk ez legyen a kisebbik gond. A Threadripper processzorok ugyanis nagyon nem olcsó termékek, az első kettőt is közel 2 ezer dollárért, vagyis kb. 610 ezer forintért kínálja az AMD. Ebből már sejthető, mit kérhetnek a jövőre érkező nagytesóért.</p>
    </article>
  </body>
</html>