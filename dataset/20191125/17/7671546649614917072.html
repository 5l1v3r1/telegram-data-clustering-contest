<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915061"/>
    <meta property="og:site_name" content="Dnevnik"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Narkopodmornica z dvema tonama kokaina"/>
    <meta property="og:description" content="Španski policisti so pred obalo Galicije prestregli podmornico z dvema tonama kokaina. Aretirali so dve osebi, ena je pobegnila. Trojica je prihajala iz Ekvadorja, podmornica iz Kolumbije."/>
  </head>
  <body>
    <article>
      <h1>Narkopodmornica z dvema tonama kokaina</h1>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author">tak</a></address>
      <p>
        <b>Španski policisti so pred obalo Galicije prestregli podmornico z dvema tonama kokaina. Aretirali so dve osebi, ena je pobegnila. Trojica je prihajala iz Ekvadorja, podmornica iz Kolumbije.</b>
      </p>
      <p>Španska policija je na severozahodu države pred obalo Galicije prestregla podmornico, polno kokaina. Na njej je bilo kar 2000 kilogramov te droge, poročajo španski mediji. Podmornica je zagotovo prišla iz Kolumbije, ni pa še potrjeno, ali so drogo v Evropo oziroma Španijo pretihotapili iz Južne Amerike ali pa so nepridipravi na poti naredili kakšen postanek. Policija je dva člana posadke aretirala, tretji jim je pobegnil. Vsi trije naj bi bili ekvadorski državljani.</p>
      <h3>Od 2200 do 60.000 evrov za kilogram</h3>
      <p>22 metrov dolgo podmornico naj bi tihotapci uporabili že za več podobnih poti, letno bi jim lahko uspeli najmanj dve. Kdo je lastnik podmornice, ni znano, španske oblasti pa predvidevajo, da je v ozadju uveljavljena tihotapska organizacija, saj so že samo stroški poti vrtoglavi, po nekaterih ocenah do 2,5 milijona evrov. Gre sicer za prvi takšen »ulov« v Evropi, so pa narkopodmornice priljubljen način za tihotapljenje drog iz Južne Amerike v ZDA.</p>
      <p>Galicijska obala je že od nekdaj priljubljena točka preprodajalcev drog, policija pa je ravno tam stopila na prste številnim kriminalcem. Lani so v operaciji posebne enote za boj proti organiziranemu kriminalu GRECO prijeli kar 15 oseb in zasegli 650 kilogramov kokaina v tržni vrednosti okoli 39 milijonov evrov. »To ni tako zelo neobičajno, saj se v Španiji, po Veliki Britaniji, proda največ kokaina v Evropi,« je operacijo takrat komentiral vodja oddelka za boj proti drogam <b>Antonio Duarte</b>.</p>
      <p>Največ kokaina na našo celino pretihotapijo iz Kolumbije, Bolivije in Peruja, leta 2016 denimo 1410 ton, za četrtino več kot leto poprej. Po zgodovinskem mirovnem sporazumu med kolumbijsko vlado in uporniki Farca se je mnogo nekdanjih gverilcev podalo v proizvodnjo kokaina. Ključna za Galicijo pa je neposredna povezava njenih narkokraljev s Kolumbijo. Koliko se zasluži s kokainom, je odvisno od tega, kako visoko je nekdo na lestvici pomembnosti. Po pisanju španskega časnika <i>El Pais</i> je v kolumbijski džungli kilogram vreden 2200 evrov, ob dostavi v Galicijo se njegova vrednost poviša na 29.000 evrov, na ulicah Madrida in Barcelone pa zanj dobijo kakšnih 60.000 evrov. <b>tak</b></p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914976/kronika/gojenje-sestih-sadik-konoplje-se-ni-proizvodnja"/>
        <a href="https://www.dnevnik.si/1042913822/kronika/na-francosko-obalo-naplavilo-ze-vec-kot-tono-kokaina"/>
      </related>
    </article>
  </body>
</html>