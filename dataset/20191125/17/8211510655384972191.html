<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-dovizioso-nuovo-telaio-un-passo-avanti-non-cosi-grande-469191.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T17:30:12+00:00"/>
    <meta property="og:title" content="MotoGP | Dovizioso: “Nuovo telaio, passo avanti non così grande”"/>
    <meta property="og:description" content="In casa Ducati si lavora alacremente sulla nuova specifica di telaio nata per risolvere i noti problemi in percorrenza curva della Desmosedici"/>
  </head>
  <body>
    <article>
      <h1>MotoGP | Dovizioso: “Nuovo telaio, passo avanti non così grande”</h1>
      <h2>In casa Ducati si lavora alacremente sulla nuova specifica di telaio nata per risolvere i noti problemi in percorrenza curva della Desmosedici</h2>
      <address><time datetime="2019-11-25T17:30:12+00:00">25 Nov 2019, 17:30</time> by <a rel="author">Stefano Ollanu</a></address>
      <p>Durante i test di Valencia, la <b>Ducati</b> aveva portato in pista il <b>nuovo telaio,</b> ricevendo commenti incoraggianti dai propri piloti. Andrea Dovizioso era apparso piuttosto cauto nel darne un giudizio positivo, attendendo riscontri su piste diverse, come quella di Jerez sulla quale la MotoGP ha girato in questo lunedì. Il centauro di Forlì al termine del lunedì di prove ha confermato una buona sensazione, sebbene abbia evidenziato la necessità di un passo in avanti più importante. I centauri di Borgo Panigale sulla lista dei tempi sono risultati piuttosto distanti dal leader Maverick Vinales, con Danilo Petrucci nono a 1″2 e Andrea Dovizioso decimo a 1″3.</p>
      <figure>
        <img src="https://www.formulapassion.it/wp-content/uploads/2019/11/Dovizioso-Jerez-Test-2019.jpg"/>
      </figure>
      <p><b>Andrea Dovizioso (10°, 1’38.474</b>): “<i>Siamo stati in grado di fare qualche test. Non siamo riusciti a provare tutto ciò che volevamo ma abbiamo potuto confrontare nuovamente i telai, aspetto particolarmente importante su questo tipo di circuito. Il feeling è buono, ci sono cose positive e negative. Il miglioramento non è ancora quello che vogliamo, ma è piuttosto normale perché la differenza tra i telai è piuttosto grande. Dobbiamo studiare e capire di più, analizzare ulteriormente i feedback di questo telaio per fare un altro passo avanti in futuro. <b>Sono felice del miglioramento, ma non è così grande</b>. Domani ci focalizzeremo su altre parti, sempre maggiormente sul telaio</i>“.</p>
      <p><b>Danilo Petrucci (9°, 1’38.358)</b>: “<i>Abbiamo alcune evoluzioni sulla moto, alcune parti nuove. Abbiamo deciso di concentrare la giornata odierna sulla scelta delle parti. Di sicuro non ci sono cose negative in questi pezzi, ma dobbiamo trovare di più, un passo avanti maggiore. La cosa positiva è che la moto non è peggiorata e possiamo partire da questo. Questa mattina ho faticato un po’ con la spalla, ma al pomeriggio ho potuto sommare un discreto numero di giri. Sono piuttosto felice. Non abbiamo modificato nessun set-up oggi, a fine giornata abbiamo trovato qualcosa, ma<b> abbiamo bisogno di un passo avanti più grande</b>. Per domani dovremo fare attenzione al meteo, poi cominceremo dalla nuova base adattando un po’ il set-up, voglio migliorare i tempi sul giro e avere una maggiore maneggevolezza sulla moto</i>“.</p>
      <footer>RIPRODUZIONE RISERVATA</footer>
    </article>
  </body>
</html>