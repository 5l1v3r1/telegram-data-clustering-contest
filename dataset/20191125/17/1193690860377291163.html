<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/sprava-pro-derzhzradu-yanukovycha-apeliatsiinyi-sud-kyieva-prodovzhyv-rozhliad-apeliatsiinoi-skarhy-na-vyrok-203431.html"/>
    <meta property="og:site_name" content="5 канал"/>
    <meta property="article:published_time" content="2019-11-25T17:44:00+00:00"/>
    <meta property="og:title" content="&quot;Це затягування&quot;: як суд розглядав апеляційну скаргу на вирок Януковичу про держзраду (оновлено)"/>
    <meta property="og:description" content="Захист експрезидента твердить, що суд першої інстанції не дослідив усіх доказів у справі. Наступне засідання апеляційний суд запланував на 9 грудня"/>
  </head>
  <body>
    <article>
      <h1>"Це затягування": як суд розглядав апеляційну скаргу на вирок Януковичу про держзраду (оновлено)</h1>
      <address>
        <time datetime="2019-11-25T17:44:00+00:00">25 Nov 2019, 17:44</time>
      </address>
      <p>Київський апеляційний суд розглядав апеляційну скаргу на вирок президенту-втікачу Віктору Януковичу. Захист твердить, що суд першої інстанції не дослідив усіх доказів у справі. Про це повідомляє кореспондент "5 каналу" Петро Троць.</p>
      <p>Через це адвокати подали майже чотири десятки клопотань, частину з яких аргументували на сьогоднішньому засіданні. Ідеться про проведення експертиз, витребування та вивчення документів і допит свідків, котрі вже були досліджені та допитані в суді першої інстанції.</p>
      <figure>
        <iframe src="https://www.youtube.com/embed/9wsBJWe8zNU" width="745" height="451" data-service="Youtube" scrolling="no"/>
      </figure>
      <p>Проте захист наполягає, що Оболонський суд поспішав винести вирок ексчільнику країни Януковичу та не захотів тоді розглядати клопотання. Зокрема, адвокати президента-втікача повторно просять заслухати Володимира Заману, колишнього начальника Генштабу ЗСУ, та Віктора Назарова, засудженого у справі збиття військового транспортного літака над Луганськом. Від цих свідків адвокати хочуть почути нові деталі. Також клопочуть про допит п'ятого президента Петра Порошенка, колишнього генпрокурора Юрія Луценка та інших високопосадовців.</p>
      <p>Наступне засідання апеляційний суд запланував на 9 грудня та ще на дві дати в січні 2020 року.</p>
      <p>Сердюк сказав: "Ми завершили стадію розгляду і оголошення клопотань захисту. Було заявлено 37 клопотань про вивчення матеріалів справи, які Оболонський суд, поспішаючи винести вирок, не захотів розглянути, були заявлені клопотання про допит та повторний допит свідків".</p>
      <p>Своєю чергою прокурор Максим Крим сказав: "Захист закінчив оголошувати свої клопотання про дослідження доказів і допит. Фактично все зводить до того, що треба передослідити і передопитати докази і свідків. Ми вважаємо, що це затягування. Адже всі вони допитані в суді першої інстанції".</p>
      <blockquote>Як повідомляв 5.UA, 24 січня 2019 року Оболонський райсуд Києва <a href="https://www.5.ua/suspilstvo/sprava-pro-derzhzradu-sud-oholosyv-vyrok-yanukovychu-185288.html">визнав Януковича винним у держзраді</a> й пособництві у веденні агресивної війни проти України та заочно присудив 13 років позбавлення волі. </blockquote>
    </article>
  </body>
</html>