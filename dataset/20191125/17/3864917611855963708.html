<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2825162-borotisa-za-posadu-golovi-nazk-prodovzat-30-kandidativ.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T17:23:00+00:00"/>
    <meta property="og:title" content="Боротися за посаду голови НАЗК продовжать 30 кандидатів"/>
    <meta property="og:description" content="У конкурсі на посаду голови Національного агентства із запобігання корупції продовжать участь 30 кандидатів із 32."/>
  </head>
  <body>
    <article>
      <h1>Боротися за посаду голови НАЗК продовжать 30 кандидатів</h1>
      <h2>У конкурсі на посаду голови Національного агентства із запобігання корупції продовжать участь 30 кандидатів із 32.</h2>
      <address>
        <time datetime="2019-11-25T17:23:00+00:00">25 Nov 2019, 17:23</time>
      </address>
      <p>Про це повідомляє Transparency International Ukraine на своїй сторінці у <a href="https://www.facebook.com/TransparencyInternationalUkraine/photos/a.684728084881565/2819658688055150/?type=3&amp;theater">Facebook</a>.</p>
      <p>"Комісія з відбору голови НАЗК затвердила кандидатів. Сьогодні стало відомо, що 30 осіб продовжать участь, а двоє залишили конкурс", - йдеться в повідомленні.</p>
      <p>Також представники комісії озвучили графік конкурсу. Ідеться про написання есе, тестування та співбесіди.</p>
      <figure>
        <img src="https://static.ukrinform.com/photos/2019_11/1574706174-157.png"/>
      </figure>
      <p>Так, до 1 грудня кандидати мають надіслати есе на тему стратегічного бачення розвитку НАЗК; 3-4 грудня відбудеться тестування загальних навичок і психологічне тестування; 11-13 грудня конкурсна комісія планує провести співбесіди з кандидатами.</p>
      <p>Оприлюднення результатів конкурсу на посаду голови НАЗК планується до 19 грудня, поінформували в TI Ukraine.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823703-na-kerivnika-nazk-e-32-pretendenti-sered-nih-vikrivacka-agentstva.html">На керівника НАЗК є 32 претенденти, серед них - "викривачка" агентства</a>
      </blockquote>
      <p>Також конкурсна комісія вирішила, що через потенційний конфлікт інтересів керівник юридичного відділу Transparency International Ukraine Катерина Риженко не братиме участь у зборі інформації та обговоренні трьох кандидатів, а голова Центру протидії корупції Віталій Шабунін - одного.</p>
      <p>Як повідомлялося, 22 листопада Кабмін оприлюднив документи осіб, які претендують на посаду голови <a href="https://www.ukrinform.ua/tag-nazk">НАЗК</a>. До комісії надійшло заявки від 32 претендентів, серед них - ексчлен НАЗК, 7 представників Національного антикорупційного бюро України, троє - з Генпрокуратури.</p>
      <p>Зараз тимчасовою очільницею НАЗК є Наталія Новак.</p>
    </article>
  </body>
</html>