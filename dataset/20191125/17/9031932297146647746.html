<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/prezydent-licze-na-wspolprace-z-dania-w-zakresie-budowy-farm-wiatrowych-na-baltyku/"/>
    <meta property="og:site_name" content="Polsat News"/>
    <meta property="article:published_time" content="2019-11-25T17:23:00+00:00"/>
    <meta property="og:title" content="Prezydent liczę na współpracę z Danią przy budowie farm wiatrowych"/>
    <meta property="og:description" content="Mam nadzieję na współpracę z Danią w zakresie budowy farm wiatrowych na Bałtyku - powiedział prezydent Andrzej Duda podczas spotkania z duńskim następcą tronu księciem Fryderykiem. Poniedziałkowa wizyta duńskiej pary książęcej, księcia Fryderyka i księżnej Marii Elżbiety w Polsce jest elementem obchodów 100-lecia ponownego nawiązania stosunków dyplomatycznych pomiędzy Polską a Danią."/>
  </head>
  <body>
    <article>
      <h1>Prezydent liczę na współpracę z Danią przy budowie farm wiatrowych</h1>
      <address>
        <time datetime="2019-11-25T17:23:00+00:00">25 Nov 2019, 17:23</time>
      </address>
      <p>
        <b>Mam nadzieję na współpracę z Danią w zakresie budowy farm wiatrowych na Bałtyku - powiedział prezydent Andrzej Duda podczas spotkania z duńskim następcą tronu księciem Fryderykiem. Poniedziałkowa wizyta duńskiej pary książęcej, księcia Fryderyka i księżnej Marii Elżbiety w Polsce jest elementem obchodów 100-lecia ponownego nawiązania stosunków dyplomatycznych pomiędzy Polską a Danią.</b>
      </p>
      <related>
        <a href="https://www.polsatnews.pl/wiadomosc/2019-11-25/dunska-para-ksiazeca-z-wizyta-w-polsce/"/>
      </related>
      <p>- Współpraca z Danią ma charakter wręcz strategiczny - ocenił prezydent Andrzej Duda w czasie polsko-duńskiego okrągłego stołu nt. współpracy energetycznej. Duński następca tronu książę Fryderyk podkreślał, że wspólnie możemy "z sukcesem" dokonać dekarbonizacji.</p>
      <p>Jak wskazał prezydent, z Danią Polska współpracuje najściślej w dwóch obszarach - przy gazociągu Baltic Pipe i rozwoju odnawialnych źródeł energii. Jak dodał, cieszy się, że w kwestii budowy gazociągu Baltic Pipe udało się przeprowadzić sprawy administracyjne i na ręce księcia Fryderyka złożył podziękowania dla duńskich władz. Wyraził też nadzieję na współpracę z Danią przy budowie farm wiatrowych na Bałtyku.</p>
      <p>Dekarbonizacja naszych gospodarek będzie trudna i pełna wyzwań, ale jeśli razem będziemy przygotowani, to wspólnie odniesiemy sukces - powiedział z kolei duński następca tronu, który wraz z małżonką, księżną Marią Elżbietą składa jednodniową wizytę w Polsce. Książę Fryderyk podkreślał, że "polsko-duńskie partnerstwo energetyczne jest mocne i zdywersyfikowane. Zobaczymy to wkrótce fizycznie, przez połączenie gazociągiem bałtyckim Baltic Pipe".</p>
      <p>
        <a href="https://www.polsatnews.pl/wiadomosc/2018-09-10/naimski-do-2030-r-nawet-10-gw-w-farmach-wiatrowych-na-baltyku/">
          <b>ZOBACZ: Naimski: do 2030 r. nawet 10 GW w farmach wiatrowych na Bałtyku</b>
        </a>
      </p>
      <p>
        <b>Bezpieczeństwo energetyczne</b>
      </p>
      <p>Andrzej Duda przypomniał, że Polska zdecydowała się na budowę terminala LNG i Baltic Pipe, ponieważ - także z powodów historycznych - była skazana na jednego dostawcę gazu. - Stawiało nas to w bardzo trudnej sytuacji, kiedy nie ma możliwości skorzystania z konkurencyjnej oferty - wskazał prezydent. Podkreślał, że ambicją Polski jest zbudowanie, również dzięki Baltic Pipe, gazowego hubu i dostarczanie gazu sąsiadom. Wymienił tu Ukrainę. Jak mówił, to ważny sąsiad i chcielibyśmy, żeby zbliżał się do Zachodu, UE i wspólnych wartości państw demokratycznych. - Te wartości to także bezpieczeństwo energetyczne - zauważył.</p>
      <p>Prezydent podkreślił, że w przypadku polskiej energetyki, gaz daje dużą poprawę w zakresie ochrony klimatu i 60 proc. ograniczenie emisji w stosunku do węgla. Jak zaznaczył, istotnym elementem miksu energetycznego, który chcemy stworzyć "na dziesięciolecia", jest energia odnawialna, w tym energia wiatrowa.</p>
      <p>- I tutaj korzystanie z doświadczeń duńskich w zakresie budowy farm wiatrowych na Morzu Bałtyckim jest dla nas elementem bardzo ważnym i współpraca z Danią nas bardzo interesuje - powiedział. Wyraził nadzieję, że wraz z Danią zrealizujemy wspólne inwestycje.</p>
      <p>Prezydent wskazał, że w Polsce mieliśmy i mamy problem niepokojów społecznych związanych z ustawianiem wiatraków na terenach zamieszkałych. - Były i są protesty i zobowiązania wyborcze w tej sprawie, ale nie mam wątpliwości, że takie właśnie farmy wiatrowe mogą być realizowane na Morzu Bałtyckim, z dala od brzegu morskiego na polskich wodach terytorialnych - powiedział.</p>
      <p>- Chcemy, żeby takie farmy powstawały i mam nadzieję, że współpraca z Danią w tym zakresie będzie się rozwijała - dodał.</p>
      <p>
        <b>Książę Fryderyk o "polskiej transformacji energetycznej"</b>
      </p>
      <p>Książę Fryderyk przypomniał z kolei, że duńskie firmy już budują w Polsce elementy turbin wiatrowych, a eksportowane na cały świat duńskie wiatraki zawierają urządzenia kontrolne, produkowane w Polsce. Zaznaczył, że Polska i Dania współpracują również w obszarach biogazu i efektywności energetycznej.</p>
      <p>Następca duńskiego tronu przypomniał ubiegłoroczny COP24 i przyjęcie tzw. Katowice Rulebook. Dziękował Polsce za zaangażowanie podczas szczytu klimatycznego. - Mam nadzieję, że polska transformacja energetyczna będzie przebiegać w duchu porozumienia z Katowic- - mówił.</p>
      <p>Przy projektach morskich farm wiatrowych na Bałtyku z Duńczykami najbliżej współpracuje PGE - największa polska spóła energetyczna. Z firmą Oersted negocjuje sprzedaż połowy udziałów w dwóch swoich projektach morskich farm. Chodzi o udziały w spółkach Elektrownia Wiatrowa Baltica-3 oraz Elektrownia Wiatrowa Baltica-2. W perspektywie 2030 r. ta pierwsza ma zbudować wiatraki o mocy rzędu 1 GW, ta druga - o mocy ok. 1,5 GW.</p>
      <p>Oersted (dawniej DONG) to największy na świecie developer w sektorze morskiej energetyki wiatrowej, w 50,1 proc. państwowy. Firma jest właścicielem lub współwłaścicielem farm i projektów w Danii, Niemczech, Wielkiej Brytanii, Holandii, w USA oraz na Tajwanie. Oersted zapowiada, że w 2020 r. jego morskie farmy na całym świecie będą miały w sumie moc niemal 7,5 GW.</p>
      <p>
        <a href="https://www.polsatnews.pl/wideo/izabela-olchowicz-marcinkiewicz-o-bylym-mezu-w-programie-skandalisci_6760206/">WIDEO - Izabela Olchowicz-Marcinkiewicz o byłym mężu w programie "Skandaliści"</a>
      </p>
      <figure>
        <img src="https://r.dcs.redcdn.pl/http/o2/redefine/cp/17/17uipm4zxax6d1vj88e9q1z2cmgsdq2k.jpg"/>
      </figure>
    </article>
  </body>
</html>