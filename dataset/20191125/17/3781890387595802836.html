<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743433"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T17:15:00+00:00"/>
    <meta property="og:title" content="องคชาตแข็งตัวไม่เต็มที่ ส่งผลให้เกิดอาการหลั่งเร็ว"/>
    <meta property="og:description" content="ผมอายุ 61 ปี มีโรคประจำตัวคือความดันโลหิตสูง มา 3 ปีแล้ว เมื่อประมาณ 2-3 เดือนที่แล้วมาองคชาต แข็งตัวไม่เต็มที่ มักจะเกิดอาการหลั่งเร็วอีกด้วย คุณหมอว่าผมจะรักษาอาการดังกล่าวได้อย่างไรบ้างครับ"/>
  </head>
  <body>
    <article>
      <h1>องคชาตแข็งตัวไม่เต็มที่ ส่งผลให้เกิดอาการหลั่งเร็ว</h1>
      <address>
        <time datetime="2019-11-25T17:15:00+00:00">25 Nov 2019, 17:15</time>
      </address>
      <p>
        <b>ผมอายุ 61 ปี มีโรคประจำตัวคือความดันโลหิตสูง มา 3 ปีแล้ว เมื่อประมาณ 2-3 เดือนที่แล้วมาองคชาต แข็งตัวไม่เต็มที่ มักจะเกิดอาการหลั่งเร็วอีกด้วย คุณหมอว่าผมจะรักษาอาการดังกล่าวได้อย่างไรบ้างครับ</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่นับถือ</b><br/>ผมมีปัญหาเรื่องสุขภาพอยากเรียนปรึกษาดังนี้ ผมอายุ 61 ปีแล้ว ผมมีโรคประจำตัวคือความดันโลหิตสูง มา 3 ปีแล้ว กินยาควบคุมอยู่ทุกวัน ตอนนี้ความดันก็เป็นปกติ อาจจะสูงบ้างนิดหน่อย เมื่อปี 2561 ผมได้รับการผ่าตัดหลังจากการป่วยเป็นกระดูกสันหลังทับเส้นประสาท ขณะนี้ยังรับการรักษาอยู่ที่โรงพยาบาลแห่งหนึ่งที่ต่างจังหวัด ซึ่ง 3 เดือนผมจะไปรับยาครั้งหนึ่ง อาการป่วยก็ดีขึ้นเรื่อย ๆ สภาพร่างกายแข็งแรงดี ออกกำลังกายโดยการวิ่ง เมื่อประมาณ 2-3 เดือนที่แล้วมาองคชาตของผมแข็งตัวไม่เต็มที่ พอแข็งขึ้นมาเวลาจะสอดใส่ก็จะอ่อนตัวอีก ก่อนหน้านี้ผมสามารถร่วมเพศได้อาทิตย์ละ 2-3 ครั้ง แต่ตอนนี้ไม่ได้เลย อีกอย่างพอสอดใส่ก็มักจะเกิดอาการหลั่งเร็วอีกด้วย ผมอยากได้คำแนะนำที่ดีจากคุณหมอว่าผมจะรักษาอาการดังกล่าวได้อย่างไรบ้างครับ<br/>  <br/>ด้วยความนับถือ<br/><i><b>ชิต </b></i><i><b>61<br/></b></i><br/><b>ตอบ ชิต </b><b>61</b><br/>เมื่ออายุมากขึ้น หมอนรองกระดูกสันหลังผ่านการใช้งานมาเป็นเวลานาน จะมีการเสื่อมสภาพและเปลี่ยนแปลง คุณสมบัติอาจมีการฉีกขาดและสูญเสียความแข็งแรงไป มีปริมาณน้ำไขสันหลังลดลง ทำให้การรับน้ำหนักหรือการลดแรงกระแทกได้ไม่ดี ต่อมาจะส่งผลให้เกิดการทรุดตัวของหมอนรองกระดูก การมีความผิดปกติที่บริเวณไขสันหลัง เช่น ความผิดปกติของระบบประสาทส่วนกลาง (Multiple Sclerosis) หรือการบาดเจ็บที่ไขสันหลังที่เกิดจากการผ่าตัด หรือประสบอุบัติเหตุ สามารถทำให้เกิดอาการอีดีตามมาได้เช่นกัน สำหรับอาการหลั่งเร็วที่เกิดตามมานั้นก็พบได้ในชายสูงอายุที่มีการแข็งตัวไม่เต็มที่แล้วไม่ได้รับการรักษา การรักษาอาการดังกล่าวจึงต้องรักษาเรื่องการแข็งตัวให้ดีก่อน<br/><br/>ปัจจุบันมีการรักษาด้วยยารับประทานกลุ่มพีดีอี 5 ไอที่มีประสิทธิภาพ โดยทำให้เลือดไหลเวียนเข้าไปสู่อวัยวะเพศชายได้ในระหว่างมีการกระตุ้นทางเพศ ผลข้างเคียงของยากลุ่มพีดีอี 5 ไอ มีเพียงเล็กน้อย แต่ยานี้ห้ามใช้กับผู้ที่กำลังใช้ยาประเภทที่มีส่วนผสมไนเตรทอยู่ เช่น ยารักษาหัวใจชนิดไนไตรกลีเซอรีน, อิมเดอร์ (Imdur), ไอโซดริล (Isodril) เป็นต้น หรือไม่ควรใช้กับคนไข้ที่เป็นโรคเส้นเลือดในสมองอุดตัน มีอาการหัวใจวาย หรือหัวใจเต้นผิดปกติขั้นรุนแรง นอกจากนี้การฝึกบริหารกล้ามเนื้อเพศเพื่อช่วยให้เกิดการแข็งตัวก็เป็นอีกวิธีหนึ่ง จะทำให้เลือดถูกดึงให้เข้าไปที่เนื้อเยื่อ Corpora cavernosa ซึ่งเป็นเนื้อเยื่อที่มีลักษณะคล้ายฟองน้ำ ทำให้อวัยวะเพศแข็งตัว และคงการแข็งตัวได้นานสามารถช่วยชะลอการหลั่งออกไปได้<br/><br/>การฟื้นฟูอาการอีดีเพียงวิธีเดียวอาจไม่ได้ผลเท่าที่ควร การรักษาจึงจำเป็นต้องพบแพทย์เพื่อตรวจร่างกายและหาสาเหตุอื่น ๆ ร่วมด้วยเพราะชายที่มีอายุมากขึ้นนั้นอาจมีโรคแอบแฝงหลายชนิดซ่อนอยู่ เมื่อ<br/>ฝึกกล้ามเนื้อเพศร่วมกับกระตุ้นด้วยช็อกเวฟสร้างเพิ่มเส้นเลือด ผลดีคือ เพื่อให้คนไข้อีดีสามารถกลับไปมีความสุขทางเพศได้ดีดังเดิม.<br/>...........................<br/>ดร.โอ สุขุมวิท 51</p>
    </article>
  </body>
</html>