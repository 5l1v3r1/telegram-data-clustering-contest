<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/siedem-komitetow-zamierza-zglosic-kandydatow-na-prezydenta-gliwic,135547.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T17:29:00+00:00"/>
    <meta property="og:title" content="Siedem komitetów zamierza zgłosić kandydatów na prezydenta Gliwic"/>
    <meta property="og:description" content="Siedem komitetów wyborczych, zamierzających wystawić kandydatów w przedterminowych wyborach prezydenta Gliwic, zarejestrował dotąd komisarz wyborczy w Katowicach. Ostateczny termin zgłaszania komitetów minie we wtorek po południu, zaś na zgłaszanie kandydatów komitety będą miały czas do 11 grudnia."/>
  </head>
  <body>
    <article>
      <h1>Siedem komitetów zamierza zgłosić kandydatów na prezydenta Gliwic</h1>
      <address><time datetime="2019-11-25T17:29:00+00:00">25 Nov 2019, 17:29</time> by <a rel="author">PAP/JS  </a></address>
      <h4>Siedem komitetów wyborczych, zamierzających wystawić kandydatów w przedterminowych wyborach prezydenta Gliwic, zarejestrował dotąd komisarz wyborczy w Katowicach. Ostateczny termin zgłaszania komitetów minie we wtorek po południu, zaś na zgłaszanie kandydatów komitety będą miały czas do 11 grudnia.</h4>
      <hr/>
      <p>Wybory, które wyłonią następcę wybranego do Senatu wieloletniego prezydenta Gliwic Zygmunta Frankiewicza, odbędą się 5 stycznia przyszłego roku. W związku z wygaśnięciem mandatu Frankiewicza jego obowiązki do czasu wyborów pełni wyznaczony przez premiera były marszałek woj. śląskiego i były wiceprezydent Gliwic Janusz Moszyński, który również zapowiedział start w styczniowych wyborach.</p>
      <p>Zobacz też: <a href="https://www.portalsamorzadowy.pl/polityka-i-spoleczenstwo/janusz-moszynski-i-marek-widuch-wsrod-kandydatow-na-prezydenta-gliwic,135121.html">Janusz Moszyński i Marek Widuch wśród kandydatów na prezydenta Gliwic</a></p>
      <p>Według informacji katowickiej delegatury Krajowego Biura Wyborczego, do poniedziałkowego popołudnia zarejestrowanych zostało siedem komitetów wyborczych. Dwa z nich: komitet wyborczy Sojuszu Lewicy Demokratycznej (jego kandydatem będzie b. poseł SLD Marek Widuch) i komitet wyborczy wyborców Wolność w Gliwicach zostały zarejestrowane w poniedziałek. Ten drugi komitet uzyskał rejestrację dopiero po zmianie nazwy - wcześniejszą nazwę komitetu "Piąta kolumna" zakwestionował komisarz wyborczy, wzywając komitet do jej zmiany.</p>
      <p>Ponadto do poniedziałkowego popołudnia zarejestrowane zostały: komitet wyborczy wyborców dla Gliwic Kajetan Gornig Dominik Dragon (to dwa byli gliwiccy radni, związani wcześniej z PO; kandydatem komitetu będzie Gornig), komitet wyborczy wyborców Janusza Moszyńskiego (obecnie p.o. prezydenta miasta), komitet wyborczy wyborców Koalicja dla Gliwic Zygmunta Frankiewicza (jego kandydatem jest popierany przez b. prezydenta urzędujący wiceprezydent miasta Adam Neumann), komitet wyborczy wyborców Konfederacja (kandydatem na być prof. Włodzimierz Korab-Karpowicz) oraz komitet wyborczy wyborców Andrzeja Gillnera Efektywnie dla Gliwic (Gillner to były dyrektor Gliwickiego Centrum Organizacji Pozarządowych).</p>
      <p>Zgodnie z kalendarzem wyborczym, który jest załącznikiem do wydanego przez premiera zarządzenia ws. przedterminowych wyborów m.in. w Gliwicach, do 26 listopada należy zawiadamiać komisarza wyborczego o powołaniu komitetów wyborczych - można to zrobić jeszcze we wtorek do 15.30, w godzinach pracy katowickiej delegatury Krajowego Biura Wyborczego.</p>
      <p>Termin zgłaszania miejskiej komisji wyborczej kandydatów na prezydenta Gliwic upłynie 11 grudnia o północy. Głosowanie odbędzie się 5 stycznia 2020 roku od godz. 7. do 21.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>