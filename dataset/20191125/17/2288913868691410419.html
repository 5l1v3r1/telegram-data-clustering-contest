<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736886"/>
    <meta property="og:site_name" content="De Standaard"/>
    <meta property="article:published_time" content="2019-11-25T17:09:00+00:00"/>
    <meta property="og:title" content="Israël zet Human Rights Watch-directeur het land uit"/>
    <meta property="og:description" content="Omar Shakir, de Amerikaanse directeur van de Israëlisch-Palestijnse afdeling van Human Rights Watch, mag Israël niet meer binnen. Dat laat de man zelf wete..."/>
  </head>
  <body>
    <article>
      <h1>Israël zet Human Rights Watch-directeur het land uit</h1>
      <address>
        <time datetime="2019-11-25T17:09:00+00:00">25 Nov 2019, 17:09</time>
      </address>
      <p>
        <b>Omar Shakir, de Amerikaanse directeur van de Israëlisch-Palestijnse afdeling van Human Rights Watch, mag Israël niet meer binnen. Dat laat de man zelf weten via Twitter. ‘Dit toont de minachting van Israël tegenover internationale normen en mensenrechten’, vindt hij.</b>
      </p>
      <p>Israël besloot om het werkvisum van Shakir niet te verlengen, omdat het land hem ervan beschuldigt de BDS-beweging te steunen. BDS staat voor Boycot, Desinvesteringen en Sancties, en werd opgericht door Palestijnse maatschappelijke organisaties. Wereldwijd roept de beweging op tot een economische, culturele en wetenschappelijke boycot van Israël, omwille van bezettingen op Palestijnse gebieden. Aanhangers kunnen sinds 2017 wettelijk het land uitgezet worden.</p>
      <figure>
        <iframe data-src="https://twitter.com/OmarSShakir/status/1198988619983314944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Drie weken geleden bevestigde het Israëlisch hooggerechtshof de beslissing van het Israëlische ministerie van Binnenlandse Zaken om het werkvisum van Shakir niet te verlengen. Hij moest het land ten laatste op 25 november verlaten. Human Rights Watch en Omar Shakir zelf ontkennen de beschuldigingen dat de directeur BDS zou steunen.</p>
      <p>‘Als de Israëlische overheid zonder gevolgen iemand kan deporteren die het opneemt voor mensenrechten, hoe moeten we dan schendingen tegengaan?’, vraagt Shakir zich af. Hij zal zijn werk verderzetten vanuit Jordanië, en gebruikmaken van zijn netwerk in Israël, de Westelijke Jordaanoever en Gaza. Het heeft volgens Human Rights Watch geen zin om een vervanger aan te duiden, omdat die dezelfde problemen zou hebben. ‘En als Israël kan kiezen wie we afvaardigen, dan kunnen ze sommige onderwerpen uitsluiten’, zegt Roth. ‘Stel je dan voor wat andere overheden zullen eisen.’</p>
      <p>‘Israël heeft het recht om te beslissen wie er werkt en wie niet’, reageert het ministerie van Binnenlandse Zaken via een persbericht.</p>
      <p>De Verenigde Naties veroordelen nederzettingen die werden gebouwd op land dat in 1967 werd veroverd als illegaal. Israël betwist dat en haalt historische en Bijbelse banden aan met het territorium.</p>
    </article>
  </body>
</html>