<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/panda-contro-camion-schianto-a-cossato"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-25T17:11:23+00:00"/>
    <meta property="og:title" content="Panda contro camion, schianto a Cossato"/>
    <meta property="og:description" content="L'automobilista è rimasto intrappolato tra le lamiere"/>
  </head>
  <body>
    <article>
      <h1>Panda contro camion, schianto a Cossato</h1>
      <h2>L'automobilista è rimasto intrappolato tra le lamiere</h2>
      <address>
        <time datetime="2019-11-25T17:11:23+00:00">25 Nov 2019, 17:11</time>
      </address>
      <p>Panda contro camion a Cossato. Il grave incidente si è verificato questo pomeriggio in via Amendola, poco dopo le 16.</p>
      <h3>Panda contro camion</h3>
      <p>A scontrarsi sono stati un camion e una Fiat Panda rossa. E’ successo lungo l’arteria che dall’uscita della superstrada va verso Mottalciata, all’altezza del cavalcavia. Stando a quanto ricostruito finora, all’origine dell’impatto vi sarebbe una mancata precedenza da parte dell’utilitaria, condotta da un anziano pensionato vercellese. L’autista del mezzo pesante avrebbe provato a frenare, senza tuttavia riuscire a evitare la Panda, centrata in pieno sulla fiancata.</p>
      <h3>Intrappolato tra le lamiere</h3>
      <p>Lo schianto ha letteralmente distrutto la Fiat. Il conducente stesso si è trovato in difficoltà, bloccato tra le lamiere del veicolo. Per consentire l’intervento dei sanitari del 118 è stato quindi necessario il contributo dei vigili del fuoco. Sono stati i pompieri, infatti, a estrarre il novantenne dall’abitacolo. Stando a quanto si apprende, fortunatamente le sue condizioni non sembravano essere particolarmente gravi. L’uomo è stato accompagnato al pronto soccorso dell’ospedale “Degli Infermi” per tutti gli accertamenti e le cure del caso.</p>
      <h3>Traffico deviato verso la Spolina</h3>
      <p>L’incidente ha provocato inevitabili code su entrambe le direzioni. A gestire la situazione sono stati carabinieri e polizia, che hanno deviato il traffico verso la Spolina.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/ciclista-investito-un-doblo"/>
        <a href="https://laprovinciadibiella.it/cronaca/due-cinghiali-sbucano-allimprovviso-sulla-trossi-impossibile-per-il-30enne-alla-guida-evitarli"/>
        <a href="https://laprovinciadibiella.it/cronaca/incidente-a-cossato-donna-trasportata-in-ospedale"/>
      </related>
    </article>
  </body>
</html>