<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/intel-a-mediatek-uzavreli-partnerstvo-prinesie-5g-do-prenosnych-pocitacov/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T17:06:07+00:00"/>
    <meta property="og:title" content="Intel a MediaTek uzavreli partnerstvo, prinesie 5G do prenosných počítačov"/>
    <meta property="og:description" content="Popredný výrobca integrovaných obvodov, spoločnosť Intel, sa dohodla na spolupráci s taiwanskou spoločnosťou MediaTek na vývoji 5G riešení."/>
  </head>
  <body>
    <article>
      <h1>Intel a MediaTek uzavreli partnerstvo, prinesie 5G do prenosných počítačov</h1>
      <h2>Trend je jasný.</h2>
      <address><time datetime="2019-11-25T17:06:07+00:00">25 Nov 2019, 17:06</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Popredný výrobca integrovaných obvodov, spoločnosť Intel, <a href="https://www.mediatek.com/news-events/press-releases/mediatek-and-intel-partner-to-bring-5g-connectivity-to-the-next-generation-of-pcs">sa dohodla na spolupráci</a> s taiwanskou spoločnosťou MediaTek, ktorá je známa produkciou cenovo dostupnejších čipsetov pre mobilné zariadenia.</b>
      </p>
      <p>Výsledkom spolupráce budú <b>5G riešenia určené pre prenosné počítače</b> s procesormi Intel. Ako prví vyťažia z partnerstva OEM výrobcovia <b>HP</b> a <b>Dell</b>, ktorí by mohli prvé prenosné počítače s 5G modemom od MediaTeku priniesť na trh niekedy v roku 2021, <a href="https://www.cnet.com/news/intel-mediatek-partners-to-make-5g-chips-for-pcs/">píše cnet.com</a>.</p>
      <p>Prezident spoločnosti MediaTek <i>Joe Chen</i> <a href="https://www.mediatek.com/news-events/press-releases/mediatek-and-intel-partner-to-bring-5g-connectivity-to-the-next-generation-of-pcs">hovorí</a>, že používatelia prenosných počítačov budú môcť vďaka 5G pripojeniu rýchlejšie surfovať po internete, streamovať obsah alebo hrať obľúbené hry.</p>
      <figure>
        <img src="https://www.techbyte.sk/wp-content/uploads/2019/11/5G.jpg"/>
        <figcaption>Ilustr. foto: Dell</figcaption>
      </figure>
      <p>MediaTek vytvorí 5G modem na základe požiadaviek, ktoré stanoví Intel. Vzorom sa zrejme stane <a href="https://i.mediatek.com/mediatek-5g">modem Helio M70</a>, ktorý výrobca predstavil v máji. Využíva 7nm architektúru Cortex-A77 a strojové učenie, pričom by si mal nájsť cestu aj do cenovo dostupnejších smartfónov.</p>
      <p>Prvé notebooky s 5G podporou tak budú disponovať zásuvkou pre SIM kartu alebo skôr eSIM modulom, ktorý výrobcovia osadia na základnú dosku už priamo pri výrobe. V súčasnosti na trhu nie je veľa prenosných počítačov, ktoré sú vybavené mobilným pripojením.</p>
      <p>Medzi takéto zariadenia patrí napr. prémiový <a href="https://www.microsoft.com/en-us/p/surface-pro-x/8vdnrp2m6hhc?activetab=overview">Microsoft Surface Pro X</a>, ktorý disponuje schopnosťou LTE konektivity. Spoločnosť Ericsson <a href="https://www.ericsson.com/4acd7e/assets/local/mobility-report/documents/2019/emr-november-2019.pdf">vo svojej aktuálnej správe odhaduje</a>, že <b>do roku 2025</b> bude 5G pripojenie po celom svete využívať <b>2,6 miliardy ľudí</b>. Dostupné bude pre 65 percent svetovej populácie.</p>
      <p>5G je pre spoločnosť Intel strategickou prioritou, ktorú bude smerovať práve na prenosné počítače, ale aj internet vecí. Na 5G technológie určené pre smartfóny Intel rezignoval, ako <a href="https://newsroom.intel.com/news-releases/intel-modem-statement/#gs.iu6cez">oznámil v apríli tohto roka</a>.</p>
    </article>
  </body>
</html>