<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599067/ge-apeksartisi-nomikis-ypiresias-apo-tin-edy-anoigoun-35-theseis-ergasias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T17:48:00+00:00"/>
    <meta property="og:title" content="ΓΕ: Απεξάρτηση Νομικής Υπηρεσίας από την ΕΔΥ – Ανοίγουν 35 θέσεις εργασίας"/>
    <meta property="og:description" content="Την οικονομική αυτονόμηση της Νομικής Υπηρεσίας, ως ανεξάρτητης υπηρεσίας με δικό της προϋπολογισμό, καθώς και την απεξάρτησή της από την Επιτροπή Δημόσιας..."/>
  </head>
  <body>
    <article>
      <h1>ΓΕ: Απεξάρτηση Νομικής Υπηρεσίας από την ΕΔΥ – Ανοίγουν 35 θέσεις εργασίας</h1>
      <address><time datetime="2019-11-25T17:48:00+00:00">25 Nov 2019, 17:48</time> by <a rel="author">SigmaLive</a></address>
      <p>Την οικονομική αυτονόμηση της Νομικής Υπηρεσίας, ως ανεξάρτητης υπηρεσίας με δικό της προϋπολογισμό, καθώς και την απεξάρτησή της από την Επιτροπή Δημόσιας Υπηρεσίας (ΕΔΥ) ως προς τα θέματα διορισμών, προαγωγών και μεταθέσεων των νομικών λειτουργών, ζήτησε σήμερα ο Γενικός Εισαγγελέας, Κώστας Κληρίδης, κάνοντας λόγο για σοβαρά προβλήματα που αντιμετωπίζει σήμερα η Νομική Υπηρεσία, ειδικά σε ότι αφορά τις παραιτήσεις νομικών λειτουργών.</p>
      <p>Μιλώντας ενώπιον της Επιτροπής Οικονομικών της Βουλής, η οποία εξέτασε τον προϋπολογισμό της Νομικής Υπηρεσίας για το 2020, ο Γενικός Εισαγγελέας ανέφερε ότι ετοίμασε νομοσχέδιο, το οποίο θα αποστείλει στον Πρόεδρο της Δημοκρατίας, με βάση το οποίο η Νομική Υπηρεσία θα αποκτά την εξουσία, μεταξύ άλλων, να διορίζει και να προάγει το δικό της ανθρώπινο δυναμικό, χωρίς να εξαρτάται από την ΕΔΥ και τις χρονοβόρες - γραφειοκρατικές διαδικασίες που ακολουθεί, όπως είπε.<br/><br/>Παράλληλα, ανέφερε πως επιδιώκεται η αναβάθμιση των κλιμάκων μισθοδοσίας των λειτουργών της Νομικής Υπηρεσίας, ώστε όπως σημείωσε, να εξομοιωθούν -κατά το δυνατόν- με τους δικαστές, θεωρώντας ότι με τον τρόπο αυτό θα αποτραπεί το κύμα φυγής από την Νομική Υπηρεσία.<br/><br/>Όπως ανέφερε ο κ. Κληρίδης, η Νομική Υπηρεσία αποδίδει μέγιστη σημασία στην απεξάρτηση της από τις διαδικασίες της ΕΔΥ στις περιπτώσεις διορισμού, προαγωγών και μεταθέσεων των νομικών λειτουργών της, αφού όπως είπε «δεν νοείται ο Γενικός Εισαγγελέας και ο Βοηθός Γενικού Εισαγγελέως να είναι πλήρως ανεξάρτητοι κρατικοί αξιωματούχοι, η Νομική Υπηρεσία να περιγράφεται στο Σύνταγμα ως ανεξάρτητη υπηρεσία μη υπαγόμενη σε Υπουργείο και οι Εισαγγελείς και άλλοι νομικοί λειτουργοί, οι οποίοι εκπροσωπούν τον Γενικό Εισαγγελέα, να εξισώνονται με όλους τους άλλους δημόσιους υπαλλήλους».<br/><br/>«Έχει ετοιμαστεί στην Νομική Υπηρεσία», είπε, «προσχέδιο νομοσχεδίου το οποίο θα υποβληθεί στην εκτελεστική εξουσία για προώθηση, οι κύριες πρόνοιες του οποίου προβλέπουν για το οργανόγραμμα της Νομικής Υπηρεσίας (που σήμερα δεν υπάρχει) και για την σύσταση ενός Εισαγγελικού Συμβουλίου απαρτιζόμενου από τον Γενικό Εισαγγελέα, τον Βοηθό Γενικού Εισαγγελέως, δύο Εισαγγελείς, Ανώτατους Δικαστικούς και Πρόεδρο Παγκύπριου Δικηγορικού Συλλόγου, που θα είναι υπεύθυνο για τους διορισμούς, προαγωγές, κλπ, των λειτουργών της Νομικής Υπηρεσίας».<br/><br/>Ανέφερε, εξάλλου, ότι «αναμένεται ότι η υλοποίηση των ουσιαστικών μεταρρυθμίσεων, η ανέλιξη των νομικών λειτουργών, η καλύτερη στελέχωση και η ανεξαρτητοποίηση της Νομικής Υπηρεσίας, θα έχουν ευεργετικά αποτελέσματα και θα καταστήσουν τη Νομική Υπηρεσία πιο ευέλικτη, πιο παραγωγική και πιο αποτελεσματική στο δύσκολο έργο το οποίο διεκπεραιώνει».<br/><br/>Μέτρα που λαμβάνονται για μια πιο αποτελεσματική Νομική Υπηρεσία<br/>----------------------------------------------------------------------------------------<br/>   <br/>Ο Γενικός Εισαγγελέας είπε ότι στο παρόν στάδιο βρίσκονται σε εξέλιξη, ή δρομολογούνται, η αντιμετώπιση του χρόνιου προβλήματος υποστελέχωσης, η προώθηση διαρθρωτικών και άλλων ουσιαστικών μεταρρυθμίσεων καθώς και του στόχου της ανεξαρτητοποίησης των νομικών λειτουργών της Νομικής Υπηρεσίας.<br/><br/>Για το πρόβλημα της υποστελέχωσης της Νομικής Υπηρεσίας, είπε πως «καταλογίζεται κατά κύριο λόγο στην διαχρονικά παρατηρούμενη εκροή – αποχώρηση ικανών και έμπειρων στελεχών της Νομικής Υπηρεσίας προς τη Δικαστική Εξουσία και προς τον ιδιωτικό τομέα", σημειώνοντας ότι αυτό γίνεται λόγω της καλύτερης οικονομικής ανταμοιβής για νομικής φύσεως εργασία.<br/><br/>«Για την αντιμετώπιση του σοβαρότατου αυτού προβλήματος των συνεχών εκροών στελεχών της Νομικής Υπηρεσίας, η καθυστερημένη αντικατάσταση αποχωρούντων στελεχών με χρονοβόρες διαδικασίες που αφήνουν συνεχώς έκθετη την Υπηρεσία με πολλά κενά, δεν είναι η λύση», είπε.<br/><br/>Ανέφερε, ακόμα, ότι η μόνη προσφερόμενη λύση είναι η κατά το δυνατό αναβάθμιση των μισθολογικών κλιμάκων και άλλων όρων εργοδοσίας των νομικών λειτουργών της Νομικής Υπηρεσίας και η εξομοίωσή τους με αυτούς του μόνου άλλου συγκρίσιμου τομέα απονομής της Δικαιοσύνης, δηλαδή των δικαστικών λειτουργών.<br/><br/>«Εάν θέλουμε να έχουμε καλούς και ικανούς νομικούς στην Υπηρεσία και να τους κρατούμε, θα πρέπει να τους προσφέρουμε καλούς και συγκρίσιμους όρους εργασίας», είπε.<br/><br/>119 νομικοί λειτουργοί παγκύπρια<br/>--------------------------------------------------<br/>Σύμφωνα με τον κ. Κληρίδη, η Νομική Υπηρεσία της Δημοκρατίας αριθμεί σήμερα 119 νομικούς λειτουργούς παγκύπρια. Οκτώ είναι Εισαγγελείς, 17 Ανώτεροι Δικηγόροι, 19 Δικηγόροι της Δημοκρατίας Α’, 52 Δικηγόροι της Δημοκρατίας,  τέσσερις Δημόσιοι Κατήγοροι Α’ και 29 Δημόσιοι Κατήγοροι.<br/><br/>Ο κ. Κληρίδης είπε επίσης ότι η Νομική Υπηρεσία αγοράζει υπηρεσίες από 28 ιδιώτες δικηγόρους - δικηγορικά γραφεία.<br/><br/>35 κενές θέσεις<br/>-------------------------------<br/>Εξήγησε κατά την διάρκεια της συνεδρίας, ότι μετά τις επανειλημμένες και χρονοβόρες διαδικασίες προαγωγών και πρώτου διορισμού παραμένουν στην βάση, κυρίως, της πυραμίδας της Νομικής Υπηρεσίας συνολικά 35 κενές θέσεις, οι οποίες όπως είπε δημιουργήθηκαν λόγω αφυπηρετήσεων και προαγωγών των κατόχων τους.<br/><br/>Πρόκειται, σύμφωνα με τον Γενικό Εισαγγελέα, για μια κενή θέση Εισαγγελέα, μια κενή θέση Ανώτερου Δικηγόρου, 28 κενές θέσεις Δικηγόρων της Δημοκρατίας και πέντε κενές θέσεις Δημόσιων Κατηγόρων.<br/><br/>Επιπρόσθετα, υπάρχουν ακόμα 43 νέες θέσεις που δημιουργήθηκαν με τους προϋπολογισμούς του 2018 και του 2019 και συγκεκριμένα δύο θέσεις Εισαγγελέων, 10 θέσεις Ανώτερων Δικηγόρων, 11 θέσεις Δικηγόρων της Δημοκρατίας Α’, 16 θέσεις Δικηγόρων της Δημοκρατίας και τέσσερις θέσεις Δημόσιων Κατηγόρων.<br/><br/>Μείωση στον Προϋπολογισμό<br/>-------------------------------<br/>Αναφορικά με τον προϋπολογισμό της Νομικής Υπηρεσίας για το έτος 2020, είπε πως  σημειώνει μείωση, από €19.939.140 σε €18.265.485 (μείωση κατά €1.673.655), προσθέτοντας πως στα ποσά αυτά περιλαμβάνεται και ο προϋπολογισμός του Γραφείου Επιτρόπου Νομοθεσίας και Προστασίας των Δικαιωμάτων του Παιδιού.<br/><br/>Ανέφερε ότι κάτω από το Κεφάλαιο της Νομικής Υπηρεσίας είναι και ο Προϋπολογισμός της Ανεξάρτητης Αρχής Διερεύνησης Παραπόνων και Ισχυρισμών κατά της Αστυνομίας, ο οποίος από €308.397 που ήταν για το έτος 2019 αυξάνεται σε €331.895 για το έτος 2020 (αύξηση €23.498).<br/><br/>Σχετικά με τον προϋπολογισμό του 2020, ο κ. Κληρίδης εξήγησε ότι καταγράφεται σημαντική μείωση στο άρθρο για τη «Μισθοδοσία κρατικών υπαλλήλων» και πως αυτό οφείλεται στη μη πλήρωση κενών θέσεων για τις οποίες είναι σε εξέλιξη η διαδικασία πλήρωσής τους.<br/><br/>Εξάλλου, ο προϋπολογισμός για τις Λειτουργικές Δαπάνες αυξάνεται από €561.085 σε €594,202 (αύξηση €33.117).<br/><br/>Προϋπολογισμός Δικαστικής Υπηρεσίας για το 2020<br/>---------------------------------------------------------<br/>Ακολούθως, εξετάστηκε από την Επιτροπή Οικονομικών ο προϋπολογισμός της Δικαστικής Υπηρεσίας για το 2020, ο οποίος προβλέπει δαπάνες ύψους €45.553.560 έναντι €40.501.495 του τρέχοντος έτους.<br/><br/>Να σημειωθεί ότι από το σύνολο των δαπανών της Δικαστικής Υπηρεσίας, ποσό €31.073.440 αντιστοιχεί σε μισθούς δικαστών και προσωπικού, δηλαδή ποσοστό 68,21%.<br/><br/>Εξάλλου, το ποσό των €5.956.800 αντιστοιχεί σε λειτουργικές και άλλες δαπάνες.</p>
    </article>
  </body>
</html>