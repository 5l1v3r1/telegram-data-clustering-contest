<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/proolympiako/kokoskof-anelava-olo-to-paketo-ston-pagko-ths-servias.5646231.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T17:43:00+00:00"/>
    <meta property="og:title" content="Κοκόσκοφ: Ανέλαβα όλο το πακέτο στον πάγκο της Σερβίας"/>
    <meta property="og:description" content="Ο Ιγκόρ Κοκόσκοφ εξήγησε σε συνέντευξη που έδωσε στις ΗΠΑ ότι θα είναι παρών στα παράθυρα για το EuroBasket 2021, ενώ εξήγησε τι συμβαίνει με τον Φρανκ Καμίνσκι."/>
  </head>
  <body>
    <article>
      <h1>Κοκόσκοφ: Ανέλαβα όλο το πακέτο στον πάγκο της Σερβίας</h1>
      <h2>Ο Ιγκόρ Κοκόσκοφ εξήγησε σε συνέντευξη που έδωσε στις ΗΠΑ ότι θα είναι παρών στα "παράθυρα" για το EuroBasket 2021, ενώ εξήγησε τι συμβαίνει με τον Φρανκ Καμίνσκι.</h2>
      <address><time datetime="2019-11-25T17:43:00+00:00">25 Nov 2019, 17:43</time> by <a rel="author">Αλέξανδρος Τρίγκας</a></address>
      <p>Η ανακοίνωση που εξέδωσε η σερβική ομοσπονδία πριν από μερικές για τη συμφωνία με τον <a href="https://www.sport24.gr/Basket/proolympiako/epishmo-proponhths-ths-servias-o-igkor-kokoskof.5643477.html">Ιγκόρ Κοκόσκοφ</a>, είχε δύο μεγάλα κενά. Πρώτον τη χρονική διάρκεια της συμφωνίας, δεύτερον το κατά πόσο ο έμπειρος τεχνικός θα βρίσκεται στην άκρη του πάγκου στα προκριματικά του EuroBasket 2021. Σε συνέντευξη που έδωσε στις ΗΠΑ, ο ίδιος έσπευσε να απαντήσει στο δεύτερο, επισημαίνοντας πως δεν υπήρχε περίπτωση να αναλάβει αν δεν είχε την πλήρη ευθύνη των "όρλοβι".</p>
      <p>"Ήταν ένα από τα πρώτα ζητούμενα στη συζήτηση που κάναμε, η πρόθεσή μου ήταν να αναλάβω όλο το "πακέτο" των υποχρώσεων, όχι απλά να είμαι ομοσπονδιακός στις μεγάλες διοργανώσεις. Υπάρχουν τα προκριματικά για το EuroBasket 2021, το Προολυμπιακό Τουρνουά. Ήθελα εξ αρχής να τα κάνω όλα, να είμαι παρών στα "παράθυρα", κάτι που δεν είναι εύκολο. Πήραμε πληροφορίες από άλλες ομάδες, είδαμε την κατάσταση που δημιουργήθηκε με τον Σέρτζιο Σκαριόλο, που είναι πλέον τόσο πρωταθλητής του ΝΒΑ όσο και του κόσμου. Ως βοηθός στο ΝΒΑ η κατάσταση είναι κάπως διαφορετική, κι αυτό έπαιξε σημαντικό ρόλο στο τέλος" εξήγησε αρχικά ο Ιγκόρ Κοκόσκοφ στην Voice of America, πριν κληθεί να απαντήσει να υπάρχει κάποιο δίλημμα ανάμεσα στο ΝΒΑ και τη Σερβία:</p>
      <p>"Δεν υπάρχει κάποιο δίλημμα, η βασική δουλειά μου είναι στο ΝΒΑ, η ευχαρίστησή μου είναι να δουλέψω στην εθνική ομάδα".</p>
      <p>Εκτός αυτού, ρωτήθηκε για τον Φρανκ Καμίνσκι. Όχι τυχαία. Τις τελευταίες ημέρες, δημοσιεύματα στις ΗΠΑ έκαναν λόγο για απόφαση να δοθεί στον 26χρονο φόργουορντ/σέντερ το σερβικό διαβατήριο, δεδομένου ότι έχει ρίζες στη χώρα. Ο Ιγκόρ Κοκόσκοφ έσπευσε να εξηγήσει πάνω σε αυτό πως "βαριέμαι τα μίντια, δεν τα πάω καλά με τα αποκλειστικά. Είναι κάτι που αφορά γενικότερα τη ζωή μου, τόσο την αθλητική όσο και την προσωπική. Δυστυχώς, κάποιες φορές η ημι-πληροφόρηση μπορεί να αποδειχθεί πολύ πιο σημαντική από την αλήθεια. Για τον Φρανκ Καμίνσκι; Δεν ξέρω ποια είναι η κατάστασή του, μου έγινε απλά μια ερώτηση σε μια μεγάλη συνέντευξη που έδωσα και είπα ότι όποιος έχει το νόμιμο δικαίωμα να παίξει, δηλαδή έχει σερβικό διαβατήριο, και διαθέτει το ταλέντο, είναι δυνητικά υποψήφιος για την εθνική ομάδα. Δεν έχει γίνει κάποια επίσημη επαφή με τον παίκτη. Υπάρχει ο προπονητής της εθνικής ομάδας, ο Ντάρκο Ραγιάκοβιτς, που εργάζεται στο Φοίνιξ, οπότε είναι αυτός που θα κάνει μια πρώτη επαφή για να δει τι μπορεί να συμβεί. Σε πρώτη φάση θα κάνουμε μια διερευνητική επαφή, κι εν συνεχεία θα δούμε πόσο ρεαλιστικό είναι όλο αυτό".</p>
      <p>Η Σερβία, που <a href="https://www.sport24.gr/Basket/proolympiako/epishmo-se-kanada-h-kroatia-gia-to-proolympiako-h-ethnikh-andrwn.5644846.html">θα διοργανώσει έναν από τους τέσσερις ομίλους</a> του Προολυμπιακού Τουρνουά τον Ιούνιο 2020, βρίσκεται στον 5ο όμιλο των προκριματικών για το EuroBasket 2021 μαζί με Φινλανδία, Γεωργία και Ελβετία. Το ντεμπούτο του πολύπειρου τεχνικού στον πάγκο των "όρλοβι" θα γίνει στις 20 Φεβρουαρίου, στην εκτός έδρας μονομαχία με την Φινλανδία.</p>
      <p>
        <i>
          <b>AP Photo/Rich Pedroncelli</b>
        </i>
      </p>
    </article>
  </body>
</html>