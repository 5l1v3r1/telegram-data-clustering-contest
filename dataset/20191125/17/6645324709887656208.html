<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/pleven/kmetyt-na-pleven-njama-da-promenja-razmera-na-mestnite-danyci-i-taksi-news_1409599.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T17:02:00+00:00"/>
    <meta property="og:title" content="Кметът на Плевен няма да променя размера на местните данъци и такси"/>
    <meta property="og:description" content="„Не предвиждам промяна в размера на местните данъци и такси."/>
  </head>
  <body>
    <article>
      <h1>Кметът на Плевен няма да променя размера на местните данъци и такси</h1>
      <address><time datetime="2019-11-25T17:02:00+00:00">25 Nov 2019, 17:02</time> by <a rel="author" href="https://www.actualno.com/editors/uid/157" target="_blank">Ангел Атанасов</a></address>
      <p>„Не предвиждам промяна в размера на местните данъци и такси. Разчетите, които сме направили в предните 4 години, показват, че на този етап тя не е наложителна. Такава промяна не може да бъде правена инцидентно. Тя трябва да се прави след обсъждане, след предварително разясняване на евентуална необходимост от нея и след сондиране на общественото мнение.“ Това каза днес плевенският кмет Георг Спартански на седмичната оперативка на общинското ръководство. <br/><br/><br/>Той допълни, че преди 4 години, в началото на първия му мандат, е бил коригиран размерът на местната такса битови отпадъци. Това се наложило, защото кметът заварил от предишната управа над 1,6 млн. лв. неразплатени към фирмите по почистването в общината.</p>
      <related>
        <a href="https://www.actualno.com/pleven/malkite-sela-v-obshtina-pleven-shte-si-izbirat-kmetski-namestnici-news_1408048.html"/>
      </related>
      <p>„Миналата година имаше недоволства, свързани с новия начин, по който се определяше т.нар. пътен данък. Там бяха вкарани коефициенти, които не ние, а законодателят определя за съответните категории. Те също са в рамките на от до и в крайна сметка решението на Общинския съвет е такова, каквото е. Мисля, че трябва по-глобално да разгледаме възможностите на българските общини да се самофинансират за голяма част от дейностите си. Да се направи анализ и той да се обсъди с централната власт като се постигне необходимият компромис между очакванията на местните власти към централната и обратно“, каза още градоначалникът. Според него е очевидно, че в момента не може да се говори за голяма финансова самостоятелност на местните власти. Това принуждава общините за всеки по-голям проект или да чакат европейско финансиране, или да си осигуряват местни приходи, което е трудно с ограничена приходна база, или да чакат на целеви държавни субсидии, които не могат да стигнат до всичките 265 общини. <br/>„Трябва да има разумен баланс между местните данъци, които се определят с решения на местните парламенти, и тази финансова децентрализация, за която говорим и която предвижда част от приходите от данък общ доход, от данъците на фирмите и др. да остават там, където се произвеждат. Такова е очакването на българските общини. Сега на 100 лв. събран данък на територията на България 3 лв. отиват в съответната община, останалите 97 лв. отиват централизирано – това не е моя статистика. Трябва да има по-справедливо и по-балансирано разпределение на данъците. Коректността изисква да кажа, че ние по места трябва да престанем да разчитаме само на централната власт. В крайна сметка, живеем така, както си го направим“, каза още Георг Спартански.</p>
    </article>
  </body>
</html>