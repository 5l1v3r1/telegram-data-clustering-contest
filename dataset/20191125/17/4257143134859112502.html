<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/dontottek-a-bulinegyed-korai-zarasanak-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-25T17:21:00+00:00"/>
    <meta property="og:title" content="Döntöttek a bulinegyed korai zárásának ügyében"/>
    <meta property="og:description" content="Rendkívüli ülést tartott hétfőn a VII. kerületi képviselő-testület, ahol többek között a budapesti belvárosban található bulinegyed nyitva tartásának korlátozása is téma volt."/>
  </head>
  <body>
    <article>
      <h1>Döntöttek a bulinegyed korai zárásának ügyében</h1>
      <address><time datetime="2019-11-25T17:21:00+00:00">25 Nov 2019, 17:21</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/25/nem-tetlenkednek-az-onkormanyzatok-kenyes-kerdesek-egesz-sora-a-teriteken"/>
        <a href="https://infostart.hu/belfold/2019/10/19/szigoritas-johet-az-elsiofokosodott-bulinegyedben"/>
      </related>
      <h3>Rendkívüli ülést tartott hétfőn a VII. kerületi képviselő-testület, ahol többek között a budapesti belvárosban található bulinegyed nyitva tartásának korlátozása is téma volt.</h3>
      <p>Az önkormányzati választások után új polgármester került Erzsébetváros élére, és a DK-s Niedermüller Péter kiállt amellett a terv mellett, hogy éjféltől reggel hatig zárják be a bulinegyed szórakozóhelyeit. Azt ugyanakkor elképzelhetőnek tartja, hogy néhány kocsma mentesülhet az intézkedés alól.</p>
      <p>A képviselő-testületi ülésen szavazott a testület egy javaslatról, amelyet az Élhető Erzsébetváros Facebook-csoportból kinőtt civil szervezet színeiben indult és a testületbe bejutott Garai Dóra nyújtott be. Ez módosítaná a bulinegyed (a Károly körút, a Király utca, az Erzsébet körút páratlan oldala és a Rákóczi út által határolt terület) szórakozóhelyei számára hajnalig tartó nyitva tartást engedélyező 2013-as rendeletet.</p>
      <p>A testület hétfői ülésén azonban nem szavazta meg az éjféli zárásról szóló korlátozást, ami január 1-jétől lépett volna életbe - <a href="https://24.hu/kultura/2019/11/25/bulinegyed-hetedik-kerulet-erzsebetvaros/">tudósított a 24.hu</a>.</p>
      <p>Egy másik, a bulinegyeddel foglalkozó, a nyitva tartást szintén korlátozni hivatott előterjesztést viszont megszavaztak. Eszerint</p>
      <blockquote>február 28-ig egy szakmai bizottságot állítanak fel</blockquote>
      <p>az önkormányzati képviselők (hárman Belső-Erzsébetvárosból), a rendőrség, a biztonsági szolgálatok, a civil szervezetek, illetve a vendéglátóhelyek üzemeltetőinek bevonásával. Egy objektív kritériumrendszert hoznak létre, amely a jövőben szabályozhatja, ki meddig tarthat nyitva. Támogatják az éjféli zárórát, ami a tervek szerint március-április környékén léphetne életbe.</p>
      <p>Ezen kívül évi egymilliárd forintos támogatást kérnek a kormánytól, amely a turizmus után hagyott romokat hivatott orvosolni és a lakók életkörülményeit javítaná. A Niedermüller által benyújtott javaslat alapján továbbá a rövidtávú szálláskiadás, azaz az Airbnb szabályozása miatt is egyeztetést terveznek a kormánnyal.</p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>