<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ok-kaptak-a-junior-prima-dijat-magyar-sajto-kategoriaban/"/>
    <meta property="og:site_name" content="lokál"/>
    <meta property="article:published_time" content="2019-11-25T17:48:58+00:00"/>
    <meta property="og:title" content="Ők kapták a Junior Prima-díjat magyar sajtó kategóriában"/>
    <meta property="og:description" content="Átadták a Junior Prima-díjakat magyar sajtó kategóriában hétfőn Budapesten, a harminc évnél fiatalabb tehetségeket elismerő kitüntetésben az idén hatan részesültek."/>
  </head>
  <body>
    <article>
      <h1>Ők kapták a Junior Prima-díjat magyar sajtó kategóriában</h1>
      <address><time datetime="2019-11-25T17:48:58+00:00">25 Nov 2019, 17:48</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/07/%C3%ADr%C3%A1s-lev%C3%A9l-toll-sablon-1280x672.jpg"/>
      </figure>
      <p>
        <b>Átadták a Junior Prima-díjakat magyar sajtó kategóriában hétfőn Budapesten, a harminc évnél fiatalabb tehetségeket elismerő kitüntetésben az idén hatan részesültek.</b>
      </p>
      <p>Az ünnepségen Krisán László, a díj mecénási feladatait ellátó Kavosz Zrt. vezérigazgatója, a zsűri elnöke közölte, hogy harminckét jelölés érkezett, és mindegyik nagyon komolynak bizonyult. A pályázatok minősége kiemelkedő volt – hangsúlyozta.</p>
      <p>Megjegyezte, hogy a médiadíj szubjektív. Nehéz összevetni egymással egy sport-, egy zenei és egy gazdasági újságírót, egy televíziós és egy rádiós kollégát – mutatott rá Krisán László.</p>
      <p>A díjazottak a saját szemükön keresztül láttatják a világot, nézőpontjuk a későbbiekben védjegyükké fog válni – mondta.</p>
      <p>Fontosnak nevezte, hogy elismerjék a médiában dolgozókat, akik közvetítik a lakosság felé a lényeges információkat.</p>
      <p>A Kavosz Zrt. vezérigazgatója megjegyezte, hogy tavaly sok férfi nyert, idén azonban “megfelelőképpen alakult” az arány.</p>
      <p>Díjat vehetett át Bánlaki Dalma Stella (Forbes), Csabai Máté (fidelio.hu), Huszák Dániel (portfolio.hu), Koltay Anna (Médiaszolgáltatás-támogató és Vagyonkezelő Alap, MTVA – Petőfi TV), Nagy Kristóf (Magyar Nemzet), valamint Nemes Anna (ATV).</p>
      <p>A kitüntetetteket a zsűri tagjai méltatták.</p>
      <p>Bánlaki Dalma Stella kíváncsisága nem áll meg egyetlen területen: tudományos kérdésekkel, külpolitikával, gazdasággal és gasztronómiával egyaránt foglalkozott. Vezető szerkesztője a Forbes magazin különszámainak, például a legbefolyásosabb magyar nőkről szólónak – mondta Holló Márta, az ATV műsorvezetője.</p>
      <p>Csabai Máté az irodalom, a színház és a zene területén dolgozik, kritikákat ír. Húszéves kora óta alkot szövegeket publikálásra, nyelvi világa gazdag, érdeklődése szerteágazó – közölte Tallai Gábor, a Fiatal Írók Szövetségének alapító tagja.</p>
      <p>Huszák Dániel kiváló teherbírású, gyors újságíró. Állampapírokról szóló cikkeivel, elemzéseivel megtakarításra és öngondoskodásra ösztönöz, de kiemelt figyelmet fordít az internetes csalásokra, a piramisjátékokra is – mondta méltatásában Varga Edit, az InfoRádió szerkesztő-műsorvezetője.</p>
      <p>Koltay Annát a munkája iránti alázat jellemzi. Felkészült szerkesztő, érdeklődő riporter, karakteres műsorvezető, aki arra törekszik, hogy igényesen mutassa be a könnyűzenei, fiatalokat érintő témákat. Munkája a bizonyíték rá, hogy ma is lehet trendi a köztévézés – hangoztatta Vaszily Miklós, a TV2 elnöke.</p>
      <p>Nagy Kristóf a mozgókép irányába indult el, de remek váltás után kiváló elemzéseket készített a nyomtatott sajtóban az agrárium, a munkaerőpiac és a kiskereskedelem területén. Rendkívül lelkiismeretes és kitartó, könnyen teremt kapcsolatot – emelte ki Papp Dániel, az MTVA vezérigazgatója.</p>
      <p>Nemes Anna gyermekkori álma vált valóra azzal, hogy televíziós bemondóként dolgozhat, de riporteri, szerkesztői feladatokat is ellát. Szorgalma példaértékű, minden témába alaposan beleássa magát. Dolgozik rádióműsorban is, novellái jelennek meg, továbbá segíti a fogyatékossággal élő embereket – méltatta az elismerésben részesülőt Balogh Gabriella, a Net Média Zrt. résztulajdonosa.</p>
      <p>A Széchenyi Kártya Programot irányító Kavosz Zrt. hatodszorra kérte fel a meghatározó szakmai szervezeteket, médiavállalatokat, szerkesztőségeket és médiaszemélyiségeket, hogy jelöljék a díjra az általuk kiemelkedően tehetségesnek tartott, magyar sajtóban dolgozó fiatalokat.</p>
      <p>A kitüntetés nettó kétmillió forintos pénzjutalommal jár.</p>
      <p>A zsűri tagja volt Balogh Gabriella, Holló Márta, Papp Dániel, Parragh László, a Magyar Kereskedelmi és Iparkamara elnöke, Perlusz László, a Vállalkozók és Munkáltatók Országos Szövetségének főtitkára, Tallai Gábor, Varga Edit, valamint Vaszily Miklós. Az elnöki tisztséget Krisán László töltötte be.</p>
    </article>
  </body>
</html>