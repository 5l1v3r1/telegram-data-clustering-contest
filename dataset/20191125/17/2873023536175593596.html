<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/220452_antidraseis-apo-syriza-kai-node-gia-toys-dioikites-sta-nosokomeia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T17:46:07+00:00"/>
    <meta property="og:title" content="Αντιδράσεις από ΣΥΡΙΖΑ και... ΝΟΔΕ για τους διοικητές στα νοσοκομεία"/>
    <meta property="og:description" content="Αναταράξεις προκαλούν ακόμα και στο εσωτερικό της Ν.Δ., οι κυβερνητικές αποφάσεις για τους νέους διοικητές στα νοσοκομεία του ΕΣΥ."/>
  </head>
  <body>
    <article>
      <h1>Αντιδράσεις από ΣΥΡΙΖΑ και... ΝΟΔΕ για τους διοικητές στα νοσοκομεία</h1>
      <address><time datetime="2019-11-25T17:46:07+00:00">25 Nov 2019, 17:46</time> by <a rel="author">efsyn.gr</a></address>
      <p><b>Αναταράξεις </b>προκαλούν ακόμα και στο εσωτερικό της <b>Νέας Δημοκρατίας</b>, οι κυβερνητικές αποφάσεις που αφορούν στους νέους <b>διοικητές </b>και αναπληρωτές διοικητές στα <b>νοσοκομεία </b>του ΕΣΥ.</p>
      <p>Βασικό κριτήριο επιλογής των νέων διοικητών δεν ήταν το <b>βιογραφικό </b>τους (με βάση την «<b>αριστεία</b>» που διατείνεται η κυβέρνηση), αλλά το... <b>κόμμα </b>στο οποίο είναι μέλη ή το οποίο υποστηρίζουν. Είναι χαρακτηριστικό το γεγονός ότι <b>δεν υπάρχουν βιογραφικά</b> στις σχετικές κυβερνητικές ανακοινώσεις, αλλά μόνο τα ονοματεπώνυμα των προσώπων που αναλαμβάνουν τις θέσεις ηγεσίας.</p>
      <p>Αξίζει να σημειωθεί πως ο <b>Ζήσης Τζηκαλάγιας</b>, βουλευτής Καστοριάς της Νέας Δημοκρατίας, σε συνέντευξή του στο Top Channel Κοζάνης, επιβεβαίωσε ότι ο Γρηγόριος Χάτσιος που επελέγη ως διοικητής του Γενικού Νοσοκομείου Καστοριάς, είναι κουμπάρος του.</p>
      <p>Βεβαίως, όπως δήλωσε «δεν υπάρχει συγγένεια εξ αίματος, το ότι είναι συμμαθητής μου και παιδικός μου φίλος, και μας συνδέει και μια κουμπαριά όπως λέτε αυτό δεν έχει καμιά σημασία..». Ο δημοσιογράφος υπενθύμισε στον βουλευτή ότι ο κ. Χάτσιος ευχαρίστησε τον κ. Τζηκαλάγια, με σχετική του ανακοίνωση.</p>
      <p>Και ρώτησε τον βουλευτή: «Για ποιο λόγο σας ευχαριστεί; Εσείς είπατε μια καλή κουβέντα για τον ίδιο;».</p>
      <p>«Βεβαίως! Φυσικά και την είπα, εννοείται!», απάντησε ο βουλευτής, συμπληρώνοντας ότι μίλησε για τον κ. Χάτσιο <b>στον ίδιο τον υπουργό Υγείας</b>!</p>
      <p>Σημειώνεται επίσης πως διορίστηκε νέος διοικητής του Γενικού Νοσοκομείο Καρδίτσας, ο... <b>80χρονος</b> Κωνσταντίνος Πατέρας, τέως γυμνασιάρχης, <b>μόνιμος υποψήφιος πολιτευτής</b> με τη Νέα Δημοκρατία, ενώ έχει περάσει και από τις λίστες του ΛΑΟΣ και των Ανεξάρτητων Ελλήνων.</p>
      <p>
        <i>
          <b>► Διαβάστε το αναλυτικό ρεπορτάζ στο φύλλο της «Εφημερίδας των Συντακτών» που κυκλοφορεί την Τρίτη 26 Νοεμβρίου.</b>
        </i>
      </p>
      <h3>Σφοδρές οι αντιδράσεις</h3>
      <p>Για άστοχες επιλογές προσώπων από τους συνεργάτες του πρωθυπουργού μιλά ο Τρικαλινός οδοντίατρος και αναπληρωτής γραμματέας Επιστημονικών φορέων της Νέας Δημοκρατίας <b>Κώστας Τσίγκας</b>. Η παρακάτω ανάρτησή του είναι χαρακτηριστική:</p>
      <p>«<i>Ποια αριστεία; Ζήτω η αχαριστία! Δεν αντιδικώ με τα πρόσωπα που επιλέχτηκαν για τις διοικήσεις των νοσοκομείων, όμως θλίβομαι για την επιβράβευση,από το κόμμα μου,των πολιτικών γυρολόγων και ξαφνιάζομαι από το bonus της γενιάς των 80plus…Σε μια ούτως ή άλλως μη αξιοκρατική προκήρυξη επιβλήθηκαν οι χειρότερες επιλογές.</i></p>
      <p><i>»Άσχετα με το ποιος κατά περίπτωση επέβαλε τον όποιο διοικητή ανά την επικράτεια την ευθύνη φέρουν οι συνεργάτες του πρωθυπουργού που πραγματοποίησαν την επιλογή! Πιστεύω ότι τέτοιες ενέργειες είναι όχι άνοιγμα σε άλλους χώρους, αλλά ξεπούλημα των ανθρώπων που αγωνίστηκαν και για τη ΝΔ και για τον Κυριάκο Μητσοτάκη ειδικά.</i>»</p>
      <p>Ο πρόεδρος της ΝΟΔΕ Τρικάλων <b>Κώστας Τρέλλης</b> δήλωσε πως δεν ρωτήθηκε η τοπική παράταξη και πως στη συνάντηση που θα έχει στην Αθήνα την Παρασκευή με κεντρικά στελέχη της Ν.Δ θα μεταφέρει την δυσαρέσκεια που υπάρχει.</p>
      <p>«<i>Στην επιλογή των διοικητών δεν ρωτήθηκε ούτε η ΝΟΔΕ ούτε ο πρόεδρος της. Το βάρος της απόφασης πέφτει στην επιτροπή η οποία ήταν αρμόδια για την επιλογή. Κάποιοι αυτή τη στιγμή ‘πυροβολούν’ την ΝΟΔΕ. Εγώ θα ήθελα να πω σε αυτό, είναι καλή η ΝΟΔΕ για την επιτυχία όλων των εκλογών του ’19 και τα φέραμε όλα με επιτυχία εις πέρας, αλλά τώρα για επιλογές που δεν βαραίνουν τη ΝΟΔΕ βγαίνουν και τη χτυπάνε.</i></p>
      <p><i>»Ακόμα και η προκήρυξη δεν ήταν καλή, δεν έθετε κάποιες δικλείδες ασφαλείας. Υπήρχαν πολλά και άξια στελέχη της ΝΔ υποψήφια για τη θέση αυτή, και εγώ θα προτιμούσα να είχε επιλεγεί κάποιος άλλος που είναι πιο κοντά στην οργάνωση. Την Παρασκευή που θα βρίσκομαι στην Αθήνα για την έναρξη του συνεδρίου, θα μεταφέρω στην κεντρική διοίκηση του κόμματος τις αρνητικές αυτές αντιδράσεις και την έντονη δυσαρέσκεια.</i>»</p>
      <p>«<i>Δεν τηρήθηκαν ούτε τα προσχήματα</i>», αναφέρει από την πλευρά του ο <b>ΣΥΡΙΖΑ</b>, υποστηρίζοντας πως τα ονόματα «<i>ήρθαν έτοιμα από το Μαξίμου και την Πειραιώς</i>». Σύμφωνα με τον ΣΥΡΙΖΑ, διορίζονται απόστρατοι αξιωματικοί, αποτυχημένοι πολιτευτές και κομματικά στελέχη, «<i>στην πλειοψηφία τους χωρίς προσόντα, άσχετοι με το χώρο της υγείας και της δημόσιας διοίκησης</i>».</p>
      <p>Το κόμμα της αξιωματικής αντιπολίτευσης σημειώνει επίσης ότι σκοπός της κυβέρνησης είναι η συρρίκνωση του ΕΣΥ, ενώ η κατεύθυνση του πρωθυπουργού και του υπουργού Υγείας είναι ότι «<i>βολεύουμε τους δικούς μας ανθρώπους</i>».</p>
      <table bordered="">
        <tr>
          <th align="center">
            <b>Η ανακοίνωση του Τμήματος Υγείας του ΣΥΡΙΖΑ</b>
          </th>
        </tr>
        <tr>
          <td><i>...για τους διορισμούς των διοικητών στα νοσοκομεία<br/></i><br/>Το προεκλογικό αφήγημα του Πρωθυπουργού για αξιοκρατία, αριστεία και διαφάνεια καταποντίζεται και με τις επιλογές των νέων διοικητών και αναπληρωτών διοικητών στα Νοσοκομεία του ΕΣΥ. Φαίνεται καθαρά ότι δεν τηρήθηκαν ούτε τα προσχήματα για μια στοιχειωδώς αξιοκρατική επιλογή. <br/><br/>Η κυβέρνηση του ΣΥΡΙΖΑ είχε εφαρμόσει για πρώτη φορά μια ανοικτή διαδικασία επιλογής διοικητών και αναπληρωτών διοικητών με στόχο την τοποθέτηση ικανών, έντιμων και σχετικών με την υγεία ανθρώπων στη διοίκηση του ΕΣΥ.  Συγκεκριμένα, η ειδική επιτροπή αξιολόγησε τα βιογραφικά όσων είχαν καταθέσει δικαιολογητικά, μετά από προκήρυξη των θέσεων, προχώρησε σε έλεγχο των προσόντων, συγκρότησε συνεντεύξεις και συνέταξε πρακτικό μοριοδότησης των υποψηφίων για κάθε θέση, με δύο προτάσεις προς τον Υπουργό και τον Αναπληρωτή Υπουργό για τις τελικές αποφάσεις.<br/><br/>Με κυβέρνηση ΝΔ η επιτροπή δεν χρειάστηκε ούτε να ελέγξει βιογραφικά, ούτε να πάρει συνεντεύξεις, ούτε να εισηγηθεί προτάσεις γιατί τα ονόματα ήρθαν έτοιμα από το Μαξίμου και την Πειραιώς. Διορίζονται απόστρατοι αξιωματικοί, αποτυχημένοι πολιτευτές και κομματικά στελέχη, στην πλειοψηφία τους χωρίς προσόντα, άσχετοι με το χώρο της υγείας και της δημόσιας διοίκησης. Θα μπορούσαμε να διακωμωδήσουμε τις συγκεκριμένες επιλογές αν δεν γνωρίζαμε ότι σκοπός της κυβέρνησης είναι η συρρίκνωση του ΕΣΥ και η αντανάκλασή τους θα είναι σε βάρος του δημόσιου συστήματος υγείας.<br/><br/>Ας μη γελιόμαστε λοιπόν, αυτή είναι η κατεύθυνση του Πρωθυπουργού και του Υπουργού Υγείας. Βολεύουμε τους δικούς μας ανθρώπους. Φτιάχνουμε το επιτελικό μας κράτος. Γράφουμε στα παλαιότερα των υποδημάτων μας την αξιοκρατία.  Απογοητεύουμε τους νέους ανθρώπους με τα αυξημένα προσόντα, που αναζητούν την τύχη τους στο εξωτερικό. Απαξιώνουμε τις δημόσιες δομές υγείας και ανοίγουμε το δρόμο στον ιδιωτικό τομέα. <br/><br/>Να γνωρίζουν όμως ότι σε αυτές τις αδιαφανείς διαδικασίες και επιλογές θα βρουν απέναντι, πρωτίστως τους εργαζόμενους του ΕΣΥ που απαιτούν διαφάνεια, έντιμη διαχείριση και αφοσίωση στη δημόσια περίθαλψη.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/synenteyxeis/119716_protobathmia-perithalpsi-me-katholiki-kalypsi-kai-eleytheri-prosbasi"/>
        <a href="https://www.efsyn.gr/politiki/paraskinia/34493_politika-paraskinia-21072015"/>
        <a href="https://www.efsyn.gr/politiki/boyli/220446_me-ennea-allages-o-neos-syntagmatikos-hartis-tis-horas"/>
        <a href="https://www.efsyn.gr/politiki/boyli/220256_poy-symfonoyn-kai-poy-diafonoyn-nd-syriza-gia-tin-anatheorisi"/>
        <a href="https://www.efsyn.gr/node/220103"/>
        <a href="https://www.efsyn.gr/politiki/antipoliteysi/219985_koini-anakoinosi-ne-nision-syriza-gia-ta-nisia-fylakes"/>
      </related>
    </article>
  </body>
</html>