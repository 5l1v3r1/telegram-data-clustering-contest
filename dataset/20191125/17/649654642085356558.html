<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/najmanje-sedam-mrtvih-u-poplavama-u-francuskoj-italiji-i-grckoj/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T17:40:56+00:00"/>
    <meta property="og:title" content="Najmanje sedam mrtvih u poplavama u Francuskoj, Italiji i Grčkoj"/>
    <meta property="og:description" content="Najmanje sedam osoba poginulo je u poplavama koje su pogodile delove obala Francuske i Italije i delove zapadne Grčke, saopštili su zvančnici."/>
  </head>
  <body>
    <article>
      <h1>Najmanje sedam mrtvih u poplavama u Francuskoj, Italiji i Grčkoj</h1>
      <address><time datetime="2019-11-25T17:40:56+00:00">25 Nov 2019, 17:40</time> by <a rel="author">Beta</a></address>
      <p>
        <b>Najmanje sedam osoba poginulo je u poplavama koje su pogodile delove obala Francuske i Italije i delove zapadne Grčke, saopštili su zvančnici.</b>
      </p>
      <p>Neki putevi na francuskoj Azurnoj obali i danas su bili zatvoreni, dok nivo reka u Italiji nastavlja da raste posle poplava tokom vikenda.</p>
      <p>U Francuskoj su poginule četiri osobe. Par u 70-im godinama stradao je kada je voda odnela auto u kojem su bili, jedna osoba je poginula kada je francuski spasilački brod potonuo na Sredozemnom moru, a druga je pronađena mrtva u kolima.</p>
      <p>U Grčkoj su sinoć i rano jutros, blizu luke Antirio, pronađena tela dva muškarca za koje se veruje da su turisti, pošto je jedrenjak na kojem su bili naišao na oluju.</p>
      <p>Na severu Italije pronađeno je telo žene čiji je auto odnela nabujala reka Bomida.</p>
      <p>Italijanski spasioci tragaju za mogućim žrtvama urušavanja dela vijadukta u blizini poplavljenog grada Savone.</p>
      <p>Urušavanje vijadukta izazvano je klizištem koje su pokrenule obilne kiše, a vozači koji su se zatekli na licu mesta uspeli da zaustave vozila na vreme.</p>
      <p>Za sada nema izveštaja da su svedoci videli automobile koji su pali u provaliju, ali je potraga nastavljena iz predostrožnosti.</p>
      <p>Urušavanje dela vijadukta, svega 15 meseci posle pogibije 43 osobe usled rušenja mosta u Đenovi, pokrenulo je pitanja o bezbednosti italijanskih puteva, čiji znatan deo čine vijadukti.</p>
      <p>Dok nivo reka u Italiji nastavlja da raste, u Francuskoj je počeo da se smanjuje, ali mnoge evekuisane porodice i dalje ne mogu da se vrate kućama.</p>
      <p>U Grčkoj su poplavljene stotine kuća posle noćašnje oluje koja je zahvatila oblasti zapadno od Atine.</p>
      <p>Obilne kiše i klizišta doveli su do zatvaranja puta koji Atinu povezuje sa Patrasom, gradom na zapadu zemlje.</p>
      <p>Najveće poplave zabeležene su u letovalištu Kineta, gde su vatrogasci spasili nekoliko desetina ljudi zarobljenih u kolima i poplavljenim domovima.</p>
      <h3>Povezani tekstovi:</h3>
    </article>
  </body>
</html>