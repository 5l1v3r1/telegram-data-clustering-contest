<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/mezogazdasag/1890738-1890738/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T17:15:00+00:00"/>
    <meta property="og:title" content="Zalában rekordot döntöget a növénytermesztés"/>
    <meta property="og:description" content="Zalában a termőföld kevésbé jó minőségű, mint az ország más részeiben, mégis az országosnál magasabb a búza és a kukorica termésátlaga."/>
  </head>
  <body>
    <article>
      <h1>Zalában rekordot döntöget a növénytermesztés</h1>
      <address><time datetime="2019-11-25T17:15:00+00:00">25 Nov 2019, 17:15</time> by <a rel="author">MTI</a></address>
      <p>Az időjárási anomáliák ellenére nagyrészt az agrotechnológiai újításoknak köszönhetően Zala megyében a növénytermesztés eredményei folyamatos emelkedést mutatnak – közölte a Nemzeti Agrárgazdasági Kamara (NAK) országos szóvivője, a szervezet Zala megyei elnöke hétfői sajtótájékoztatóján, Zalaegerszegen.</p>
      <blockquote>Zalában a közel 30 ezer hektáron termelt kukorica 86 százalékát betakarították, a hektáronkénti 8,62 tonna termésátlag meghaladta az országos (7,9 tonna) átlagot</blockquote>
      <p>– ismertette Süle Katalin.</p>
      <p>A gabonaféléknél szintén az országosnál magasabb átlaghozamokat mértek Zala megyében. A búza termésátlagában megyén belül is jelentős különbségek mutatkoztak: míg Lenti és Letenye térségében néhány táblán 9-10 tonna őszi búza termett hektáronként, Zalaszentgrót és Zalaegerszeg térségében (ahol lényegesen kevesebb eső esett) a vártnál alacsonyabb volt a hozam. Összességében az őszi búza megyei termésátlaga 6,1 tonna, míg az országos átlag 5,3 tonna volt.</p>
      <aside>Zala megyében a hektáronkénti átlaghozam őszi árpából (5,8 tonna), rozsból és zabból (3,4 tonna), tritikáléból (5,1 tonna) és repcéből (3,2 tonna) is meghaladta az országos átlagot.</aside>
      <p>A NAK megyei elnöke kitért arra is, hogy Zalában a termőföld kevésbé jó minőségű, mint az ország más részeiben. Süle Katalin szerint az eredmény nagyrészt annak köszönhető, hogy a zalai gazdálkodók közül sokan belátták, hogy a hátrányt az agrotechnológiai újítások alkalmazásával csökkenteni tudják.</p>
      <figure>
        <img src="https://www.vg.hu/wp-content/uploads/2018/04/felsobanczikrobertpetofinepe.jpg"/>
        <figcaption>Fotó: Banczik Róbert/Petőfi Népe</figcaption>
      </figure>
      <p>A gazdálkodók helyzetét megnehezítették az időjárási anomáliák is. A megyében idén 678 milliméter csapadék hullott, ez a mennyiség elfogadható (az elmúlt 50 év átlaga 650 milliméter), de a csapadék eloszlása problémát okoz. Gyakran heteken keresztül szárazság van, majd 1-2 nap alatt, vagy akár 1-2 óra alatt egy egész havi mennyiség zúdul a földekre – fejtette ki a NAK megyei elnöke. Hozzátette:</p>
      <aside>az elmúlt időszakban hullott csapadék hatására az őszi kalászos vetések kizöldültek, a repce vetések jól fejlettek, nagy részüket már regulátorozták a gazdák, hogy a levélzet helyett a gyökérzet és a gyökérnyak erősödjön. Ez egyben egy gombaölő szeres kezelés is és a terület nagy részén már szükség volt a rovarkártevők elleni védekezésre is.</aside>
      <p>Az őszi vetések területe meghaladja a 47 ezer hektárt, és tavasszal hasonló nagyságú területen vetnek szántóföldi növényeket.<br/>Az állattenyésztésről szólva Süle Katalin elmondta, hogy a szarvasmarhák száma a megyében 2000-től 2013-ig folyamatosan csökkent, majd lassú emelkedésnek indult. Az addig elhanyagolt legelőkön egyre nagyobb jelentőségűvé vált a húsmarhatartás, a megyében jelenleg 26,4 ezer szarvasmarhát tartanak.</p>
      <p>A sertés ágazatban 28 százalékkal nőtt az állomány: a 2010. évi 56 800-ról 2019 közepére 72 900-ra nőtt a sertések száma.<br/>Juhtartással 105 gazdálkodó foglalkozik a megyében, a zalai gazdaságokban összesen 12,2 ezer juhot tartanak, 3,6 ezerrel többet, mint az elmúlt évben.</p>
    </article>
  </body>
</html>