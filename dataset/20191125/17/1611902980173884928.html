<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/100-ton-polskiego-zlota-zostalo-sprowadzone-do-kraju-z-banku-anglii-w-grudniu-pojawi-sie-z-tej-okazji-zlota-moneta-w-ksztalcie-sztabki/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T17:40:41+00:00"/>
    <meta property="og:title" content="100 ton polskiego złota zostało sprowadzone do kraju z Banku Anglii. W grudniu pojawi się z tej okazji złota moneta w kształcie sztabki"/>
    <meta property="og:description" content="100 to polskiego złota sprowadzonego z zagranicy będzie przechowywane w skarbcu banku centralnego. „Operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała akcja została m.in. wykonana drogą lotniczą, poprzez lotniska w Poznaniu i Warszawie. Proces wymagał szczegółowego przygotowania i zachowania całkowitej dyskrecji” – mówił szef Banku Adam Glapiński."/>
  </head>
  <body>
    <article>
      <h1>100 ton polskiego złota zostało sprowadzone do kraju z Banku Anglii. W grudniu pojawi się z tej okazji złota moneta w kształcie sztabki</h1>
      <address><time datetime="2019-11-25T17:40:41+00:00">25 Nov 2019, 17:40</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>100 to polskiego złota sprowadzonego z zagranicy będzie przechowywane w skarbcu banku centralnego. „Operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała akcja została m.in. wykonana drogą lotniczą, poprzez lotniska w Poznaniu i Warszawie. Proces wymagał szczegółowego przygotowania i zachowania całkowitej dyskrecji” – mówił szef Banku Adam Glapiński.</b>
      </p>
      <p>W realizację takiego przewozu trzeba było zaangażować urzędników i funkcjonariuszy reprezentujących Narodowy Bank Polski, Policję, Straż Graniczą, Porty Lotnicze, firmy lotniskowej obsługi naziemnej, a także Bank Anglii, firmę transportującą oraz policję brytyjską.</p>
      <p>O operacji tej było już wiadomo od dawna. Pisaliśmy o tym tutaj:</p>
      <related>
        <a href="https://nczas.com/2019/07/18/czy-cos-sie-szykuje-polska-sprowadzi-swoje-zloto-z-londynu/"/>
      </related>
      <p>Prezes Glapiński tłumaczy przeprowadzenie takiej operacji tym, że „<i>złoto jest niepodważalną i trwałą wartością. Osiągnęliśmy poziom średni, jeśli chodzi o rezerwy w złocie europejskich banków centralnych. Nie będziemy nim obracać, myślimy jako o trwałej rezerwie. (…) Wartość sprowadzonego kruszcu to 18,3 mld zł.”</i></p>
      <p>Podobno pieniądz powinien pracować, ale Glapiński dodał, że zakupy złota wynikają z wyjątkowo dobrej sytuacji gospodarczej i stałego przyrostu rezerw dewizowych – o ponad 30 mld euro w ciągu ostatnich pięciu lat.</p>
      <p>Zakup złota ma więc „<i>zwiększyć strategiczny bufor bezpieczeństwa finansowego kraju, ale także zbliżyć NBP pod względem udziału złota w rezerwach dewizowych do średniej w bankach centralnych na świecie – 10,5 proc.”</i> – dodał Glapiński.</p>
      <p>Narodowy Bank Polski informował w lipcu br., że w latach 2018-2019 zasoby złota NBP wzrosły o 125,7 ton, do 228,6 ton. 25,7 ton złota NBP kupił w roku 2018. Dzięki zakupom zrealizowanym w ostatnich 12 miesiącach, za kadencji prof. Adama Glapińskiego, NBP przesunął się z 34. na 22. pozycję wśród banków centralnych na świecie i z 15. na 11. miejsce w Europie oraz na pierwsze miejsce w regionie.</p>
      <p>Bank centralny przekazał, że złoto NBP jako składnik oficjalnych aktywów rezerwowych, spełnia międzynarodowe standardy czystości i ma postać sztab London Good Delivery. Dla upamiętnienia procesu sprowadzenia zasobów złota do Polski NBP wyemituje w grudniu okolicznościową złotą monetę w kształcie sztabki.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/antyterrorysci-rozbili-grupe-przestepcza-mafiozi-przemycali-z-holandii-marihuane-kokaine-i-ekstazy-video/"/>
        <a href="https://nczas.com/2019/11/25/lewica-i-radni-ko-przeciw-budowie-luku-triumfalnego-pomnik-bitwy-warszawskiej-po-trupie-radnego-szolca/"/>
        <a href="https://nczas.com/2019/11/25/pis-nasladuje-jaruzelskiego-wracaja-prl-owskie-pomysly-zakazu-sprzedazy-alkoholu/"/>
        <a href="https://nczas.com/2019/11/25/nczastv-kto-poluje-na-michalkiewicza-meska-rozmowa-tomasza-sommera-ze-stanislawem-michalkiewiczem-wideo-na-zywo/"/>
        <a href="https://alaluna.pl/video/reakcja-dody-na-zwyciestwo-gabor-bezcenna-padly-niecenzuralne-slowa-video-18/"/>
        <a href="https://nczas.com/2019/11/25/sprzet-polskiej-firmy-poleci-na-jowisza-bedzie-tam-szukac-pozaziemskiego-zycia/"/>
        <a href="https://nczas.com/2019/11/25/czarny-piatek-juz-blisko-zobacz-swoje-konsumenckie-prawa/"/>
        <a href="https://nczas.com/2019/11/25/artur-dziambor-znalazl-wspolny-jezyk-z-magdalena-ogorek-ale-to-na-pewno-nie-spodoba-sie-millerowi/"/>
      </related>
    </article>
  </body>
</html>