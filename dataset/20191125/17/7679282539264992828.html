<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-painful-uncontrolled-truck-crushed-three-one-student-killed-two-injured-2868074.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T17:53:31+00:00"/>
    <meta property="og:title" content="दर्दनाकः अनियंत्रित ट्रक ने तीन को कुचला, एक छात्रा की मौत, दो घायल"/>
    <meta property="og:description" content="झारखंड में रांची के कांके-पिठोरिया रोड के नगड़ी गांव के समीप एक बच्ची समेत दो अन्य लोगों को अनियंत्रित ट्रक ने कुचल दिया। इस घटना में बच्ची शाहील अख्तरी की मौके पर ही मौत हो गई, जबकि दो अन्य..."/>
  </head>
  <body>
    <article>
      <h1>दर्दनाकः अनियंत्रित ट्रक ने तीन को कुचला, एक छात्रा की मौत, दो घायल</h1>
      <address><time datetime="2019-11-25T17:53:31+00:00">25 Nov 2019, 17:53</time> by <a rel="author">हिन्दुस्तान टीम,रांची कांके।</a></address>
      <p>झारखंड में रांची के कांके-पिठोरिया रोड के नगड़ी गांव के समीप एक बच्ची समेत दो अन्य लोगों को अनियंत्रित ट्रक ने कुचल दिया। इस घटना में बच्ची शाहील अख्तरी की मौके पर ही मौत हो गई, जबकि दो अन्य गंभीर रूप से घायल हो गए। घटना सोमवार सुबह आठ बजे की बतायी जा रही है। </p>
      <p>नगड़ी गांव की रहने वाली शाहील अख्तरी संत मरिया बालिका मध्यविद्यालय की छठी कक्षा की छात्रा थी। वहीं, इस हादसे में नीरजा सहाय एलकेजी के छात्र प्रत्यूष नंद कुजूर और उसकी मां कोमिला गंभीर रूप से घायल हो गईं। इस हादसे के बाद आक्रोशित ग्रामीणों ने ट्रक के खलासी को दबोच लिया, जबकि चालक भाग निकला। ग्रामीणों ने खलासी की लाठी-डंडे से पीटकर अधमरा कर दिया। सूचना मिलने के बाद कांके डीएसपी नीरज कुमार, थानेदार विनय कुमार सिंह दल-बल के साथ मौके पर पहुंचे। ग्रामीणों से खलासी को छुड़ाया। घायल मां, बेटे समेत खलासी को इलाज के लिए पुलिस रिम्स ले गई। हादसे से बाद आक्रोशित ग्रामीणों ने पिठोरिया रोड को जाम कर प्रदर्शन किया। पुलिस ने आक्रोशित लोगों को समझा-बुझाकर दिन के साढ़े तीन बजे जाम हटवाया। इसके बाद आवागमन शुरू हुआ। मामले में पुलिस ने ट्रक को जब्त कर लिया है। </p>
      <p>
        <b>आक्रोशित ग्रामीणों ने कई वाहन में की तोड़-फोड़</b>
      </p>
      <p>घटना के बाद आक्रोशित ग्रामीण सड़क पर उतर आए। ग्रामीणों ने सुबह साढ़े आठ बजे कांके-पिठोरिया मार्ग को जाम कर दिया। लोगों ने दो छोर पर ट्रक लगाकर सड़क को घेर दिया था। इस दौरान ग्रामीणों ने आधा दर्जन से अधिक वाहनों में तोड़-फोड़ की। राहगीरों के साथ भी ग्रामीणों ने बदसलूकी की। मौजूद पुलिस अफसरों ने उनसे जाम हटाने का आग्रह भी किया, लेकिन ग्रामीण उनकी एक नहीं सुन रहे थे। इसी दौरान ग्रामीणों ने पुलिस को अपनी मांग से अवगत कराया। उन्होंने कहा कि मृतक के परिजन को दस लाख रुपए, जिनकी दुकान टूटी है, उन्हें एक लाख और घायलों को भी एक-एक लाख रुपए दिए जाएं। शाम साढ़े तीन बजे कांके डीएसपी के साथ ग्रामीणों की वार्ता हुई। उन्होंने मांगें पूरी करने का आश्वासन दिया। इसके बाद लोगों ने जाम हटाया। </p>
      <p>
        <b>स्कूल जाने के लिए ऑटो का कर रहे थे इंतजार</b>
      </p>
      <p>प्रत्यक्षदर्शियों के अनुसार नगड़ी बस्ती की रहने वाली शाहील अख्तरी, छात्र प्रत्यूष नंद कुजूर और उसकी मां कोमिला स्कूल जाने के लिए ऑटो का इंतजार कर रही थीं। नगड़ी गांव के पास सड़क किनारे तीनों खड़े थे। इसी बीच अनियंत्रित ट्रक ने शाहील अख्तरी को कुचल दिया, जबकि अन्य दो कोमिला व उनके पुत्र प्रत्यूष नंद को ट्रक के दाहिने हिस्से से चोट लगी। वे दोनों सड़क के किनारे लगे डिवाइर से टकरा गए। कोमिला को सिर और प्रत्यूष को पैर में चोट लगी। सड़क किनारे दुकान को तोड़ते हुए ट्रक एक घर में जा घुसा। हालांकि घर में उस वक्त कोई नहीं था। </p>
      <p>
        <b>घायलों को देखने रिम्स पहुंचे कांग्रेस प्रत्याशी</b>
      </p>
      <p>दुर्घटना में घायल प्रत्यूष और उसकी मां कोमिला को देखने और कुशल-क्षेम जानने कांग्रेस प्रत्याशी सुरेश कुमार बैठा और मदन कुमार महतो रिम्स गए और इलाज के बारे में चिकित्सकों से पूछताछ की।</p>
      <p>
        <b>रिम्स से भागा खलासी</b>
      </p>
      <p>घटना के बाद कांके पुलिस ने तीनों घायलों को रिम्स में भर्ती कराया। पुलिस के जाने के बाद खलासी अस्पताल से ही फरार हो गया। हालांकि उसकी तलाश की गई, मगर उसका अता-पता नहीं चला। </p>
      <p>
        <b>नगड़ी में विगत दिनों हुई सड़क दुर्घटनाएं </b>
      </p>
      <p>1 जून 2017 : नगड़ी गांव में पतरातू से रांची की ओर आ रही एक नैनो कार से सड़क दुर्घटना में तीन बच्चों की घटनास्थल पर ही मौत हो गई। तीनों बच्चे अपने परिवार के साथ एक शादी समारोह में शामिल होने सड़क किनारे पैदल जा रहे थे।<br/>2017 : आज जहां सड़क दुर्घटना हुई, वहीं पतरातू से रांची की ओर आ रहे डिबडीह निवासी एक युवक की मौत हुई थी।<br/>31 अक्तूबर 2019 : रात्रि चामा निवासी रोहित नाम के युवक की हाईवा ट्रक की चपेट में आने से घटनास्थल पर मौत हो गई।</p>
    </article>
  </body>
</html>