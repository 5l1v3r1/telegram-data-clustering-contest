<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152949-nezriacha-luchanka-zviazala-300-par-rukavyc-dlia-vijskovyh-na-peredovu-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T17:55:00+00:00"/>
    <meta property="og:title" content="Незряча лучанка зв'язала 300 пар рукавиць для військових на передову. ВІДЕО"/>
    <meta property="og:description" content="Лучанка Валентина Мазурик вив’язала чергові три сотні пар рукавичок, які незабаром волонтери доправлять на Схід."/>
  </head>
  <body>
    <article>
      <h1>Незряча лучанка зв'язала 300 пар рукавиць для військових на передову. ВІДЕО</h1>
      <address>
        <time datetime="2019-11-25T17:55:00+00:00">25 Nov 2019, 17:55</time>
      </address>
      <p>Щодня впродовж року жінка плете пару рукавиць, аби на початку зими передати їх бійцям. <br/><br/>Лучанка <b>Валентина Мазурик</b> вив’язала чергові три сотні пар рукавичок, які незабаром волонтери доправлять на Схід, - йдеться у сюжеті <a href="https://vo.suspilne.media/news/48624">"Суспільного"</a>.<br/><br/>«Кожного дня я стараюся зв’язати мінімум одну, це вже в мене норма, а потім всі інші справи», - розповідає Валентина Мазурик.<br/><br/>З 2014 року незряча лучанка Валентина Мазурик у будні і свята плете рукавички для військових. Жінка каже: таким чином хоче допомогти тим, хто захищає наш мир і спокій. На цю працю волонтерку спонукав син, який 4 роки служив медиком у батальйоні імені Кульчицького. Технологію в’язання рукавиць жінка розробила сама. Розповідає: спробувала декілька способів, перш ніж вийшов бажаний результат. Нитками, каже, допомагають небайдужі.<br/><br/>«З 12 областей приходили нитки, бандеролі, тут, з Луцька давали, трикотаж дають, є <b>Микола</b>, він гуманітарною займається, він мені в’язані речі приносив три рази з Канади прийшли посилки, з діаспори і два рази німці передавали», - каже Валентина Мазурик.</p>
      <figure>
        <img src="http://www.volynpost.com/img/modules/news/9/af/6a33c72781137b8a6847b7a9f663eaf9/cb-2259.png"/>
      </figure>
      <p>За 5 років Валентина Мазурик вив’язала бійцям 1850 пар рукавичок. Чергову партію теплих виробів – а саме три сотні – напередодні Дня Збройних Сил України – на Схід повезуть волинські капелани.<br/><br/>До ящиків з рукавичками жінка кладе ляльки-мотанки. Їх військовим на передову передають луцькі школярі.<br/><br/>«Вперше, як передала ляльки-мотанки в батальйон Кульчицького, це на новий рік до ялинки, прикрашати бліндажі, потім казали: хлопці познімали і до броні прив’язували. Мене це так розчулило», - зазначила Валентина Мазурик.<br/><br/>У кожній парі рукавичок – листівка. На ній – побажання у віршованій формі і номер телефону волонтерки. Пані Валентина каже: нерідко бійці телефонують і дякують за працю.<br/><br/>Життєва історія цієї жінки – не з легких. 2008 року вона повністю втратила зір, а потім і слух. Торік, зібравши за допомогою людей необхідну суму, жінці зробили операцію зі встановлення слухового апарату.</p>
      <figure>
        <img src="http://www.volynpost.com/img/modules/news/9/af/6a33c72781137b8a6847b7a9f663eaf9/cb-file608.png"/>
      </figure>
      <figure>
        <img src="http://www.volynpost.com/img/modules/news/9/af/6a33c72781137b8a6847b7a9f663eaf9/cb-file607.png"/>
      </figure>
      <p>«Сиджу цілими днями сама, можете уявити, що це таке, а зараз, дякую людям, що відривали від себе, бо знаю, як люди живуть. Найменша сума- мені найдорожча, 15 грн хтось переслав», - розповіла Валентина Мазурик.<br/><br/>За 5 років волонтерства Валентина Мазурик витратила 150 кілограмів пряжі. Каже: цією справою займатиметься і надалі, допоки вистачить сил.</p>
      <figure>
        <iframe src="https://www.youtube.com/embed/irEiMZ-VOPc" width="750" height="422" data-service="Youtube" scrolling="no"/>
      </figure>
    </article>
  </body>
</html>