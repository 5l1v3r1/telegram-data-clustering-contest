<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/yurij-strigun/_marisya/939810"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T17:05:00+00:00"/>
    <meta property="og:title" content="Марися"/>
    <meta property="og:description" content="Востаннє я кашляв у Польщі. В лютому ми приїхали в Полчин-Здруй і тиждень шукали бодай якоїсь роботи. Ніхто не брав, бо з промисловості в місті була лише броварня, яка обходилися без українців. Аж раптом на залізничному вокзалі поставила вагончик фірма із Гдині. Вони наймали робітників на ..."/>
  </head>
  <body>
    <article>
      <h1>Марися</h1>
      <address><time datetime="2019-11-25T17:05:00+00:00">25 Nov 2019, 17:05</time> by <a rel="author">Юрій СТРИГУН</a></address>
      <p>Востаннє я кашляв у Польщі. В лютому ми приїхали в Полчин-Здруй і тиждень шукали бодай якоїсь роботи. Ніхто не брав, бо з промисловості в місті була лише броварня, яка обходилися без українців.</p>
      <p>Аж раптом на залізничному вокзалі поставила вагончик фірма із Гдині. Вони наймали робітників на копання ровів.</p>
      <p>У перший день ми з Володькою їхали, немов на свято. За метр викопаної траншеї платили півтора злотого, а засипаної — злотий. Здуру я викопав 37 метрів. Упрів на морозі. Увечері відчув, що лихоманить. Під ранок мав температуру 38,5.</p>
      <p>— Володю, підеш на роботу сам. Мені треба відлежатися, — сказав.</p>
      <p>Жили ми в баби Марисі. Вона коли взнала, що ми не заробили грошей на зворотний квиток, два тижні годувала нас зі своєї пенсії.</p>
      <p>Я взнав, що таке бігос, а вареного сала наївся на все життя.</p>
      <p>Невдовзі баба Марися сама заразилася і бухикала на всю квартиру нарівні зі мною. Здавалося, що кашель не мине ніколи.</p>
      <p>— Боже мій, я ж приїхав на заробітки, а змушений валятися! — думав вечорами. Залишалося дивитися телевізор, вчити мову й слухати бабині теревені.</p>
      <p>— Хлопе, не переживай, — втішала баба Марися. — Я колись була в гірших обставинах. Молодою тікала від німців до лісу. А коли погналися вовки, вилізла на дерево. Вночі, щоби не впасти, прив'язала себе мотузкою.</p>
      <p>На цьому місці баба зітхнула й зробила паузу. Витерла хустинкою піт на обличчі й товстій старій шиї.</p>
      <p>— А тепер здоров'я немає. Буває, як сильно розкашлююся, то впісююся.</p>
      <p>Останнє повідомлення справило на мене враження. Згадав, що лише за вечір баба кашляла разів п'ять.</p>
      <p>Уранці наступного дня ми пішли з Володькою на роботу. Навіть натяку на хворобу не залишилося. Ще за кілька днів нам запропонували іншу квартиру й ми переїхали.</p>
      <p>Відтоді минуло 20 років. Якщо поруч хтось кашляє, досі дивлюся підозріло.</p>
    </article>
  </body>
</html>