<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/manniskorattschef-deporterad-fran-israel-5459254.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T17:18:58+00:00"/>
    <meta property="og:title" content="Människorättschef deporterad från Israel"/>
    <meta property="og:description" content="Israel Människorättsorganisationen Human Rights Watch-chef i Israel och de ockuperade palestinska territorierna har tvingats att lämna Israel.Omar Shakir anklagas för att ha stött en bojkott mot lande"/>
  </head>
  <body>
    <article>
      <h1>Människorättschef deporterad från Israel</h1>
      <h2>Israel Människorättsorganisationen Human Rights Watch-chef i Israel och de ockuperade palestinska territorierna har tvingats att lämna Israel.Omar Shakir anklagas för att ha stött en bojkott mot landet.</h2>
      <address><time datetime="2019-11-25T17:18:58+00:00">25 Nov 2019, 17:18</time> by <a rel="author">TT</a></address>
      <figure>
        <img src="https://img12.ntm.eu/unt/public/img/5459255/1125182002/omar-shakir-ar-human-rights-wa?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Nasser Nasser/AP/TT | Omar Shakir är Human Rights Watch landchef i Israel.</figcaption>
      </figure>
      <p>Shakir lämnade Israel på eftermiddagen med ett flyg från Tel Aviv med destination München, skriver nyhetsbyrån AFP.</p>
      <blockquote>Det är en sorglig dag för Israel och Palestina, säger Omar Shakir via telefon till TT, bara timmar före hans avresa från Israel.</blockquote>
      <p>Den 5 november föll högsta domstolens beslut i fallet Omar Shakir – den sista instansen i en rättsprocess som tagit nära ett och ett halvt år.</p>
      <h3>BDS-rörelsen</h3>
      <p>Omar Shakir, som leder människorättsorganisationen Human Rights Watchs arbete i Israel och de ockuperade palestinska territorierna, fick sitt arbetsvisum indraget av inrikesdepartementet 2018.</p>
      <p>Departementet hänvisade till en lag från 2017. Enligt den kan Israel dra tillbaka visum för individer som stödjer BDS-rörelsen – boycott, divestment, sanctions (bojkott, avyttring, sanktioner), en internationell kampanj som uppmanar till bojkott av Israel.</p>
      <p>Omar Shakir anklagas bland annat för att ha försökt förmå fotbollsförbundet Fifa att utesluta Israel, och för att ha uppmanat FN att släppa en lista över företag som är baserade på det ockuperade Västbanken.</p>
      <p>Som student vid Stanforduniversitetet i USA ska Shakir också ha försökt att grunda en egen BDS-organisation, och sedan dess ägnat sig åt att sprida material om rörelsen på Twitter – allt enligt departementets dokument som den liberala israeliska nyhetssajten <a href="https://www.haaretz.com/israel-news/.premium-human-rights-watch-director-expelled-under-bds-law-leaves-israel-today-1.8169210">Haaretz</a> tagit del av.</p>
      <h3>"Legitim kritik"</h3>
      <p>Human Rights Watch har slagit tillbaka hårt mot Israel, och hävdar att regeringen försöker tysta legitim kritik mot Israels ockupation av Västbanken.</p>
      <p>I fjol släppte Human Rights Watch en rapport om hur bosättare på Västbanken tjänar pengar på att hyra ut sina bostäder via resesajten Airbnb. En annan rapport kritiserar hur israeliska banker finansierar sådana bosättningar.</p>
      <p>Båda rapporterna har citerats av inrikesdepartementet och ligger till grund för beslutet att dra in Omar Shakirs visum, enligt Haaretz.</p>
      <blockquote>En del av vårt arbete är att kartlägga övergrepp mot mänskliga rättigheter som begås av företag på Västbanken. Det är ett helt vedertaget sätt att arbeta. Men det här beslutet visar att Israels regering blivit djärvare, säger Shakir till TT.</blockquote>
      <p>Omar Shakir ska resa vidare till Stockholm, enligt uppgift på måndagen, där han bland annat ska träffa utrikesdepartementets kabinettssekreterare Annika Söder.</p>
      <p>Han kommer sedan att arbeta från ett annat land, troligen Jordanien.</p>
      <blockquote>Vi kommer att fortsätta. Samma sekund som vi ger Israel makten över vårt arbete, förlorar vi vår trovärdighet som aktör, säger Omar Shakir.</blockquote>
      <h3>Fakta</h3>
      <p>
        <b>Fakta: BDS-rörelsen</b>
      </p>
      <p>Boycott, divestment, sanctions (BDS) är en internationell kampanj som leds av palestinska aktivister. Rörelsen föddes 2005, och inspirerades av den internationella rörelsen mot apartheid i Sydafrika som grundades på 1950-talet.</p>
      <p>BDS-rörelsen uppmanar individer, stater och företag att bojkotta Israel på grund av landets ockupation av palestinska territorier. Syftet med bojkotten är att fortsätta tills Israels ockupation av territoriet som erövrades 1967 avslutas och palestinska flyktingar och deras barn tillåts återvända till områden de tvingats lämna.</p>
      <p>Kritiker har hävdat att rörelsen är antisemitisk – att den demoniserar Israel och förnekar dess rätt att existera som stat.</p>
      <p>Källor: BDS, New York Times.</p>
    </article>
  </body>
</html>