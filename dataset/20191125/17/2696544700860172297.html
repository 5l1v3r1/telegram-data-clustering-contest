<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Az_amerikai_nagykovetseg_visszataszitonak_nevezte_es_elitelte_az_indexes_ujsagirokrol_keszult_plakatokat"/>
    <meta property="og:site_name" content="HVG.hu"/>
    <meta property="article:published_time" content="2019-11-25T17:51:00+00:00"/>
    <meta property="og:title" content="Az amerikai követség szerint visszataszító az indexes újságírókról készített antiszemita plakát"/>
    <meta property="og:description" content="Amerika felszólítja a magyar hatóságokat, hogy lépjenek az újságírók ellen készített antiszemita plakátok ügyében."/>
  </head>
  <body>
    <article>
      <h1>Az amerikai követség szerint visszataszító az indexes újságírókról készített antiszemita plakát</h1>
      <address><time datetime="2019-11-25T17:51:00+00:00">25 Nov 2019, 17:51</time> by <a rel="author">hvg.hu</a></address>
      <p>
        <b>Amerika felszólítja a magyar hatóságokat, hogy lépjenek az újságírók ellen készített antiszemita plakátok ügyében.</b>
      </p>
      <p>Az Egyesült Államok budapesti nagykövetsége is elítélte az indexes újságírókról készült antiszemita plakátokat.</p>
      <p>Twitter-oldalukon azt írták: „ilyen visszataszító plakátoknak nincs helye a modern világban. Felszólítjuk az illetékes hatóságokat, hogy tegyék meg a megfelelő lépéseket.”</p>
      <figure>
        <iframe data-src="https://twitter.com/usembbudapest/status/1199012885340590082?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A<a href="https://hvg.hu/itthon/20191124_Antiszemita_plakatok_jelentek_meg_Budapesten_az_Index_ujsagiroirol"> hét végén jelent meg </a>Budapesten több olyan plakát, amely a Dezső Andrást és Miklósi Gábort izraeli zászló előtt ábrázolja, "Mi is a határon túlról jöttünk" felirattal. Azt nem tudni, ki készítette a plakátokat, amelyen az Index logója is látható a "Konstans rinyálás, látens magyarellenesség, hazaárulás" felirat mellett.</p>
      <p>Köves Slomó, az Egységes Magyar Izraelita Hitközség vezetője <a href="https://hvg.hu/itthon/20191125_Koves_Slomo_Visszataszito_es_gyuloletkelto_az_indexesekrol_keszult_plakat">a hvg.hu megkeresésére azt írta</a>: visszataszítónak és gyűlöletkeltőnek tartja a plakátokat. Hozzátette, fontosnak tartja és támogatja, hogy a Tett és Védelem Alapítvány feljelentést tesz az ügyben, közösség tagja elleni erőszak miatt. Niedermüller Péter VII. kerületi polgármester a hvg.hu-nak azt írta, közösség elleni izgatás miatt ők is feljelentést tesznek.</p>
      <p>A posztereket elítélte az izraeli nagykövetség is.</p>
      <figure>
        <iframe data-src="https://twitter.com/IsraelinHungary/status/1198363278256168960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Miklósit múlt héten több kormányoldali médium is támadta, miután nem állt fel az Ismerős Arcok Nélküled című száma alatt. A Mi Hazánk Mozgalom közösség elleni uszításért beperelte, Dezsőt pedig azért támadta, mert készített egy videómontázst, amelyben a szám egy koncertfelvételét és menekültekről szóló képeket vágott össze. Karácsony Gergely főpolgármester tegnap azt ígérte, eltávolíttatja a plakátokat.</p>
      <related>
        <a href="https://hvg.hu/itthon/20191125_Koves_Slomo_Visszataszito_es_gyuloletkelto_az_indexesekrol_keszult_plakat"/>
        <a href="https://hvg.hu/itthon/20191125_MUOSZ_Felajanljak_a_jogi_segitseguket_az_Index_ujsagiroinak"/>
      </related>
    </article>
  </body>
</html>