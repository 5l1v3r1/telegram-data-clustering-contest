<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474811"/>
    <meta property="og:site_name" content="طرفداری"/>
    <meta property="article:published_time" content="2019-11-25T17:31:29+00:00"/>
    <meta property="og:title" content="آلاردایس: اگر نام من &quot;آلاردیسیو&quot; بود، مربی منچستریونایتد می‌شدم؛ بهترین راه برای مربیان انگلیسی این است که نام خود را به یک نام خارجی تغییر دهند!"/>
    <meta property="og:description" content="طرفداری - ژوزه مورینیو در این هفته جانشین مائوریتسیو پوچتینو شد و نیمکت چند تیم دیگر لیگ برتری مانند آرسنال و اورتون متزلزل است. از مکس الگری، پاتریک ویرا و پوچتینو به عنوان جانشین های احتمالی اونای امری در آرسنال یاد می شود. به گزارش تاک اسپورت و میرر، سم آلاردایس در حمایت از مربیان انگلیسی گفت:"/>
  </head>
  <body>
    <article>
      <h1>آلاردایس: اگر نام من "آلاردیسیو" بود، مربی منچستریونایتد می‌شدم؛ بهترین راه برای مربیان انگلیسی این است که نام خود را به یک نام خارجی تغییر دهند!</h1>
      <address><time datetime="2019-11-25T17:31:29+00:00">25 Nov 2019, 17:31</time> by <a rel="author" href="https://www.tarafdari.com/%D9%86%D9%88%DB%8C%D8%AF-%D9%85%D8%B9%D8%B5%D9%88%D9%85%DB%8C/264613" target="_blank">نوید معصومی</a></address>
      <pre>بیگ سم معتقد است باید احترام بیشتری برای مربیان انگلیسی قائل شوند و برای مربیگری در یک باشگاه بزرگ انگلیسی حتما به کسب عناوین مختلف نیازی نیست.</pre>
      <p><a href="https://www.tarafdari.com/"><b>طرفداری</b></a> - ژوزه مورینیو در این هفته جانشین مائوریتسیو پوچتینو شد و نیمکت چند تیم دیگر لیگ برتری مانند آرسنال و اورتون متزلزل است. از مکس الگری، پاتریک ویرا و پوچتینو به عنوان جانشین های احتمالی اونای امری در آرسنال یاد می شود.به گزارش تاک اسپورت و میرر، سم آلاردایس در حمایت از مربیان انگلیسی گفت:</p>
      <blockquote>شان دایچ موفق شد برنلی را از تیمی که برای سقوط می جنگید، به اروپا برساند. از نظر داشتن ثبات، رساندن تیمی مانند برنلی به اروپا خیلی سخت تر از بردن یک جام در اروپا با یک تیم بزرگ است زیرا آنجا 6-7 بازی را می برید و به جام می رسید. منطق آن را درک نمی کنم. اصلا منطقی نیست. شما نمی توانید در یک باشگاه کوچک تر جام بگیرید تا هدایت یک تیم بزرگ را به شما بدهند. این کاملا مزخرف است.</blockquote>
      <p>به نظر بیگ سم برای مربیان انگلیسی تنها یک راه برای هدایت باشگاه های بزرگ وجود دارد:</p>
      <blockquote>اگر بریتانیایی هستید، بهترین راه برای مربیگری در لیگ برتر این است که نام خود را به یک نام خارجی تغییر دهید. همیشه می گویم اگر نام من آلاردیسیو بود، می توانستم هدایت منچستریونایتد را به عهده بگیرم.</blockquote>
      <p>برندون راجرز در این فصل با لسترسیتی عالی عمل کرده و در رده دوم جدول است. او پیش از هدایت روباه ها، با سلتیک قهرمان لیگ اسکاتلند شد و گفته می شود او با این قهرمانی توانست دوران مربیگری خود را احیا کند و به لیگ برتر برگردد. آلاردایس در این مورد گفت:</p>
      <blockquote>همه ما می توانیم به سلتیک برویم و قهرمانی کسب کنیم. البته فکر می کنم به زودی رنجرز قهرمان می شود. به شکلی که استیون جرارد پیش می رود، فکر می کنم آنها دوباره به کسب قهرمانی برسند.</blockquote>
      <p>آلاردایس ادامه داد:</p>
      <blockquote>هواداران از شما جام می خواهند و اگر جام نگیرید، اخراج می شوید. با گفته های برندون موافقم و انتقال او به سلتیک خیلی خوب بود تا دوباره شهرت خود را به دست آورد اما فکر نمی کنم او قبل از سلتیک هم مشکلی داشت زیرا در لیورپول بسیار درخشان کار کرد. فقط یارگیری بد باشگاهباعث اخراج او شد.</blockquote>
    </article>
  </body>
</html>