<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/futbols/lff-apstiprina-izmainas-latvijas-viriesu-futbola-klubu-sacensibu-sistema/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T17:08:00+00:00"/>
    <meta property="og:title" content="LFF apstiprina izmaiņas Latvijas vīriešu futbola klubu sacensību sistēmā"/>
    <meta property="og:description" content="Latvijas Futbola federācijas (LFF) valdes sēdē pirmdien tika apstiprinātas izmaiņas Latvijas vīriešu klubu sacensību sistēmā periodam no 2020.līdz 2023.gadam, ziņo LFF savā interneta mājaslapā."/>
  </head>
  <body>
    <article>
      <h1>LFF apstiprina izmaiņas Latvijas vīriešu futbola klubu sacensību sistēmā</h1>
      <address><time datetime="2019-11-25T17:08:00+00:00">25 Nov 2019, 17:08</time> by <a rel="author">LETA</a></address>
      <p>Latvijas Futbola federācijas (LFF) valdes sēdē pirmdien tika apstiprinātas izmaiņas Latvijas vīriešu klubu sacensību sistēmā periodam no 2020.līdz 2023.gadam, ziņo LFF savā interneta mājaslapā.</p>
      <p>LFF valde pēc jautājuma diskutēšanas LFF Klubu sacensību komitejā pirmdien apstiprināja vīriešu klubu sacensību modeli 2020.-2023.gadam. Tas paredz atteikties no 1.līgas A un B čempionātiem, kā arī šo čempionātu dalībnieku saplūdināšanas pēc šīs sezonas rezultātiem. Tā vietā atbalstu guvis priekšlikums 2.līgas sacensības pārformēt no reģionu sacensībām uz vienotas līgas turnīru un izveidot Latvijas 3.līgu kā reģionu sacensības šīs līgu sistēmas zemākajā līmenī.</p>
      <p>Tādējādi no 2020.gada klubu sacensības Latvijā veidos Virslīgas čempionāts ar 10 komandu dalību četros apļos, 1.līgas sacensības ar 10 komandu dalību trīs apļos, 2.līgas sacensības ar provizoriski 8 līdz 12 komandu dalību un 3.līgas reģionālais čempionāts.</p>
      <p>Labākā komanda pirmajās trijās līgās iegūst tiesības spēlēt augstākas līgas sacensībās, pretējā virzienā ceļojot attiecīgās līgas vājākajai komandai, bet otrā komanda iegūst tiesības uz pārspēlēm ar augstākās līgas priekšpēdējo komandu. Klubu maiņa starp 2. un 3.līgu notiks atkarībā no dalībnieku skaita.</p>
      <p>Šie noteikumi būs pamats visu iepriekšminēto sacensību nākamās sezonas reglamentiem. Virslīgas čempionāta kubu dublieru komandu sacensības tiek organizētas atsevišķi, bet to reglaments tiks veidots atsevišķi, apspriežot attiecīgajā komitejā.</p>
      <p>Jau iepriekš bija apstiprināts, ka nākamajā sezonā Virslīgas mačos tiks pielietota 8:3 sistēma jeb katrai komandai vienlaikus laukumā būs jābūt vismaz trim federācijā sagatavotiem spēlētājiem. LFF valde pirmdien apstiprināja šo noteikumu papildinājumus, kas tiks iekļauti sacensību reglamentā. Ar šo lēmumu Virslīgas čempionāta komandas pieteikumā sezonai noteikts ne vairāk kā 30 spēlētāju ierobežojums, no kuriem ne vairāk kā 15 spēlētāji var būt citas federācijas sagatavoti spēlētāji. Spēles pieteikumā katras komandas sastāvā vismaz vienam federācijas sagatavotam spēlētājam jābūt vecumā līdz 21 gadam.</p>
      <p>Citas federācijas sagatavotu spēlētāju iekļaušanai sezonas pieteikumā paredzēta reģistrēšanas maksa – 1000 eiro par katru no pirmajiem astoņiem spēlētājiem, 3000 eiro – par devīto, desmito un vienpadsmito, 5000 eiro – par katru nākamo futbolistu. No šīm iemaksām tiek veidota jauno spēlētāju atbalsta sistēma, kuras darbības noteikumus līdz nākamajai valdes sēdei uzdots izstrādāt LFF administrācijai.</p>
      <p>LFF valdē tika uzklausīta Latvijas nacionālās izlases galvenā trenera Slavišas Stojanoviča atskaite par 2020.gada Eiropas čempionāta kvalifikācijas turnīru. Treneris izklāstīja savu trīs gadu attīstības plāna redzējumu, ar kādu martā uzsāka darbu izlasē, aptverot komandas iepazīšanas un spēles filozofijas izveidošanas procesu pirmajā gadā, spēles kvalitātes uzlabošanu ar izkristalizēto spēlētāju grupu otrajā gadā un sportisko ambīciju izvirzīšanu trešajā gadā. Valde veica aizvadītā perioda analīzi, uzdodot LFF administrācijai nākamajā valdes sēdē prezentēt Latvijas izlašu darbības un attīstības plānu 2020.-2022.gada periodam.</p>
      <p>LFF valdes sēdē apstiprināts lēmums 12.decembrī organizēt LFF ārkārtas kongresu ar mērķi apstiprināt statūtu jauno redakciju, par kuriem tika diskutēts 19.novembrī Rīgā tikšanās reizē ar federācijas biedriem.</p>
      <p>Mācību un treniņu centra “Staicele” padomē LFF valde Aneti Neilandi nomainīja pret LFF valdes locekli Egonu Brantu, virzot viņu kā padomes vadītāju.</p>
      <p>Gatavojoties nākamajai sezonai, LFF vadība uzsākusi sarunas ar biedrību “Latvijas Futbola virslīga” par abu pušu sadarbības līguma pagarināšanu, piedāvājot jauno vienošanos par sacensību organizēšanu noslēgt uz trīs gadu termiņu.</p>
      <p>Nākamā LFF valdes sēde paredzēta 9.decembrī.</p>
    </article>
  </body>
</html>