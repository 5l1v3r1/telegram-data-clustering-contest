<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/serie-a/clanek/1166422-cagliari-v-lecce-remizovalo-sudi-vyloucil-tri-hrace-za-pet-minut.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T17:07:00+00:00"/>
    <meta property="og:title" content="Lecce - Cagliari 2:2, Cagliari v Lecce remizovalo, sudí vyloučil tři hráče za pět minut"/>
    <meta property="og:description" content="Fotbalisté Cagliari v dohrávce 13. kola italské ligy neudrželi vedení 2:0 a v Lecce remizovali 2:2. Rozhodčí Maurizio Marini v divokém utkání nařídil dvě penalty, po jedné na každé straně, a v závěru za necelých pět minut vyloučil tři hráče."/>
  </head>
  <body>
    <article>
      <h1>Lecce - Cagliari 2:2, Cagliari v Lecce remizovalo, sudí vyloučil tři hráče za pět minut</h1>
      <address><time datetime="2019-11-25T17:07:00+00:00">25 Nov 2019, 17:07</time> by <a rel="author">ČTK</a></address>
      <p>Fotbalisté Cagliari v dohrávce 13. kola italské ligy neudrželi vedení 2:0 a v Lecce remizovali 2:2. Rozhodčí Maurizio Marini v divokém utkání nařídil dvě penalty, po jedné na každé straně, a v závěru za necelých pět minut vyloučil tři hráče.</p>
      <p>Cagliari v zápase, který byl v neděli o den odložen kvůli podmáčenému terénu, dlouho mířilo za výhrou, díky níž by se bodově dotáhlo na třetí Lazio Řím. Hosté po penaltě Joaa Pedra a přesné střele Nainggolana v 67. minutě vedli 2:0, ale závěr nezvládli.</p>
      <p>Nejprve obránce Cacciatore rukou vyrazil míč směřující do branky, dostal červenou kartu a Lapadula z penalty snížil. Autor gólu okamžitě běžel pro míč, dostal se ale do potyčky s brankářem Olsenem, který balon nesportovně zakopl. Švédský reprezentační gólman udeřil protihráče pěstí a sudí Marini ho vyloučil, červenou kartu však poměrně přísně udělil i domácímu střelci.</p>
      <figure>
        <img src="https://media.sport.cz/images/top_foto1/0000000007990449/6BUjYgQsv-VZVFFJapLnbg/5106144323d6e1eb29de0000-138964.jpg"/>
      </figure>
      <p>
        <a href="https://www.sport.cz/1165539-recept-na-slavii-sex-musi-byt-kratky-a-jen-se-stalymi-partnerkami-ma-jasno-kouc-interu.html">
          <b>Recept na Slavii? Sex musí být krátký a jen se stálými partnerkami, má jasno kouč Interu</b>
        </a>
      </p>
      <p>Lecce pak krátkou přesilovku využilo, když se v první ze sedmi nastavených minut trefil k tyči Calderoni. Nováček soutěže potřetí za sebou doma remizoval, o body dokázal obrat i mistrovský Juventus a v tabulce je sedmnáctý. Cagliari už 11 kol neprohrálo a je čtvrté.</p>
      <p>
        <b>
          <u>Italská fotbalová liga - 13. kolo:</u>
        </b>
      </p>
      <p><b>Lecce - Cagliari 2:2</b> (82. Lapadula z pen., 90.+1 Calderoni - 30. Joao Pedro z pen., 67. Nainggolan),</p>
      <p><b>Spal Ferrara - FC Janov 1:1 </b>(55. Petagna z pen. - 57. Sturaro).</p>
    </article>
  </body>
</html>