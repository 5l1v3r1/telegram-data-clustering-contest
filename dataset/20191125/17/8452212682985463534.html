<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/dumitru-buzatu-despre-schimbarile-din-psd-o-lovitura-de-partid/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T17:56:08+00:00"/>
    <meta property="og:title" content="Dumitru Buzatu: Ciolacu dă o „lovitură de partid”"/>
    <meta property="og:description" content="Președintele PSD Vaslui Dumitru Buzatu a declarat că preluarea șefiei PSD pe o perioadă interimară de către Marcel Ciolacu poate fi descrisă ca &quot;o lovitură de partid&quot;. Social-democratul a explicat că acest lucru nu are aprobarea unei structuri decizionale și astfel încalcă statutul partidului."/>
  </head>
  <body>
    <article>
      <h1>Dumitru Buzatu: Ciolacu dă o „lovitură de partid”</h1>
      <address><time datetime="2019-11-25T17:56:08+00:00">25 Nov 2019, 17:56</time> by <a rel="author">(R.C.)</a></address>
      <p>Președintele PSD Vaslui, Dumitru Buzatu, a declarat că preluarea șefiei PSD pe o perioadă interimară de către Marcel Ciolacu poate fi descrisă ca „o lovitură de partid”. Social-democratul a explicat că acest lucru nu are aprobarea unei structuri decizionale și astfel încalcă statutul partidului.</p>
      <p>„Dacă a dat o lovitură, nu știu cum să o calific, o lovitură de partid, că nu e de stat lovitura aceasta. Cred că trebuie să ne calmăm cu toții. Întotdeauna, în momentele neplăcute ale pierderii alegerilor într-un partid sunt frământări, e o situație de criză, dar asta nu înseamnă că trebuie să ne pierdem rațiunea, să ne aruncăm tot felul de calități, de salvatori. Nu e nimeni la dispoziția celuilalt”, a afirmat, luni, la Antena 3, Dumitru Buzatu, întrebat dacă vede preluarea președinției interimare a PSD drept o „lovitură”.</p>
      <p>Liderul PSD Vaslui susține că decizia privind președintele social-democraților nu poate fi luată de Marcel Ciolacu în cadrul unor întâlniri restrânse, ci în structurile statutare ale partidului.</p>
      <p>„Presupun că discut cu un om pe care de altfel îl și cunosc, inteligent și am înțeles că e o glumă. Toate astea sunt niște lucruri confecționate, pentru că nu a avut loc nicio întâlnire statutară a structurii decizionale care să pună problema viitorului partidului, viitorului președintelui partidului care a candidat. Nu este o problemă, dar nu cred că în felul acesta se poate rezolva. Dacă cineva dorește să o rezolve în felul acesta, eu cred că el deja a încălcat niște reguli statutare, acelea de a discuta toate lucrurile acestea care ne privesc pe toți nu în întâlniri gen cinci, șase, șapte oameni ci în structuri consacrate statutar ale PSD”, a spus Buzatu.</p>
      <p>De asemenea, acesta a precizat că a refuzat invitația de a participa la întâlnirea dintre președintele Camerei Deputaților și liderii organizațiilor județene.</p>
      <p>Viorica Dăncilă urmează să-și anunțe colegii de partid, marți seara la Comitetul Executiv, că va demisiona de la șefia PSD, au declarat surse politice, pentru MEDIAFAX. Dăncilă va primi în schimb șefia PSD Teleorman și a organizației de femei.<br/>Funcția de președinte interimar până la Congresul PSD va fi cel mai probabil Marcel Ciolacu. Acesta din urmă a și anunțat de altfel, luni seara pe Facebook, cu președinții organizațiilor din țară, după ce a avut o întâlnire și cu Viorica Dăncilă.</p>
      <p>După eșecul de la prezidențiale, mai mulți lideri social-democrați i-au cerut Vioricăi Dăncilă să își depună mandatul de președinte al partidului și să își asume răspunderea. Întreaga situație în care se află liderul PSD a fost amplificată și de numirea lui Gabriel Oprea, lider al UNPR, ca vicepreședinte al PSD.<br/>CEx va avea loc marți, de la ora 18.30, la sediul PSD din Kiseleff.</p>
      <related>
        <h4>Articole asemănătoare</h4>
        <a href="https://www.cotidianul.ro/ce-au-inteles-pesedistii-din-scrisoarea-gabrielei-firea/"/>
        <a href="https://www.cotidianul.ro/rascolnic-si-nu-prea-in-psd-trebuie-un-comitet-executiv/"/>
        <a href="https://www.cotidianul.ro/firea-fiarta-la-foc-mic/"/>
      </related>
    </article>
  </body>
</html>