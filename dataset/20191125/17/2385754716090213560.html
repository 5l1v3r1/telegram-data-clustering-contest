<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599060/i-eksigisi-tou-d-lefkosias-gia-tin-apokopi-dentrou-sti-leoforo-griva-digeni"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T17:07:00+00:00"/>
    <meta property="og:title" content="Η εξήγηση του Δ. Λευκωσίας για την αποκοπή δέντρου στη λεωφόρο Γρίβα Διγενή"/>
    <meta property="og:description" content="Αναφορικά με δημοσιεύματα σε σχέση με αποκοπή δέντρου στην λεωφόρο Γρίβα Διγενή, ο Δήμος Λευκωσίας εξέδωσε ανακοίνωση για διευκρινήσεις.   Διαβάστε..."/>
  </head>
  <body>
    <article>
      <h1>Η εξήγηση του Δ. Λευκωσίας για την αποκοπή δέντρου στη λεωφόρο Γρίβα Διγενή</h1>
      <address><time datetime="2019-11-25T17:07:00+00:00">25 Nov 2019, 17:07</time> by <a rel="author">SigmaLive</a></address>
      <p>Αναφορικά με δημοσιεύματα σε σχέση με αποκοπή δέντρου στην λεωφόρο Γρίβα Διγενή, ο Δήμος Λευκωσίας εξέδωσε ανακοίνωση για διευκρινήσεις.</p>
      <p>
        <b>Διαβάστε αυτούσια την ανακοίνωση:</b>
      </p>
      <p>Τα δημοσιεύματα βασίστηκαν σε λανθασμένη πληροφόρηση.</p>
      <p>Η υπηρεσία του Δήμου επιθεώρησε και εξέτασε το συγκεκριμένο δέντρο και διαπίστωσε ότι ο κορμός του ήταν εσωτερικά σάπιος και υπήρχε κίνδυνος να καταρρεύσει σε περίπτωση δυνατών ανέμων.</p>
      <p>Ως εκ τούτου, δόθηκαν οδηγίες για αποκοπή του, ακολουθώντας όλες τις διαδικασίες που ενδείκνυνται σε ανάλογες περιπτώσεις.</p>
      <p>Πολιτική του Δήμου Λευκωσίας, σε αντικατάσταση δέντρων που για λόγους ασφάλειας αποκόπτονται, είναι να προβαίνει στην φύτευση άλλων δέντρων στον ίδιο χώρο, αν είναι δυνατό, ή αλλού. Έτσι θα πράξει αυτή την βδομάδα το τμήμα κήπων του Δήμου και σε αυτό το χώρο.</p>
      <p>
        <b>Οικολόγοι: Aκόμη ένα δέντρο «δολοφονήθηκε» για χάρη της... βιτρίνας.</b>
      </p>
      <p>Έχει γίνει καταγγελία από πολίτη ότι κόπηκε σύριζα ένα μεγάλο δέντρο (φωτογραφία) από συνεργείο του Δήμου Λευκωσίας, προχθές το πρωί στην Λεωφόρο Γρίβα Διγενή, στην Λευκωσία.</p>
      <p>Όπως πληροφορούμαστε, το δέντρο κόπηκε από το συνεργείο του Δήμου Λευκωσίας με την πρόφαση πως ήταν σαπισμένο. Οι φωτογραφίες όμως που επισυνάπτονται παρουσιάζουν μια διαφορετική εικόνα. Το δέντρο φαίνεται υγιέστατο.</p>
      <p>Ως Κίνημα Οικολόγων – Συνεργασία Πολιτών, λάβαμε καταγγελία πως ο πραγματικός λόγος για την κοπή του δέντρου δεν ήταν επειδή ήταν σάπιο, αλλά γιατί οι  ιδιοκτήτες παρακείμενης πολυκατοικίας ζήτησαν την αφαίρεσή  του για να φαίνονται τα πανό που ανάρτησαν για την ενοικίαση των  καταστημάτων τους.</p>
      <p>Με μεγάλη μας απογοήτευση παρατηρούμε πως για ακόμη μια φορά, ένα ακόμη δέντρο χάθηκε για χάριν της βιτρίνας.</p>
      <p>Δεν είναι η πρώτη – δυστυχώς – φορά που δέντρα, και γενικότερα το περιβάλλον, θυσιάζονται για χάριν των οικονομικών συμφερόντων.</p>
    </article>
  </body>
</html>