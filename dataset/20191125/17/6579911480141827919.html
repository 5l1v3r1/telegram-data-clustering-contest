<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23513819-roland-garros-wimbledon-sau-care-este-marele-obiectiv-lui-roger-federer-2020.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T17:39:00+00:00"/>
    <meta property="og:title" content="Roland Garros, Wimbledon sau JO - Care este marele obiectiv al lui Roger Federer în 2020"/>
    <meta property="og:description" content="Roger Federer (3 ATP) a vorbit într-un interviu despre marele obiectiv din 2020. Pus să aleagă între un trofeu la Roland Garros, la Wimbledon sau o medalie de aur la Jocurile Olimpice,"/>
  </head>
  <body>
    <article>
      <h1>Roland Garros, Wimbledon sau JO - Care este marele obiectiv al lui Roger Federer în 2020</h1>
      <address><time datetime="2019-11-25T17:39:00+00:00">25 Nov 2019, 17:39</time> by <a rel="author">Diana Ene</a></address>
      <p><b>Roger Federer (3 ATP) a vorbit într-un interviu despre marele obiectiv din 2020. Pus să aleagă între un trofeu la Roland Garros, la Wimbledon sau o medalie de aur la Jocurile Olimpice, campionul elvețian a evitat să dea un răspuns concret. El a precizat că ar prefera aurul la Tokyo sau un triumf la Wimbledon, mai ales că la ultima ediție a Grand Slam-ului londonez a fost învins dramatic în finală de Novak Djokovic, după ce a avut două mingi de meci.<br/></b><br/>"Poate aurul (la Jocurile Olimpice) sau Wimbledon. Nu sunt sigur. Am fost atât de aproape ultima dată (n.r. la Wimbledon)", a răspuns Federer când a fost pus să aleagă între un triumf la Roland Garros, la Wimbledon sau o medalie de aur la Jocurile Olimpice de la Tokyo, potrivit Tennis World USA.<br/><br/><b>Federer, impresionat de publicul din Mexic<br/></b><br/>Federer s-a aflat săptămâna trecută într-un turneu demonstrativ în America de Sud, disputând meciuri în Chile, Argentina, Mexic și Ecuador. Elvețianul l-a avut adversar pe germanul Alexander Zverev.<br/><br/>La Ciudad de Mexico, pe un teren special amenajat în Plaza de Toros, la confruntarea dintre Federer și Zverev au fost prezenţi 42.517 spectatori, un record de asistență la un meci de tenis.<br/><br/>"Oamenii au fost atât de prietenoși, atât de veseli, atât de fericiți. Și eu la rândul meu sunt foarte fericit. Cred că este posibil să revin în Mexic. După ce am stabilit recordul mondial aici, este posibil pentru Mexic și pentru mine", <b>a spus Federer. </b><br/><br/>"Mi-au arătat că mă iubesc, au cumpărat atât de multe bilete, oamenii au fost incredibil de dedicați să facă asta și cu siguranță nu voi uita niciodată. Este un privilegiu și o experiență incredibilă, nu mai fusesem aici (n.r. în Mexic) de 23 de ani. Uneori ești distras, te duci în alte locuri, ai familia ta, ești accidentat, sunt atât de multe lucruri care se pot întâmpla, dar cu siguranță voi încerca să revin", a precizat Federer.<br/><br/>"La turneul de la Acapulco este dificil, pentru că am un alt turneu în acea săptămâna, în altă parte a planetei, dar există atât de multe alte locuri și, desigur, mi-ar plăcea să mă întorc",<b> a precizat elvețianul în vârstă de 38 de ani.<br/></b><b><br/></b>Titlul olimpic (la simplu) este unul dintre puținele care îi lipsește lui Fedex din bogatul CV: a fost aproape în 2012, la Londra, atunci când a fost învins în finală de Andy Murray. La dublu, Roger a câștigat medalia de aur în 2008, la Beijing, alături de Stan Wawrinka.<br/><br/>Va fi a cincea Olimpiadă la care Mister Perfect va lua parte - prima a fost la Sydney, în 2000. Nu a putut participa la Rio de Janeiro (în 2016) din cauza unei accidentări.<br/><br/><b>Titlurile de Grand Slam câștigate de Federer:</b> Australian Open (2004, 2006, 2007, 2010, 2017, 2018), Roland Garros (2009), Wimbledon (2003, 2004, 2005, 2006, 2007, 2009, 2012, 2017), US Open (2004, 2005, 2006, 2007, 2008).<br/><br/><b>Titluri de Grand Slam, clasament:</b><br/><br/>1 Roger Federer 20 (între 2003-2018)<br/>2 Rafael Nadal 19 (2005-2019)<br/>3 Novak Djokovic 16 (2008-2019)<br/>4 Pete Sampras 14 (1990-2002)<br/>5 Roy Emerson 12 (1961-1967)<br/>6 Rod Laver (1960-1969), Bjorn Borg (1974-1981) etc.</p>
      <ul>
        <li>
          <b>
            <a href="https://sport.hotnews.ro/stiri-tenis-23510613-video-federer-zverev-record-asistenta-meci-tenis-peste-42-000-fani-arena-din-mexic.htm">VIDEO Federer vs Zverev, record de asistență la un meci de tenis - Peste 42.000 de fani pe o arenă din Mexic</a>
          </b>
        </li>
      </ul>
    </article>
  </body>
</html>