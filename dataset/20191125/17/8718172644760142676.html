<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aostaoggi.it/attualita/15953-plurilinguismo-a-scuola-l-unite-grand-paradis-si-prepara-all-avvio-della-strategia-aree-interne.html"/>
    <meta property="og:site_name" content="Aostaoggi.it"/>
    <meta property="article:published_time" content="2019-11-25T17:21:00+00:00"/>
    <meta property="og:title" content="Plurilinguismo a scuola, l'Unité Grand Paradis si prepara all'avvio della Strategia aree interne"/>
    <meta property="og:description" content="VILLENEUVE. In attesa dell’approvazione della Strategia dell’area Grand-Paradis da parte dell’Agenzia per la coesione territoriale, l’Unité Grand-Paradis e le Istituzioni scolastiche Maria Ida Viglino e Jean-Baptiste Cerlogne sostengono le scuole di montagna puntando sul plurilinguismo e sulla didattica laboratoriale. Un fitto calendario di attività formative per i docenti e una proposta didattica attenta allo sviluppo delle competenze linguistiche e all'apprendimento partecipato sono le azioni messe in campo per arricchire il percorso scolastico nelle scuole di Cogne, Rhêmes-Saint-Georges, Saint-Nicolas, Valgrisenche e Valsavarenche. Risale al 2015 l'inserimento dell'area Grand-Paradis tra le candidate alla Strategia nazionale per le aree interne. Nel 2018 la proposta è stata approvata ed è ora al vaglio dell’Agenzia per la coesione territoriale. A breve è prevista la sottoscrizione dell’Accordo di programma quadro, attuativo della Strategia stessa. «Sapevamo che l’iter di approvazione sarebbe stato particolarmente…"/>
  </head>
  <body>
    <article>
      <h1>Plurilinguismo a scuola, l'Unité Grand Paradis si prepara all'avvio della Strategia aree interne</h1>
      <address>
        <time datetime="2019-11-25T17:21:00+00:00">25 Nov 2019, 17:21</time>
      </address>
      <p>
        <a href="https://twitter.com/share">Tweet</a>
      </p>
      <figure>
        <a href="https://www.pinterest.com/pin/create/button/">
          <img src="https://assets.pinterest.com/images/pidgets/pinit_fg_en_rect_red_20.png"/>
        </a>
      </figure>
      <p>VILLENEUVE. In attesa dell’approvazione della Strategia dell’area Grand-Paradis da parte dell’Agenzia per la coesione territoriale, l’<b>Unité Grand-Paradis e le Istituzioni scolastiche Maria Ida Viglino e Jean-Baptiste Cerlogne sostengono le scuole di montagna</b> puntando sul plurilinguismo e sulla didattica laboratoriale.</p>
      <p>Un fitto calendario di attività formative per i docenti e una proposta didattica attenta allo sviluppo delle competenze linguistiche e all'apprendimento partecipato sono le azioni messe in campo per<b> arricchire il percorso scolastico nelle scuole di Cogne, Rhêmes-Saint-Georges, Saint-Nicolas, Valgrisenche e Valsavarenche</b>.</p>
      <p>Risale al 2015 l'inserimento dell'area Grand-Paradis tra le candidate alla <b>Strategia nazionale per le aree interne</b>. Nel 2018 la proposta è stata approvata ed è ora al vaglio dell’Agenzia per la coesione territoriale. A breve è prevista la sottoscrizione dell’Accordo di programma quadro, attuativo della Strategia stessa.</p>
      <p>«<b>Sapevamo che l’iter di approvazione sarebbe stato particolarmente laborioso</b> - dice il presidente dell'Unité, <b>Mauro Lucianaz</b> – e che l'attuazione avrebbe richiesto tempi lunghi. Volevamo però rispondere sin da subito almeno alle aspettative del mondo della scuola: il percorso di co-creazione portato avanti con i dirigenti scolastici e un gruppo di insegnanti era stato particolarmente proficuo e non vedevamo l'ora di poter sperimentare quanto previsto. Grazie alla sensibilità dei sindaci, abbiamo quindi deciso di finanziare con i fondi dell’Unité alcune delle azioni». Ed è così che sono stati organizzati<b> corsi sulla didattica della lingua francese, corsi di perfezionamento linguistico (lingua inglese) e corsi per l’apprendimento di metodi e strategie della didattica laboratoriale per i docenti</b>.</p>
      <p>Parallelamente alla formazione degli insegnanti, è stato portato avanti l'i<b>nserimento in classe di tutor madrelingua inglesi</b>. Inoltre, grazie all'i<b>ntervento di testimoni della cultura e dei saperi locali</b>, è stato dato modo agli alunni di conoscere meglio le tradizioni del proprio territorio. Infine, con il progetto <b>Woody Tales</b>, organizzato con il sostengo del Parco nazionale Gran Paradiso, si è messo l<b>’accento anche sulle competenze scientifiche</b> degli alunni delle scuole dell’area.</p>
      <p>Adesso l’area aspetta l’approvazione finale della Strategia per poter dare avvio anche agli altri interventi previsti nel campo della mobilità, della sanità e dello sviluppo locale.</p>
      <p> </p>
      <p> </p>
      <p> </p>
      <p> </p>
      <p>
        <i>redazione</i>
      </p>
      <p> </p>
      <p> </p>
      <p> </p>
      <p> </p>
    </article>
  </body>
</html>