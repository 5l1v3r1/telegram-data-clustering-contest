<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-pidpisav-zakon-pro-vidnovlennya-kriminalnoji-vidpovidalnosti-za-nezakonne-zbagachennya-642356.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T17:13:35+00:00"/>
    <meta property="og:title" content="Зеленський підписав закон про відновлення кримінальної відповідальності за незаконне збагачення"/>
    <meta property="og:description" content="Документ доповнює Кримінальний кодекс України новою статтею 368-5 «Незаконне збагачення»"/>
  </head>
  <body>
    <article>
      <h1>Зеленський підписав закон про відновлення кримінальної відповідальності за незаконне збагачення</h1>
      <address>
        <time datetime="2019-11-25T17:13:35+00:00">25 Nov 2019, 17:13</time>
      </address>
      <h4>Документ доповнює Кримінальний кодекс України новою статтею 368-5 «Незаконне збагачення»</h4>
      <p>Президент Володимир Зеленський підписав Закон «Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів» № 263-ІХ, який<a href="https://glavcom.ua/news/rada-shvalila-zakon-prezidenta-pro-vidpovidalnist-za-nezakonne-zbagachennya-636810.html"> Верховна Рада ухвалила 31 жовтня.</a></p>
      <p>Про це 25 листопада повідомляє пресслужба глави держави.</p>
      <p>Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування.</p>
      <p>Зокрема, документ доповнює Кримінальний кодекс України новою статтею 368-5 «Незаконне збагачення», згідно з якою набуття вищевказаними особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до трьох років.</p>
      <p>Під активами розуміються грошові кошти (зокрема готівкові кошти, кошти, що перебувають на банківських рахунках чи на зберіганні у банках або інших фінансових установах), інше майно, майнові права, нематеріальні активи, зокрема криптовалюти, обсяг зменшення фінансових зобов’язань, а також роботи чи послуги, надані особі, уповноваженій на виконання функцій держави або місцевого самоврядування.</p>
      <p>Також внесено зміни до Цивільного процесуального кодексу України, згідно з якими справи про визнання активів необґрунтованими та їхнє стягнення в дохід держави розглядає Вищий антикорупційний суд. Це буде гарантією неупередженого розгляду.</p>
      <p>Стаття 290 Цивільного процесуального кодексу України передбачає, що позов про визнання необґрунтованими активів та їхнє стягнення в дохід держави пред'являється щодо активів, набутих після дня набрання чинності цим законом, якщо різниця між їхньою вартістю та законними доходами особи, уповноваженої на виконання функцій держави або місцевого самоврядування, у 500 і більше разів перевищує розмір прожиткового мінімуму для працездатних осіб, а також щодо доходів від цих активів.</p>
      <p>За нормами адміністративного та кримінального законодавства у частині кваліфікації злочинів або правопорушень, сума неоподатковуваного мінімуму доходів громадян встановлюється на рівні податкової соціальної пільги, що дорівнює 50% розміру прожиткового мінімуму для працездатних осіб (у розрахунку на місяць), встановленому законом на 1 січня звітного податкового року.</p>
      <p>Нагадаємо, в лютому <a href="https://glavcom.ua/news/konstituciyniy-sud-skasuvav-stattyu-iz-pokarannyam-za-nezakonne-zbagachennya-572943.html">Конституційний Суд визнав неконституційним притягнення до кримінальної відповідальності чиновників</a> за незаконне збагачення.</p>
      <related>
        <a href="https://glavcom.ua/news/zelenskiy-probigsya-po-pechersku-i-rozkazav-pro-svoji-ostanni-dosyagnennya-642343.html"/>
        <a href="https://glavcom.ua/news/zelenskiy-virit-shcho-noviy-ochilnik-bukovini-podolaje-kontrabandu-642341.html"/>
        <a href="https://glavcom.ua/news/zelenskiy-iz-kavoyu-v-rukah-progulyavsya-centrom-kijeva-foto-642302.html"/>
      </related>
    </article>
  </body>
</html>