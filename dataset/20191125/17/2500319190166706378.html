<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575447/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-25T17:19:09+00:00"/>
    <meta property="og:title" content="למעלה מ-500 ילדי קרן ההסעות בסיום ש&quot;ס משניות לע&quot;נ מרן פוסק הדור"/>
    <meta property="og:description" content="המעמד הגדול של סיום הש&quot;ס התקיים בבית הכנסת לדרמן בהשתתפות מרן שר הותרה הגר&quot;ח קנייבסקי שליט&quot;א"/>
  </head>
  <body>
    <article>
      <h1>למעלה מ-500 ילדי קרן ההסעות בסיום ש"ס משניות לע"נ מרן פוסק הדור</h1>
      <address><time datetime="2019-11-25T17:19:09+00:00">25 Nov 2019, 17:19</time> by <a rel="author">יעקב הרשלר</a></address>
      <p>
        <b>המעמד הגדול של סיום הש"ס התקיים בבית הכנסת לדרמן בהשתתפות מרן שר הותרה הגר"ח קנייבסקי שליט"א</b>
      </p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-25-at-16.04.281.jpeg"/>
      </figure>
      <p>כחמש מאות ילדי קרן ההסעות מ-32 בתי ספר של החינוה"צ מכל רחבי הארץ התכנסו ביום ה' האחרון בבית הכנסת לדרמן לסיים יחד ש"ס משניות שנלמדו בצוותא לע"נ מרן פוסק הדור הגאון הגדול רבי שמריהו ניסים קרליץ זצוק"ל עם סיום השלושים.</p>
      <p>עם פטירתו של מרן הגר"נ קרליץ שנשא על לוח ליבו הטהור את משא ילדי קרן ההסעות, וליווה את המפעל העצום בעצה בתושיה ובברכה, החליטו ראשי הקרן על מבצע לימוד המשניות במטרה לסיים את הש"ס כולו עד יום השלושים, וכך חולקו המשניות בין 32 בתי הספר כשכל כיתות ח' לוקחות חלק בלימוד המשותף.</p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-25-at-16.04.29.jpeg"/>
      </figure>
      <p>פרקי המשניות והמסכתות נלמדו מידי יום ביומו במשך ימי השלושים ע"י הילדים היקרים ומחנכיהם כשכולם מכוונים אל המעמד הגדול של סיום הש"ס בבית הכנסת לדרמן בהשתתפות מרן שר הותרה הגר"ח קנייבסקי שליט"א.</p>
      <p>בית הכנסת לדרמן המה משעות הבוקר במאות תלמידים מרוגשים שנכנסו למקום קדוש, מקום תפילת גדולי ישראל. האולם המרכזי של ביהכנ"ס הוכן מבעוד מועד במיצוי מירבי של המקומות בכדי להכיל את מאות התלמידים, שנכנסו בסדר מופתי וכוונו למקומותיהם ע"י פעילי 'קרן ההסעות'.</p>
      <p>עם כניסתו להיכל של מרן שר התורה הגר"ח קניבסקי שליט"א הורגשה התרגשות עצומה אצל הנערים שחלקם זוכים להנות מזיו פניו המאירים לראשונה בחייהם. מרן שר התורה שליט"א הביט לעבר התלמידים בחום אבהי ובקורת רוח גלויה.</p>
      <p>מסכת הברכות נפתחה בדבריו של יו"ר החינוך העצמאי רבי אברהם יוסף לייזרזון שליט"א שעמד במילים נרגשות על זכותם הגדולה של מאות תלמידי החינוך העצמאי שנקלטו באמצעות "קרן ההסעות", בשינון משניות שהם כידוע אותיות נשמה.</p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-25-at-16.04.28.jpeg"/>
      </figure>
      <p>בהמשך דבריו הדגיש כי כל החינוך התורתי הטהור שהמוני ילדי החינוך העצמאי שניצלו כאמור מתחלואי הרחוב הקלוקל ומקבלים כיום בין כותלי בתי הספר – המכונים בחז"ל "חצרות בית ה" – נזקף לזכותו הקדושה של מרן זצוק"ל ושאר גדולי ישראל.</p>
      <p>הגה"צ רבי חזקיהו מישקובסקי שליט"א הביא את ברכתו של מרן ראש הישיבה הגר"ג אדלשטיין שליט"א למעמד הסיום. "זכות גדולה גדולה מאוד מה שהילדים סיימו את הש"ס לעלוי נשמת מרן פוסה"ד רבי ניסים קרליץ זצ"ל. וכשלומדים לעילוי נשמת זה כאילו שהוא בעצמו לומד"</p>
      <p>את סיום הש"ס במשנה האחרונה של מסכת עוקצין ערך בנו של מרן הגאון רבי שמואל שליט"א ובקדיש 'הגדול' הנאמר בסיום התכבד בנו בכורו של מרן הגאון רבי מרדכי שליט"א. בתום הסיום ביקש מרן שר התורה ובירך בורא פרי הגפן לכבוד שמחת התורה.</p>
      <p>במעמד הסיום השתתפו משפחת מרן זצ"ל בניו וחתניו הגאונים שליט"א. עוד השתתפו ראש עיריית בני ברק הרב אברהם רובינשטיין שאף לקח חסות על המעמד ועזר רבות להצלחתו, מפקחי חינוך העצמאי ומנהלי בתי ספר, רבני ופעילי קרן הסעות.</p>
      <related>
        <a href="http://www.93fm.co.il/radio/574808/"/>
        <a href="http://www.93fm.co.il/radio/572563/"/>
        <a href="http://www.93fm.co.il/radio/571584/"/>
      </related>
    </article>
  </body>
</html>