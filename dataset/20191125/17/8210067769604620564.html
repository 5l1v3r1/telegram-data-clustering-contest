<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11016379/"/>
    <meta property="og:site_name" content="TV 2"/>
    <meta property="article:published_time" content="2019-11-25T17:34:09+00:00"/>
    <meta property="og:title" content="Norske leger slår alarm: – Vil se nye sykdommer i Norge"/>
    <meta property="og:description" content="Hittil har over 1000 norske leger og legestudenter underskrevet oppropet som krever at Norge endrer klimapolitikken for folkehelsens skyld."/>
  </head>
  <body>
    <article>
      <h1>Norske leger slår alarm: – Vil se nye sykdommer i Norge</h1>
      <h2>Hittil har over 1000 norske leger og legestudenter underskrevet oppropet som krever at Norge endrer klimapolitikken for folkehelsens skyld.</h2>
      <address><time datetime="2019-11-25T17:34:09+00:00">25 Nov 2019, 17:34</time> by <a rel="author" href="mailto:vilde.clausen@tv2.no" target="_blank">Vilde Brandtzæg Clausen</a></address>
      <p>– Det er en uløselig forbindelse mellom helse og klima, og vi ser hvordan klimaforandringene kommer til å ha store effekter på vår helse framover, sier spesialist i indremedisin og kardiologi Wasim Zahid.</p>
      <p>Han er en av mange leger som har underskrevet oppropet. Flere kjente leger, som Trond-Viggo Torgersen og Anne Lindboe, er blant dem som har signert.</p>
      <p>Zahid forklarer at de negative helseeffektene også vil ramme nordmenn, og at det er viktig at vi ikke tror vi er isolert fra resten av verden.</p>
      <h3>Føler en plikt</h3>
      <p>Zahid forteller at legene nå føler en plikt for å heve stemmen i klimasaken.</p>
      <p>– Hvis det blir tørke, går det ut over matforsyningen og ernæring. Det vil selvfølgelig ha en stor effekt på de mange millionene som lever i Afrika og Asia, men også for nordmenn, sier Zahid.</p>
      <p>En del smittsomme sykdommer som er avhengig av vær og klima, som malaria og influensa, vil kunne spre seg på en helt annen måte om jordklodens gjennomsnittstemperatur øker over tre grader.</p>
      <p>– Sykdommer som vi i dag ser i mer tropiske strøk, vil med klimaforandringer flytte seg hitover. Vi kan begynne å se ting som denguefeber og malaria på en annen måte her på den nordlige halvkule, sier legen.</p>
      <h3>– Vi er ikke isolert</h3>
      <p>Zahid mener det er veldig viktig at nordmenn ikke ser på seg selv som isolert fra verden.</p>
      <p>– Globaliseringen gjør at det reises mye både til og fra Norge. Det er vanskelig å sette nordmenn i en egen «boble» når det gjelder klimaforandringene. Det vil ha en stor påvirkning her også, sier han.</p>
      <p>Til tross for at det ofte pekes på andre land som klimaverstinger, mener Zahid at Norge må ta sin del av skylden for klimaforandringene.</p>
      <p>Legene som har underskrevet oppropet ønsker blant annet at Norge faser ut produksjonen av olje og gass. Zahid er ikke bekymret for den norske velferden dersom produksjonen stoppes.</p>
      <p>– Jeg har stor tro på menneskers skaperevne og tilpasningsevne. Hvis man er redd for at en bedre klimapolitikk skal gå ut over velferden, har jeg tro på at vi klarer å finne nye løsninger, sier han.</p>
      <h3>Engasjert fagmiljø</h3>
      <p>Det er ni leger som gått sammen for å lage oppropet som har engasjert fagmiljøet. Oppropet ble lansert 14. oktober av Legenes klimaaksjon.</p>
      <p>Tirsdag overleveres oppropet til Stortingspresident Tone Wilhelmsen Trøen. I tillegg til initiativtakerne bak oppropet, vil tidligere miljøvern-, justis- og sosialminister Wenche Frogn Sellæg og Norges første helseminister Werner Christie være med på overleveringen.</p>
    </article>
  </body>
</html>