<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/nemzetkozi-sztarvilag/cirkuszi-eloadast-keszit-harisnyas-pippibol-az-abba-sztarja-2052237/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T17:42:00+00:00"/>
    <meta property="og:title" content="Cirkuszi előadást készít Harisnyás Pippiből az ABBA sztárja"/>
    <meta property="og:description" content="Megihlette Björn Ulvaeust a 75 éve megjelent történet."/>
  </head>
  <body>
    <article>
      <h6 class="kicker">HIBRID</h6>
      <h1>Cirkuszi előadást készít Harisnyás Pippiből az ABBA sztárja</h1>
      <address>
        <time datetime="2019-11-25T17:42:00+00:00">25 Nov 2019, 17:42</time>
      </address>
      <h4>Zenés cirkuszi előadást készít Astrid Lindgren 75 éve megjelent Harisnyás Pippi történetéből Björn Ulvaeus énekes-dalszövegíró, az ABBA együttes tagja. A produkciót 2020 nyarán mutatják be Stockholmban.</h4>
      <p>A történet szerint a szanaszét álló hajfonatokkal büszkélkedő izgága kislány és barátai, Tommy és Annika ellátogatnak a cirkuszba, ahol találkoznak Miss Carmencita cirkuszhercegnővel, Elvirával, a kötéltáncosnővel és a világ legerősebb emberével, Izmos Adolffal. Az előadás a musical és a cirkuszi show elegye lesz – közölte Ulvaeus.</p>
      <figure>
        <img src="https://kpi.mediaworks.hu/wp-content/uploads/2018/05/000AM3Z2.jpg"/>
        <figcaption>Björn Ulvaesus <br/>Fotó: Jonathan Nackstrand / AFP</figcaption>
      </figure>
      <p>„Szeretek új dolgokat kipróbálni és hibridekkel kísérletezni” – mondta a 74 éves zenész. Kollégája, a szintén ABBA-tag Benny Andersson zenekarával felvett néhány dalt, amelyek megállják a helyüket a cirkuszban. Ulvaeus írta a szöveget ezekhez a dalokhoz, és a darab szövegkönyvében is közreműködött.</p>
      <blockquote>„Sok Pippi-darab létezett már az évek során, de ilyen még soha”</blockquote>
      <p>– hangoztatta.</p>
      <p>A Pippi pl cirkus (Pippi a cirkuszban) című darab június 26-tól augusztus végéig lesz látható a Stockholmi Cirkuszban, jegyek hétfőtől vásárolhatók. Ulvaeus reméli, hogy minden nyáron újra és újra műsorra kerül a darab.</p>
      <p>Az ABBA-zenész elmondta, hogy Harisnyás Pippi történeteit olvasta gyerekkorában először Astrid Lindgrentől, és mindig is ezek voltak a kedvencei.</p>
    </article>
  </body>
</html>