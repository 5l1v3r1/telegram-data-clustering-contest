<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013556/%D8%A2%D9%85%D8%B1%DB%8C%DA%A9%D8%A7-%D8%B9%D9%85%D9%84%DB%8C%D8%A7%D8%AA-%D9%86%D8%B8%D8%A7%D9%85%DB%8C-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D8%B1%D8%A7-%D8%A7%D8%B2-%D8%B3%D8%B1-%DA%AF%D8%B1%D9%81%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T17:42:31+00:00"/>
    <meta property="og:title" content="آمریکا عملیات نظامی در شمال سوریه را از سر گرفت"/>
    <meta property="og:description" content="روزنامه «نیویورک‌تایمز» نوشته است که آمریکا بعد از وقفه‌ای چند هفته‌ای، اخیرا بار دیگر عملیات نظامی مشترک با شبه نظامیان کرد در شمال سوریه را از سر گرفته است."/>
  </head>
  <body>
    <article>
      <h1>آمریکا عملیات نظامی در شمال سوریه را از سر گرفت</h1>
      <address>
        <time datetime="2019-11-25T17:42:31+00:00">25 Nov 2019, 17:42</time>
      </address>
      <p>
        <i>روزنامه «نیویورک‌تایمز» نوشته است که آمریکا بعد از وقفه‌ای چند هفته‌ای، اخیرا بار دیگر عملیات نظامی مشترک با شبه نظامیان کرد در شمال سوریه را از سر گرفته است.</i>
      </p>
      <p>به گزارش مشرق، روزنامه «<b>نیویورک‌تایمز</b>» روز دوشنبه به نقل از مقام‌های نظامی آمریکایی از آغاز دوباره عملیات نظامی این کشور در شمال سوریه با مشارکت شبه نظامیان کرد خبر داده است.</p>
      <blockquote>بیشتر بخوانید:<br/><a href="https://www.mashreghnews.ir/news/1013554/%D8%AF%D8%A8%DA%A9%D8%A7-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AD%D8%A7%D9%84-%D8%B3%D8%A7%D8%AE%D8%AA-%D8%AF%D9%88-%D9%BE%D8%A7%DB%8C%DA%AF%D8%A7%D9%87-%D9%86%D8%B8%D8%A7%D9%85%DB%8C-%D8%AC%D8%AF%DB%8C%D8%AF-%D8%AF%D8%B1-%D8%B4%D8%B1%D9%82-%D8%B3%D9%88%D8%B1%DB%8C%D9%87-%D8%A7%D8%B3%D8%AA">دبکا: <i>آمریکا</i> در حال ساخت دو پایگاه نظامی جدید در شرق <i>سوریه</i> است</a></blockquote>
      <p>این عملیات‌ها که به بهانه مبارزه با داعش انجام می‌شود، از مهر ماه امسال و در پی توافق رؤسای جمهور آمریکا و ترکیه، متوقف شده بود.</p>
      <p>بنا بر این گزارش، روز جمعه نظامیان آمریکایی و صدها نفر از شبه نظامیان کرد بار دیگر با یکدیگر همراه شده‌اند و در استان دیرالزور سوریه، واقع در حدود ۲۰۰ کیلومتری مرز ترکیه، علیه آنچه پنتاگون نیروهای داعش خوانده، عملیات انجام داده‌اند.</p>
      <p>ژنرال «کنث مکنزی» فرمانده مقر آمریکا در غرب آسیا (سنتکام) در حاشیه اجلاس «گفت‌وگوی امنیتی منامه» در بحرین، به گروهی از خبرنگاران گفته است: «در طول روزها و هفته‌های آینده، سرعت [عملیات‌ها] علیه باقی‌مانده‌های داعش بیشتر می‌شود.»</p>
      <p>این در حالی است که بر اساس توافق مهر ماه «دونالد ترامپ» رئیس‌جمهور آمریکا و «رجب طیب اردوغان» رئیس‌جمهور ترکیه، قرار بود تمام ۱۰۰۰ نیروی آمریکایی که در شمال و شمال شرق سوریه مستقر بودند، این منطقه را ترک کنند.</p>
      <p>با این وجود، به گفته مکنزی، اکنون قرار شده است که ۵۰۰ نظامی آمریکایی همچنان در این منطقه بمانند و به عملیات مشترک با کردها ادامه دهند.</p>
      <p>منبع: فارس</p>
    </article>
  </body>
</html>