<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/nemzetkozi-sport/a-nemzetkozi-szovetseg-elnoke-surgeti-hazankat-a-dontes-miatt-2142906/"/>
    <meta property="og:site_name" content="BAMA"/>
    <meta property="article:published_time" content="2019-11-25T17:30:00+00:00"/>
    <meta property="og:title" content="A nemzetközi szövetség elnöke sürgeti hazánkat a döntés miatt"/>
    <meta property="og:description" content="Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban."/>
  </head>
  <body>
    <article>
      <h6 class="kicker">ATLÉTIKAI VB 2023</h6>
      <h1>A nemzetközi szövetség elnöke sürgeti hazánkat a döntés miatt</h1>
      <address>
        <time datetime="2019-11-25T17:30:00+00:00">25 Nov 2019, 17:30</time>
      </address>
      <h4>Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban.</h4>
      <p>Az olimpiai bajnok egykori középtávfutó a MASZ holnapján közzétett levelében egyetért azzal, hogy Budapest demokratikusan megválasztott új vezetése kialakítsa álláspontját a vb rendezéséről, ugyanakkor</p>
      <blockquote>hangsúlyozta, a kérdés nem tűr halasztást, a nemzetközi szövetségnek sürgősen tudnia kell,</blockquote>
      <p>hogy az új főpolgármester és városvezetés támogatja-e a világbajnokságot.</p>
      <blockquote>„Ha bármilyen okból kifolyólag nem épül fel a központ – ami komoly következménnyel jár a 2023-as budapesti atlétikai világbajnokság megrendezésére -, haladéktalanul új házigazdát kell találnunk az eseménynek”</blockquote>
      <p>– idézi Sebastian Coe-t a MASZ honlapja. A sportvezető azt is megjegyezte, hogy Magyarország már így is késedelemben van az atlétikai központ fejlesztésének megkezdésével.</p>
      <table bordered="">
        <tr>
          <td>Budapest tavaly kapta meg a 2023-as vb rendezésének jogát, jelenleg ugyanakkor még nem lehet tudni, hogy a főváros új vezetése hozzájárul-e a vb-hez szükséges stadion megépítéséhez. Karácsony Gergely főpolgármester a hónap elején, miután részt vett a kormányülésen, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését. Múlt hétfőn a Magyar Atlétikai Szövetség (MASZ) – konkrétumok nélkül – pozitívnak és előremutatónak értékelte a találkozót a főpolgármesterrel.</td>
        </tr>
      </table>
      <p>A bizonytalan helyzet miatt elsőként Baji Balázs vb-bronzérmes gátfutó indított közösségi kampányt a világbajnokság támogatásáért, amelyhez</p>
      <blockquote>már több mint tízezren csatlakoztak, köztük klasszis sportolók.</blockquote>
      <p>Több sportág hazai szövetsége szintén közleményben biztosította támogatásáról a kezdeményezést, valamint a Nemzet Sportolói közösen kérték Budapest új vezetőit, hogy járuljanak hozzá a vb megrendezéséhez. A Magyar Olimpiai Bizottság sportolói bizottsága és elnöksége, továbbá a Magyar Sportújságírók Szövetségének elnöksége is kiállt a 2023-as atlétikai világbajnokság budapesti rendezése mellett. Legutóbb, a hétvégén a magyar paraatléta válogatott tagjai és a válogatott mellett dolgozó sportszakemberek álltak ki a hazai vb mellett.</p>
      <p>Forrás: MTI</p>
    </article>
  </body>
</html>