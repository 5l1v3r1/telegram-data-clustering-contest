<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781009/%D8%B1%D9%88%D9%86%D9%82-%D8%AA%D8%AC%D8%A7%D8%B1%D8%AA-%D8%AF%D8%B1-%D8%A8%D9%86%D8%AF%D8%B1-%D8%A8%D9%88%D8%B4%D9%87%D8%B1-%D9%85%D9%88%D8%A7%D9%86%D8%B9-%D9%BE%DB%8C%D8%B4-%D9%BE%D8%A7%DB%8C-%D8%A8%D8%A7%D8%B2%D8%B1%DA%AF%D8%A7%D9%86%D8%A7%D9%86-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T17:16:43+00:00"/>
    <meta property="og:title" content="استاندار بوشهر: رونق تجارت در بندر بوشهر/ موانع پیش پای بازرگانان برداشته شود"/>
    <meta property="og:description" content="بوشهر - استاندار بوشهر با اشاره به با اشاره به توسعه زیرساخت‌های بندری در راستای رونق تجارت در بندر بوشهر، گفت: موانع پیش روی فعالیت‌های تجار و بازرگانان استان مرتفع شود."/>
  </head>
  <body>
    <article>
      <h1>استاندار بوشهر: رونق تجارت در بندر بوشهر/ موانع پیش پای بازرگانان برداشته شود</h1>
      <address>
        <time datetime="2019-11-25T17:16:43+00:00">25 Nov 2019, 17:16</time>
      </address>
      <p>به گزارش <a href="https://www.mehrnews.com/">خبرنگار مهر</a>، عبدالکریم گراوند عصر دوشنبه در نشست شورای اداری استان بوشهر اظهار داشت: مردم استان بوشهر با هوشمندی فتنه جدید را خاموش کردند و خیلی سریع صف خود را از اخلال‌گران در نظم و امنیت جدا کردند.</p>
      <p>وی با اشاره به حضور پرشور مردم استان بوشهر در راهپیمایی محکوم کردن اقدامات آشوبگران خاطرنشان کرد: همدلی مردم و مسئولان در استان بوشهر ستودنی است و این حضور مردم باعث اتحاد و همدلی در ارتقای وضعیت امنیت شد.</p>
      <p>استاندار بوشهر با اشاره به اینکه اتحاد و همدلی سبب شد استان بوشهر با کمترین حادثه از این مسیر عبور کند، افزود: نظارت بر قیمت کالا و خدمات یک ضرورت است و دستگاه‌های مسئول مکلفند قیمت کالاها را با دقت مورد نظارت و بازرسی قرار دهند.</p>
      <p>وی ایجاد آرامش در سطح بازار را یک ضرورت دانست و اضافه کرد: اصحاب رسانه در نظارت بر وضعیت بازار و اطلاع‌رسانی در این زمینه نقش و رسالت بسیار مهمی را بر عهده دارند.</p>
      <p>گراوند خواستار همکاری همه دستگاه‌های اداری و اجرایی با مجریان و ناظران انتخابات پیش رو شد و بیان کرد: تامین امکانات لازم و نیروی انسانی مورد نیاز مجریان انتخابات باید به صورت جدی در دستور کار باشد.</p>
      <p>وی رعایت اصل بی‌طرفی از سوی مجریان و ناظران را ضروری دانست و ادامه داد: باید از رای مردم در جریان انتخابات مراقبت شود و یک انتخابات سالم، قانونمند و با بی‌طرفی برگزار شود.</p>
      <p>استاندار بوشهر از برگزاری کنگره سرداران و ۲۱۲۱ شهید استان بوشهر در دی ماه امسال خبر داد و گفت: برگزاری این یادواره دارای پیام دفاع و پاسداری از ارزش‌ها و حریم نظام اسلامی ایران و ادامه دهنده راه پرافتخار شهدا است.</p>
      <p> وی با اشاره به توسعه زیرساخت‌های بندری در استان بوشهر در راستای رونق تجارت در بندر بوشهر خاطرنشان کرد: اولین کشتی حامل کالاهای اساسی در اسکله بندر بوشهر پهلو می‌گیرد.</p>
      <p>گراوند از ایجاد زمینه تردد کشتی‌های پهن پیکر با تناژ ۵۰ هزار تنی در بندر بوشهر خبر داد و اضافه کرد: موانع تجار و بازرگانان در راستای فراهم شدن رونق بنادر استان بوشهر باید مرتفع شود.</p>
      <p>وی از راه‌اندازی کارخانه تولید جوجه یک‌روزه مرغ در استان بوشهر خبر داد و بیان کرد: با این طرح روزانه ۲۰ میلیون قطعه جوجه یک روزه تولید می‌شود و زنجیره تولید گوشت مرغ در استان بوشهر تکمیل خواهد شد.</p>
    </article>
  </body>
</html>