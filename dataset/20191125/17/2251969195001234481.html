<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/25/mercatini-albero-in-centro-e-pista-di-pattinaggio-camerino-accende-il-natale/1329373/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-25T17:24:59+00:00"/>
    <meta property="og:title" content="Mercatini, albero in centro e pista di pattinaggio: Camerino accende il Natale"/>
    <meta property="og:description" content="IL CARTELLONE degli eventi organizzati grazie alla collaborazione di 35 associazioni è ricco di appuntamenti. Il 23 dicembre l'accensione delle luci dell'albero in piazza Cavour. Il sindaco Sborgia: «E' il risultato di un'azione corale della città»"/>
  </head>
  <body>
    <article>
      <h1>Mercatini, albero in centro e pista di pattinaggio: Camerino accende il Natale</h1>
      <h2>IL CARTELLONE degli eventi organizzati grazie alla collaborazione di 35 associazioni è ricco di appuntamenti. Il 23 dicembre l'accensione delle luci dell'albero in piazza Cavour. Il sindaco Sborgia: «E' il risultato di un'azione corale della città»</h2>
      <address><time datetime="2019-11-25T17:24:59+00:00">25 Nov 2019, 17:24</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F25%2Fmercatini-albero-in-centro-e-pista-di-pattinaggio-camerino-accende-il-natale%2F1329373%2F">Condividi182</a><a href="https://twitter.com/intent/tweet?text=Mercatini%2C+albero+in+centro++e+pista+di+pattinaggio%3A++Camerino+accende+il+Natale&amp;url=https%3A%2F%2Fwww.cronachemaceratesi.it%2F2019%2F11%2F25%2Fmercatini-albero-in-centro-e-pista-di-pattinaggio-camerino-accende-il-natale%2F1329373%2F">Tweet</a>Email182 Condivisioni</p>
      <p> </p>
      <p> </p>
      <p><b>Un magico Natale quello che si appresta a vivere Camerino dove questa mattina è stato presentato il ricchissimo cartellone di eventi in programma dall’1 dicembre al 6 gennaio. La pista di pattinaggio tra le più grandi delle Marche, la Casa di Babbo Natale, mercatini con temi diversi, slitte trainate da cavalli, l’albero nel centro storico e l’Accademia della Cucina a giudicare il torrone di Camerino</b>. Il tutto condito dalla musica della banda città di Camerino che con le sue melodie accompagnerà il periodo più magico dell’anno, iniziative per grandi e piccoli, spettacoli, la mostra della Corsa alla Spada esposta nella basilica di San Venanzio (che riaprirà il 15 dicembre) e la mostra dei presepi. E’ il risultato della collaborazione di 35 associazioni, della disponibilità dei commercianti e del lavoro unito di tante realtà cittadine che hanno voluto dare il proprio contributo per le festività natalizie della città ducale. Prima della presentazione del cartellone natalizio, il pensiero è andato alla “Giornata mondiale contro la violenza sulle donne”, motivo per cui è stato indossato simbolicamente un fiocco rosso. Il sindaco Sandro Sborgia ha espresso un ringraziamento per «la realizzazione di questo calendario che ha visto un’azione corale della città. È un’occasione di festa, ma anche per stringersi – ha detto – Il cartellone vuole essere anche un momento di ritrovo e riunione della comunità perché soprattutto chi è solo è qui che lo sente maggiormente».</p>
      <figure>
        <img src="https://cdn.cronachemaceratesi.it/wp-content/uploads/2018/12/sottocorte-21-325x183.jpg"/>
      </figure>
      <p>La parola è quindi passata a Giovanna Sartori, assessore alla cultura del Comune di Camerino che ha presentato gli appuntamenti nel dettaglio. <b>Ad aprire il mese di dicembre sarà, domenica, il balletto (gratuito) Tesori d’Italia: la danza celebra la bellezza, del gruppo ascolano La Koreutica, al Benedetto XIII alle 21,15. Quindi il 6 dicembre si accende il Natale con l’accensione dell’albero al Sottocorte Village e l’inaugurazione della pista di ghiaccio tra le più grandi delle Marche che si aprirà con lo spettacolo “Frozen” delle pattinatrici di Ussita</b>. I mercatini di Natale saranno protagonisti ogni fine settimana: da Coldiretti e Slow Food, a quello dell’Usato e dell’Artigianato. L’8 dicembre il compleanno del Sottocorte Village sarà celebrato anche con l’apertura della Casa di Babbo Natale. Previsti eventi nei quartieri della città: da Montagnano a Vallicelle, accompagnati da castagne, vin brulè o cioccolata calda.<b> «Il 23 dicembre vivremo un appuntamento che abbiamo particolarmente voluto – ha sottolineato l’assessore Sartori – Gli auguri in piazza, addobbiamo l’albero della comunità. Ci ritroveremo nel centro storico, in piazza Cavour per addobbare l’albero tutti insieme, anche con i bambini delle scuole che lasceranno il loro messaggio sotto l’abete e scambiarci gli auguri. Il pomeriggio l’albero sarà acceso e potremo goderci una merenda insieme nel cuore della città che fa sempre parte di noi e vorremo cercare di vivere sempre più spesso».</b></p>
      <figure>
        <img src="https://cdn.cronachemaceratesi.it/wp-content/uploads/2019/01/torrone-camerino-2019-10-325x244.jpg"/>
      </figure>
      <p><b>Il 6 gennaio torna la Festa del Torrone in una veste nuova: l’Accademia della Cucina italiana sarà protagonista di una straordinaria giuria nella gara dei torroni fatti in casa e sceglierà il migliore</b>. Il professore di Unicam Gianni Sagratini insieme al dottor Piergiorgio Angelini saranno i protagonisti di una doppia intervista, da parte di Donatella Pazzelli, per parlare di questo dolce presente sulle tavole nel periodo natalizio. Tutto si concluderà con la misurazione e il taglio del torrone dei record del mastro pasticcere Attili e l’arrivo della Befana che regalerà dolciumi e caramelle. Il programma completo sul sito: <a href="https://www.comune.camerino.mc.it/">https://www.comune.camerino.mc.it/</a>. Un cartellone in cui si rinnova la preziosa collaborazione con l’università di Camerino e Contram che metterà a disposizione un bus gratuito che accompagnerà nei diversi luoghi della città con guide a bordo.</p>
    </article>
  </body>
</html>