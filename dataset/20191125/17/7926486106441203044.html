<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013557/%D8%B9%D9%85%D9%84%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B1%D8%AA%D8%B4-%DB%8C%D9%85%D9%86-%D8%AF%D8%B1-%D8%BA%D8%B1%D8%A8-%D8%A7%DB%8C%D9%86-%DA%A9%D8%B4%D9%88%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T17:40:55+00:00"/>
    <meta property="og:title" content="عملیات جدید ارتش یمن در غرب این کشور"/>
    <meta property="og:description" content="سخنگوی نیروهای مسلح یمن از انجام عملیات تازه ارتش در غرب این کشور خبر داد و گفت که در این عملیات از ۹ فروند موشک بالستیک و بیش از ۲۰ پهپاد استفاده شده است."/>
  </head>
  <body>
    <article>
      <h1>عملیات جدید ارتش یمن در غرب این کشور</h1>
      <address>
        <time datetime="2019-11-25T17:40:55+00:00">25 Nov 2019, 17:40</time>
      </address>
      <p>
        <i>سخنگوی نیروهای مسلح یمن از انجام عملیات تازه ارتش در غرب این کشور خبر داد و گفت که در این عملیات از ۹ فروند موشک بالستیک و بیش از ۲۰ پهپاد استفاده شده است.</i>
      </p>
      <p>به گزارش مشرق، «<b>یحیی سریع</b>» سخنگوی نیروهای مسلح یمن شامگاه دوشنبه از انجام یک عملیات جدید در غرب این کشور با عنوان «اِنْ عُدْتُمْ عُدْنَا» (چنانچه باز به عصیان وگناه باز گردید ما هم به عقوبت و مجازات شما بر می‌گردیم) پرده برداشت.</p>
      <blockquote>بیشتر بخوانید:<br/><a href="https://www.mashreghnews.ir/news/1012462/%D9%88%D8%A7%DA%A9%D9%86%D8%B4-%D9%81%D8%B1%D9%85%D8%A7%D9%86%D8%AF%D9%87-%DB%8C%D9%85%D9%86%DB%8C-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%DA%AF%D8%B1%DB%8C%D9%81%DB%8C%D8%AA%D8%B3">واکنش فرمانده یمنی به اظهارات گریفیتس<br/></a><a href="https://www.mashreghnews.ir/news/1012452/%D8%AF%D9%81%D8%B9-%D8%AD%D9%85%D9%84%D8%A7%D8%AA-%D8%B3%D9%86%DA%AF%DB%8C%D9%86-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%D8%AF%D8%B1-%D8%A8%DB%8C%D8%B4-%D8%A7%D8%B2-%DB%B6-%D8%AC%D8%A8%D9%87%D9%87-%DB%8C%D9%85%D9%86">دفع حملات سنگین ائتلاف سعودی در بیش از ۶ جبهه یمن</a></blockquote>
      <p>وی با بیان اینکه این عملیات در غرب یمن و مشخصا در منطقه «المخا» استان تعز صورت گرفته است، افزود: در این عملیات از ۹ موشک بالستیک و بیش از پهپاد استفاده شده و در آن اماکن و پادگان‌های نظامی دشمن در المخا هدف قرار گرفته است.</p>
      <p>سخنگوی نیروهای مسلح یمن درباره گستردگی تلفات انسانی ناشی از حملات موشکی و پهپادی ارتش یمن در منطقه نامبرده تصریح کرد: «در این عملیات بیش از ۳۵۰ نفر از متجاوزان تبعه سعودی، اماراتی و سودانی کشته و زخمی شدند».</p>
      <p>یحیی سریع درباره خسارت مالی و نظامی وارده به متجاوزان اعلام کرد که پنج انبار سلاح و همچنین تعدادی از خودروهای زرهی و نظامی آنها در این عملیات منهدم شدند.</p>
      <p>وی در ادامه افزود: «شماری از رادارهای ائتلاف متجاوز و سکوی پرتاپ سامانه دفاعی موشکی پاتریوت در حملات هوایی و موشکی به امکان نظامی دشمن در المخا از بین رفتند».</p>
      <p>سخنگوی نیروهای مسلح یمن هدف از این عملیات را پاسخ به تجاوزات ائتلاف سعودی در الحدیده و سواحل غربی یمن برشمرد و تاکید کرد که ارتش یمن در برابر این تجاوزات دست بسته نیست و به شدت به آن پاسخ خواهد داد.</p>
      <p>یحیی سریع در ۲۸ سپتامبر سال جاری میلادی (۶ مهر ۱۳۹۸) نیز از عملیات نظامی بزرگ «نصر من الله» در محور نجران واقع در جنوب عربستان پرده برداشت که در آن دو هزار نفر به اسارت درآمده و سه تیپ ائتلاف سعودی سقوط کرده بود.</p>
      <p>منبع: فارس</p>
    </article>
  </body>
</html>