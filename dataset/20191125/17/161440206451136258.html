<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/25/nuovo-stadio-ok-della-commissione-mercoledi-dibattito-in-aula-136-956980.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T17:06:07+00:00"/>
    <meta property="og:title" content="Nuovo stadio, ok della commissione: ora tocca al consiglio"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">sant'elia</h6>
      <h1>Nuovo stadio, ok della commissione: ora tocca al consiglio</h1>
      <h2>La maggioranza ha approvato il piano guida per il quartiere Sant'Elia che comprende il nuovo stadio del Cagliari</h2>
      <address><time datetime="2019-11-25T17:06:07+00:00">25 Nov 2019, 17:06</time> by <a rel="author" href="https://www.unionesarda.it/autore/matteo_vercelli/148" target="_blank">Matteo Vercelli</a></address>
      <p>La commissione comunale urbanistica di Cagliari ha approvato con i sei voti favorevoli della maggioranza di centrodestra (i tre consiglieri dell'opposizione si sono astenuti) il piano guida per il quartiere di Sant'Elia che comprende il nuovo stadio del Cagliari calcio.</p>
      <p>Ora la proposta di deliberazione approderà in Consiglio comunale: discussione in aula questo mercoledì. Diversi gli emendamenti che verranno discussi così come gli ordini del giorno.</p>
      <p>La maggioranza chiederà che nei quattro blocchi della nuova area commerciale non possano essere venduti alimentari. L'opposizione avanzerà delle richieste sulla riduzione delle volumetrie.</p>
      <p>"Un passaggio importante", ha evidenziato l'assessore all'Urbanistica, Giorgio Angius. "Erano necessari uno studio e un approfondimento e i componenti della commissione hanno svolto il loro lavoro al meglio". Per questo la commissione ha effettuato anche un sopralluogo nell'area di Sant'Elia dove sorgerà il nuovo stadio.</p>
    </article>
  </body>
</html>