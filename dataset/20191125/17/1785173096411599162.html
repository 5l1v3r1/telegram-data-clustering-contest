<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/serban-nicolae-calm-si-solidaritate-dragi-colegi-fruntea-sus-si-mintea-limpede-dar-cu-sinceritate-si-onestitate-fara-solutii-miracol-fara-fuziuni-salvatoare-si-fara-importuri-de-providentiali-1922400325282019111719180286"/>
    <meta property="og:site_name" content="News.ro"/>
    <meta property="article:published_time" content="2019-11-25T17:03:28+00:00"/>
    <meta property="og:title" content="Şerban Nicolae: Calm şi solidaritate, dragi colegi. Fruntea sus şi mintea limpede! Dar cu sinceritate şi onestitate. Fără soluţii-miracol, fără fuziuni-salvatoare şi fără importuri de „providenţiali”"/>
    <meta property="og:description" content="Senatorul PSD Şerban Nicolae face o analiză a situaţiei din partid după pierderea alegerilor prezidenţiale, îndemnând la calm şi solidaritate, la sinceritate şi onestitate. fără soluţii-miracol, fără fuziuni-salvatoare şi fără importuri de „providenţiali”. În opinia sa, problemele PSD vin, însă, în cea mai mare parte din interior, unde trebuie căutate şi soluţiile, dar fără metehnele cumetriilor şi ale ipocritelor sensibilităţi."/>
  </head>
  <body>
    <article>
      <h1>Şerban Nicolae: Calm şi solidaritate, dragi colegi. Fruntea sus şi mintea limpede! Dar cu sinceritate şi onestitate. Fără soluţii-miracol, fără fuziuni-salvatoare şi fără importuri de „providenţiali”</h1>
      <address><time datetime="2019-11-25T17:03:28+00:00">25 Nov 2019, 17:03</time> by <a rel="author">News.ro</a></address>
      <p>
        <b>Senatorul PSD Şerban Nicolae face o analiză a situaţiei din partid după pierderea alegerilor prezidenţiale, îndemnând la calm şi solidaritate, la sinceritate şi onestitate. fără soluţii-miracol, fără fuziuni-salvatoare şi fără importuri de „providenţiali”. În opinia sa, problemele PSD vin, însă, în cea mai mare parte din interior, unde trebuie căutate şi soluţiile, dar fără metehnele cumetriilor şi ale ipocritelor sensibilităţi.</b>
      </p>
      <p>”Calm. Mai ales că suntem după un nou eşec al alegerilor prezidenţiale pentru candidatul Partidului Social Democrat, al patrulea consecutiv. Nu se fac judecăţi „pe genunchi” şi nu se iau decizii „la cald”. Riscăm să fim din nou superficiali în analiză şi neinspiraţi în soluţii. Calm şi solidaritate, dragi colegi. Fruntea sus şi mintea limpede! Dar cu sinceritate şi onestitate. Fără soluţii-miracol, fără fuziuni-salvatoare şi fără importuri de „providenţiali”, scrie Şerban Nicolae într-o postare intitulată ”Umbra Partidul Social Democrat. La alegeri…”</p>
      <p>El consideră că electoratul român este majoritar de stânga şi în ţară, şi în diaspora, ”chiar şi când aleg ”liberali bugetari şi anticomunişti de promenadă”.</p>
      <p>”Problemele PSD vin, însă, în cea mai mare parte din interior. Tot în interior trebuie căutate şi soluţiile. Dar fără metehnele cumetriilor şi ale ipocritelor sensibilităţi. „E băiat bun” şi „e colegul nostru” (fără deosebire de gen!) sunt scuze care n-au funcţionat niciodată, mai ales dacă eşecul ne afectează pe toţi. Pentru cei care ştiu ce înseamnă cu adevărat politica, „singura soluţie” este întotdeauna cea mai proastă opţiune. Cu „nu se putea altfel” şi cu „n-aveam altă opţiune” nu vom obţine alt rezultat. Am pierdut alegerile într-o competiţie în care locul al doilea nu contează. Din nou. Nu ajută la nimic să ne concentrăm pe două-trei punctuleţe albe în întuneric. Avem resurse şi avem forţă. Demnitatea, solidaritatea, competenţa, curajul şi sinceritatea sunt, sau ar trebui să fie, armele noastre în competiţiile electorale viitoare”,afirmă Şerban Nicolae.</p>
      <p>Senatorul PSD subliniază că adevăraţii oameni de stânga sunt determinaţi, asumaţi şi implicaţi.<br/>”Să fim exact aşa, să facem noi alegerile corecte în interior şi abia apoi să câştigăm alegerile în competiţiile cu adversarii. Eu am să vă rămân alături şi am încredere în viitor”, conchide el.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>