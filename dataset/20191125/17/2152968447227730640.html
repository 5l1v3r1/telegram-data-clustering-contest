<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/25/sblysyci-v-beirut-hizbula-i-aman-vs-protestirashti.430708"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Сблъсъци в Бейрут: Хизбула и Аман vs протестиращи"/>
    <meta property="og:description" content="Силите на реда ги разтърваваха със сълзотворен газ | Dnes.bg"/>
  </head>
  <body>
    <article>
      <h1>Сблъсъци в Бейрут: Хизбула и Аман vs протестиращи</h1>
      <h2>Силите на реда ги разтърваваха със сълзотворен газ</h2>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252413-middle.jpg"/>
        </figure>
        <p>1<a href="https://www.dnes.bg/blizak-iztok/2019/11/25/sblysyci-v-beirut-hizbula-i-aman-vs-protestirashti.430708,image2#photo">2</a><a href="https://www.dnes.bg/blizak-iztok/2019/11/25/sblysyci-v-beirut-hizbula-i-aman-vs-protestirashti.430708,image3#photo">3</a><a href="https://www.dnes.bg/blizak-iztok/2019/11/25/sblysyci-v-beirut-hizbula-i-aman-vs-protestirashti.430708,image4#photo">4<br/></a>Сблъсъци избухнаха отново между антиправителствени протестиращи и две шиитски групировки в ливанската столица Бейрут, съобщиха местни медии, цитирани от ДПА.</p>
        <p>Група привърженици на движенията "Хизбула" и "Амал" атакуваха протестиращите, които бяха блокирали улица в центъра на града, предаде новинарският сайт "Ан Нахар". Войници и полицаи от силите за борба с безредици използваха сълзотворен газ, за да разпръснат мелето и да разделят двете враждуващи страни. В социалните медии се появиха снимки на повредени коли и разрушени палатки на протестиращите, пише БТА.</p>
        <p>В края на миналия месец привърженици на "Хизбула" и "Амал" разрушиха предишен палатков лагер на демонстрантите.</p>
        <p>Асошиейтед прес предаде и за снощен сблъсък между двете враждуващи страни. Той започнал, когато протестиращите се опитали да блокират околовръстното шосе - ключова градска магистрала, и били нападнати от поддръжници на двете главни шиитски партии в Ливан. В продължение на няколко часа двете страни се замервали с камъни, преди полицаите да успеят да ги разделят, поставяйки бариери между тях.</p>
        <p>Масовите протести в Ливан срещу корупцията и управлението от политическия елит продължават вече втори месец, но досега запазваха като цяло мирен характер. Подкрепяната от Иран "Хизбула" твърди, че протестите се експлоатират от чужди сили, желаещи ограничаване на влиянието на шиитската групировка в Ливан.</p>
      </anchor>
    </article>
  </body>
</html>