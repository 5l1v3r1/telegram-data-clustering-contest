<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/legionari/25112019-skvorcovam_rezultativa_piespele_salijam_l"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Karsums: &quot;Znaroks mani sauca arī uz Sanktpēterburgas SKA&quot;"/>
    <meta property="og:description" content="Trīs latviešu hokejistu pārstāvētais Ķīnas klubs"/>
  </head>
  <body>
    <article>
      <h1>Karsums: "Znaroks mani sauca arī uz Sanktpēterburgas SKA"</h1>
      <address>
        <time datetime="2019-11-25T17:00:00+00:00">25 Nov 2019, 17:00</time>
      </address>
      <p>Krievijas Augstākajā hokeja līgā (VHL) trešo zaudējumu pēc kārtas piedzīvojusi trīs latviešu hokejistu pārstāvētā Pekinas "KRS-BSU", kas savā laukumā ar 2:3 piekāpās Normunda Sējēja menedžētajai Taškentas "Humo", kam šī bija trešā uzvara pēc kārtas.</p>
      <p>No latviešiem kā vienīgais ar rezultativitāti šodien pekiniešu rindās atzīmējās uzbrucējs <b>Gunārs Skvorcovs</b> (šosezon iekrājis astoņus (6+2) punktus), kurš izdarīja rezultatīvu piespēli, "KRS-BSU" vienībai otrā perioda noslēguma daļā pietuvojoties līdz 2:3.</p>
      <p>Savukārt aizsargs <b>Artūrs Salija</b> otrās trešdaļas vidū par spēli ar bīstami augstu paceltu nūju nopelnīja četru minūšu noraidījumu. Uzbekistānas komandai "Humo" vairākumu izdevās realizēt, tobrīd Pāvelam Sinjavskim panākot 3:1, kas izrādījās kā uzvaras vārti. Otrs "KRS-BSU" latviešu aizsargs Kristaps Bazevičs ne ar ko ievērības cienīgu neizcēlās.</p>
      <p>Līdz ar to VHL 1. konferences kopvērtējumā "KRS-BSU" ar 28 mačos iekrātiem 20 punktiem joprojām ir priekšpēdējā 17. vietā. Savukārt "Humo" ar 30 punktiem 27 cīņās nostiprinājās astotajā pozīcijā.</p>
      <p>Šveices kausa izcīņas ceturtdaļfinālā sāpīgu zaudējumu spēles izskaņā piedzīvoja vārtsarga <b>Ivara Punnenova</b> Langnavas "Tigers", kas viesos ar 3:4 piekāpās citai Šveices Nacionālās līgas (NLA) komandai "Biel-Bienne".</p>
      <p>Izmantotie avoti:<br/><a href="http://online.vhlru.ru/online/85397.html">Хоккей. ВХЛ - Кубок Шелкового пути. Регулярный...</a><br/><a href="https://www.sihf.ch/de/game-center/game/#/20201705000025">https://www.sihf.ch/de/game-center/...</a></p>
    </article>
  </body>
</html>