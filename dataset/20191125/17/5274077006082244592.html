<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419219"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T17:50:00+00:00"/>
    <meta property="og:title" content="מתגייסים לאגף התקשוב וההגנה בסייבר: ״יוזמים ומובילים״"/>
    <meta property="og:description" content="סגן דור חלאוי, בת 22 מקריית אונו, התגייסה לצה״ל ככותבת לומדה וסיימה קורס קצינים. ״יחידת בסמ״ח זו משפחה״."/>
  </head>
  <body>
    <article>
      <h1>מתגייסים לאגף התקשוב וההגנה בסייבר: ״יוזמים ומובילים״</h1>
      <address>
        <time datetime="2019-11-25T17:50:00+00:00">25 Nov 2019, 17:50</time>
      </address>
      <p>בתקופת לימודיי בתיכון, כשהחלו לדבר איתנו על הצבא ולקבל זימונים למיונים, תמיד ידעתי שאני רוצה לעשות שירות משמעותי, מעניין ומאתגר.</p>
      <p>לקראת סיום הלימודים קיבלתי את יעד השיבוץ שלי: ״התקבלת לתפקיד כותבת לומדה בבסמ״ח, בית הספר למקצועות המחשב וההגנה בסייבר״. (היום בטח תשמעו עליו כמפתח לומדה).</p>
      <p>בהתחלה לא הבנתי במה מדובר, פחות הכרתי את הקורס, התפקיד והעיסוק בו. אך מהר מאוד כשהתחיל הקורס הבנתי כי הגעתי למקום הנכון.</p>
      <p>בקורס אינטנסיבי מאוד שארך 10 שבועות, הפכנו להיות מפתחות לומדה - עולם שמשלב בין תכנות להדרכה. פיתוח של תוצרים אינטרקטיבים ללומדים בצה״ל במטרה לשפר את ההדרכה הקיימת ולהתאים אותה לדור ה-Z.קורס היסוד היה מבחינתי תקופה משמעותית מאוד בשירות - נהנתי מאוד, למדתי הרבה, למדתי על עצמי ובעיקר קיבלתי חברות לחיים.</p>
      <p>תמיד ידעתי בלבי שאני אוהבת הדרכה ופיקוד ולכן נשארתי להיות מפקדת בסגל. פתאום הבנתי כמה אחריות קיבלתי על הכתפיים שלי, קורסים שלמים שאני צריכה להדריך ולהכשיר. וזה לא הספיק, יצאתי אחרי שנה וחצי לקורס קצינים וחזרתי כמפקדת הקורס והמסלול (של אותו קורס שהדרכתי בו - מפתח לומדה).</p>
      <figure>
        <img src="https://a7.org/albums/667x667/136663.jpg"/>
      </figure>
      <p>אין ספק שמדובר ב-3 השנים הכי משמעותיות שהיו לי - למדתי עוד על התפקיד והעולם הזה, רכשתי יכולות ניהול ובעיקר זכיתי להשפיע ולהוביל אוכלוסייה שלמה בצה״ל ותאמינו לי שאין סיפוק יותר טוב מזה.</p>
      <p>לאחר מכן המשכתי בתפקיד נוסף בבסמ״ח בתור קצינה (שאותו אני מבצעת כיום) - ראש תחום פיתוח הדרכה.</p>
      <p>אנחנו אחראים לפתח את ההדרכה מהבחינה המקצועית וגם מהבחינה ההדרכתית ומנסים לשפר את צורת הלמידה והעברת החומר וזה רק על קצה המזלג.</p>
      <p>כל יום נראה אצלי שונה, כל יום אני עוסקת במשהו אחר. כך אני מרגישה לאורך כל ארבע השנים האחרונות. בכל בוקר אני מגיעה עם חיוך על הפנים למשרד שלי. יחידת בסמ״ח זו משפחה (ולא סתם בתור קלישאה) ובאמת מדובר במקבץ של אנשים איכותיים, דעתניים, יוזמים ומובילים.</p>
      <p>אז לסיכום, החוויה שלי מהצבא מגוונת מאוד. מצד אחד, אני באותה יחידה בכל שירותי אך במגוון תפקידים.אני מרגישה סיפוק יום יומי מהתפקיד שלי ובעיקר בזכות היחידה והחיל שלי</p>
      <p>אז טיפ שלי למתגייסות הוא - תבואו בראש פתוח, תבואו לאתגר את עצמכן. ההתחלה אף פעם לא קלה - אבל ברגע שתרצו משהו ותדחפו לשם זה יקרה. בואו והצטרפו לשירות משמעותי.</p>
    </article>
  </body>
</html>