<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/publications/agenti-putina-na-balkanah-serbiya-stala-zhertvoyu-mimovoli-642357.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T17:22:02+00:00"/>
    <meta property="og:title" content="Агенти Путіна на Балканах. Сербія стала жертвою мимоволі"/>
    <meta property="og:description" content="Сербія здригається від скандалів, у яких згадується й Україна"/>
  </head>
  <body>
    <article>
      <h1>Агенти Путіна на Балканах. Сербія стала жертвою мимоволі</h1>
      <address><time datetime="2019-11-25T17:22:02+00:00">25 Nov 2019, 17:22</time> by <a rel="author">Ігор Федик</a></address>
      <h4>Сербія здригається від скандалів, у яких згадується й Україна</h4>
      <p>Останніми днями у Сербії у всіх на слуху два гучних скандали:  перший – навколо оборонного підприємства «Крушик» (Krusik),  другий – «шпигунський». Нитки від обох, як виявилось, тягнуться до Кремля.      </p>
      <p>Все почалось у вересні цього року. На веб-сайті <a href="http://armswatch.com/">Arms Watch</a>, який створила і веде болгарська журналіст Діляна Гайтанджієва, було опубліковано серію матеріалів про те, що виготовлена на сербському заводі «Крушик» зброя, з «благословення» США відправлялась до Саудівської Аравії та ОАЕ, а потім – до бійців ІДІЛ в Ємені. <a href="http://armswatch.com/">21 листопада </a>на тому ж Arms Watch вийшла <a href="http://armswatch.com/serbian-arms-trafficked-to-ukraine-evidence-of-contraband-mortars-used-against-donbass">нова стаття</a> про те, що сербські зброярі постачають свою продукцію також й в Україну, де та має бути використана проти Донбасу. У Сербії публікація набула особливого розголосу, оскільки виявилось, що експортером озброєння (мінометних снарядів) була компанія GIM, яка пов’язана з Бранко Стефановичем - батьком нинішнього міністра внутрішніх справ Небойши Стефановича. В документах оприлюднених Гайтанджієвою йдеться, зокрема, про те, що GIM купували продукцію у виробника за значно заниженими цінами, ніж інші компанії в результаті чого, за підрахунками місцевих ЗМІ, держава втратила на цих оборудках щонайменше 30 млн. євро.</p>
      <p>У результаті розслідування, за підозрою у шпигунській діяльності було заарештовано співробітника вищезгаданого «Крушика» Александра Обрадовича, який, як вважається, передав інформацію болгарській журналістці.    </p>
      <p>1 з 5<br/><a href="https://glavcom.ua/publications/agenti-putina-na-balkanah-serbiya-stala-zhertvoyu-mimovoli-642357.html#">на весь екран згорнути</a></p>
      <figure>
        <img src="https://glavcom.ua/img/gallery/6423/57/675776_big.jpg"/>
      </figure>
      <figure>
        <img src="https://glavcom.ua/img/gallery/6423/57/675777_big.jpg"/>
      </figure>
      <figure>
        <img src="https://glavcom.ua/img/gallery/6423/57/675778_big.jpg"/>
      </figure>
      <figure>
        <img src="https://glavcom.ua/img/gallery/6423/57/675779_big.jpg"/>
      </figure>
      <p><a href="https://glavcom.ua/photo.html">Всі фоторепоратажі<br/></a>Так зване «Міноборони ДНР» продемонструвало мінометний снаряд M73 HE KV калібру 60 мм, який нібито був виготовлений в Сербії</p>
      <h3>«Шпигунський скандал»</h3>
      <p>Скандал навколо заводу «Крушик» набув більшого розголосу, коли її підхопила опозиція та про неї почали писати інші ЗМІ. І вона була топ-новиною у Сербії до того часу, поки декілька днів тому, на невідомому обліковому записі YouTube з’явилося відео з двома особами, які обмінюються подарунками і, досить ймовірно, грошима.</p>
      <p>Як виявилось, одна з осіб на відео – колишній співробітник російського посольства в Белграді Георгій Клебан, а інша – невідомий громадянин Сербії. Після оприлюднення даного відеоматеріалу президент країни Александар Вучич скликав засідання Державної ради з питань національної безпеки, після чого заявив, що поговорить з російський послом про цей інцидент і про його нелогічність, оскільки, за його словами, «Сербія жодним чином не порушує інтереси Росії», а також висловив сподівання, що російському президенту нічого про це не відомо. Реакцією Кремля були слова речника російського МЗС Марії Захарової про те, що «шпигунський скандал» в Сербії виглядає як «провокація перед зустрічами на високому рівні» і що вона не розуміє занепокоєність глави сербської держави з даного приводу.</p>
      <p>В свою чергу, для багатьох у Сербії, великий розголос, який отримав наступний за скандалом навколо заводу «Крушик» т.зв. «шпигунський скандал», виглядає досить дивним. І в першу чергу через те, що він вже втратив свою актуальність, оскільки події на відео відбувались рік тому, а сам він не є важливим, як його намагаються показати, оскільки серед сербського керівництва є набагато важливіші особи, які пов'язані з Росією. В той же час, враховуючи резонанс попереднього скандалу, серед сербської громадськості існує думка про те, що «шпигунський скандал» досить ймовірно, є спробою сербської влади відвернути увагу від невигідної для неї справи «Крушика», яка виставляє її в м’яко кажучи не дуже хорошому світлі.</p>
      <h3>Болгарський псевдорозслідувач</h3>
      <p>Обидва скандали попри резонанс, який вони створили в Сербії, є цікавими не тільки через згадування в одному з них України, але й через те, через кого вони власне розпочались. Мова про болгарську журналістку Гайтанджієву, яка, як виявилось, є досить цікавою особою.</p>
      <p>Громадянка Болгарії Діляна Гайтанджієва позиціонує себе як незалежний журналіст-розслідувач. В 2011-2016 роках вона працювала на болгарському телеканалі ТВ7, де нерідко здійснювала «журналістські розслідування» проти ворогів власника телеканалу. Після ліквідації телеканалу в 2016 році перейшла на роботу в газету «Труд», де працювала кореспондентом на Близькому Сході до свого звільнення у 2017 році через публікацію матеріалу про постачання Болгарією озброєння в Сирію для опозиційних до режиму Башара Асада угруповань.</p>
      <p>На початку 2019 року вона заснувала власний сайт Arms Watch, на якому почала активно друкувати «розслідування» з відверто антизахідним, насамперед антиамериканським, забарвленням.</p>
      <figure>
        <img src="https://glavcom.ua/img/forall/users/49/4938/dilyana-gaitandjieva-4.jpg"/>
        <figcaption>Громадянка Болгарії Діляна Гайтанджієва позиціонує себе як незалежний журналіст-розслідувач</figcaption>
      </figure>
      <p>Досить «популярною» вона була у 2018 році, коли її «розслідування» про розробку і випробовування хімічної і біологічної зброї в лабораторіях США, розміщених на території третіх країн, зокрема України і Грузії, та причетність американців до т.зв. «cпрaви Cкрипaля» активно поширювались російською пропагандою.</p>
      <p>Так, в період з 16 січня по 18 вересня того року, цикл матеріалів Гайтанджієвої на дану тематику був опублікований на веб-сайті naturalblaze.com: <a href="https://www.naturalblaze.com/2018/03/natural-blaze-contributor-confronts-us-official-pentagon-bioweapons-program.html">тут</a>, <a href="https://www.naturalblaze.com/2018/03/nerve-agent-attack-70-million-pentagon-program.html">тут</a> і <a href="https://www.naturalblaze.com/2018/09/us-diplomats-trafficking-human-blood-pathogens-secret-military-program.html">тут</a>.</p>
      <p>Перша стаття на даному веб-сайті з цього циклу під назвою <a href="https://www.naturalblaze.com/2018/01/bio-weapons-pentagon.html">Explosive Article: The Pentagon Bio-Weapons </a>була також розміщена на інших іноземних проросійських ресурсах. Зокрема, була перекладена на італійську мову і опублікована на <a href="https://www.maurizioblondet.it/il-pentagono-sviluppa-armi-biologiche-al-confine-con-la-russia/">сторінці відомого італійського проросійського журналіста Мауріціо Блондета</a> (Maurizio Blondet, автора книги «Быть вместе с Путиным?», а також використана в матеріалі на цю тему <a href="https://steigan.no/2018/10/prover-usa-a-gjore-insekter-til-biologiske-vapen">норвезького проросійського блогера Пола Штейгана</a> (Pål Steigan)</p>
      <p>Крім того, ця стаття була опублікована й на інших <a href="https://mrenigmatis.wordpress.com/2019/01/07/gruzinski-eksperyment-biologiczny/">сумнівних порталах</a> (<a href="https://adoninas.com/2018/10/10/diplomaticos-estadounidenses-involucrados-en-el-trafico-de-sangre-humana-y-patogenos-para-programa-militar-secreto/">блогах</a>) <a href="http://www.pensioenactivist.nl/amerikaanse-diplomaten-betrokken-bij-de-handel-in-menselijk-bloed-en-pathogenen-voor-een-geheim-militaire-programma/">антизахідного</a> та <a href="https://diario-octubre.com/2019/09/05/mas-sobre-guerra-genetica-laboratorios-secretos-del-pentagono-en-georgia/">проросійського</a> спрямування.</p>
      <p>Також матеріали про зараження громадян України вірусами, які нібито мали походження з розміщених на території України таємних біолабораторій США Гайтанджієва розміщувала й на своєму блозі dilyana.bg: <a href="http://dilyana.bg/measles-virus-from-afghanistan-blamed-for-deadly-outbreak-in-ukraine/">тут</a> і <a href="http://dilyana.bg/51-children-hospitalized-after-mass-poisoning-in-school-in-ukraine/">тут</a>.</p>
      <p>Цікаво, що вищезазначені публікації Гайтанджієвої про біолабораторії США були опубліковані в період замаху на колишнього співробітника російських спецслужб Сергія Скрипаля та активної фази розслідування цього злочину інциденту і використовувались тоді російським МЗС як доказ непричетності до нього російської сторони.</p>
      <p>Також болгарська «розслідувачка» активно давала інтерв’ю та коментарі з вищезазначеної тематики для російських пропагандистських ресурсів різного рівня, як от – RT (колишній Russia Today) чи розміщеного в окупованому Криму російського пропагандистського ресурсу News Front та його болгарської гілки bgr.news-front.info:</p>
      <ul>
        <li><a href="https://www.rt.com/shows/rt-america/401794-rt-america-september12017/">про причетність ЦРУ до передачі бойовикам Аль-Нусра зброї</a> через азербайджанську державну авіакомпанію Silk Way Airlines; </li>
        <li><a href="https://www.rt.com/news/468064-us-purchased-arms-terrorists-yemen/">про передачу закупленого США зброї до ІДІЛ</a> в Ємені;</li>
        <li><a href="https://www.youtube.com/watch?v=85VyXrk1Nfw">про постачання європейськими країнами зброї в зону бойових дій на Близькому Сході</a> (<a href="https://www.youtube.com/watch?v=EJzOg_qcAj4">, </a><a href="https://www.youtube.com/watch?v=85VyXrk1Nfw">);</a></li>
        <li><a href="https://www.youtube.com/watch?v=udTt1PWF7j8">про таємні американські біологічні лабораторії в Україні та Грузії</a>;</li>
        <li><a href="https://bgr.news-front.info/2019/11/21/razsledvane-na-dilyana-gajtandzhieva-hvrlya-svetlina-na-nezakonnite-dostavki-na-orzhiya-ot-srbiya-v-ukrajna/">про постачання сербської зброї в Україну</a>.</li>
      </ul>
      <p>Доповнюючи картину про «незалежного» болгарського журналіста-розслідувача Гайтанджієву слід також сказати декілька слів про телеканал ТВ7, на якому вона свого часу плідно трудилась. Справа в тому, що ТВ7 мав в Болгарії репутацію як такий, що відстоює російську точку зору стосовно України та Сирії і вважався зброєю російської гібридної війни.</p>
      <p>Тодішній власник телеканалу Цвєтан Василєв мав тісні контакти з головою болгарського руху «Русофіли» Ніколаєм Маліновим, який на сьогодні підозрюється у шпигунстві на користь Росії, а також з російським «православним олігархом» Малофєєвим.</p>
      <p>Наприкінці 2014 року навколо ТВ7, який погруз в боргах, розпочався процес перепродажу. Покупцем телеканалу стала невідома компанія «Праймедия» бургаського бізнесмена Асена Асенова, який є бізнес-партнером головного болгарського русофіла Малінова. Однак, за інформацією болгарських журналістів, справжнім власником телеканалу став громадянин Греції Гаяніс Карагеоргіс, який вважається в Греції переконаним русофілом і є хрещеним батьком олігарха Малофєєва. Сам же Малінов, до закриття каналу у 2016 році, обіймав на ньому посаду голови ради директорів.</p>
      <p>***</p>
      <p>Тобто, як можна побачити з вищевказаного, нитки від обох сербських скандалів тягнуться до Кремля. І скоріш за все, не Сербія була його основною ціллю. Скандал навколо заводу «Крушик» та т.зв. «шпигунський скандал», досить ймовірно, є наслідком російських спецзаходів, які проводяться з метою дискредитації США і зображення їх, як світового спонсора тероризму і винуватця у всіх світових бідах. Для справжнього порушника світового порядку – сучасної путінської Росії – це звичайне «переведення стрілок». Сербія ж у цьому всьому стала жертвою мимоволі своїх «братів-слов’ян». Хоча виключати, що це була чергова багатоходівка кремлівських стратегів, спрямована й на «вгамування» сербського президента, який загрався з Заходом, теж не слід. В будь-якому випадку, те що сьогодні відбувається в Сербії грає на руку Кремлю, оскільки створює для нього додатковий важіль впливу на неї та особисто Александра Вучича.</p>
      <p>
        <b>Ігор Федик, для «Главкома»</b>
      </p>
      <blockquote><b>Читайте також:<br/></b><br/>   •  <b><a href="https://glavcom.ua/country/society/cina-pravdi-areta-dzhonsa-premjera-filmu-pro-golodomor-vse-shcho-varto-znati-641739.html">«Ціна правди» Ґарета Джонса. Реальна історія про Голодомор та вбивчу силу радянських фейків<br/></a></b>   •  <b><a href="https://glavcom.ua/publications/agenti-putina-balkanska-merezha-538855.html">Агенти Путіна. Балканська мережа<br/></a></b>   •  <b><a href="https://glavcom.ua/articles/24552.html">Агенти Путіна. Французька мережа<br/></a></b>   •  <b><a href="https://glavcom.ua/publications/133349-agenti-putina.-italijska-merezha.html">Агенти Путіна. Італійська мережа<br/></a></b>   •  <b><a href="https://glavcom.ua/publications/agenti-putina-polska-merezha-370242.html">Агенти Путіна. Польська мережа</a></b></blockquote>
      <related>
        <a href="https://glavcom.ua/columns/ganapolyskiy/u-rosiji-borotimutsya-z-vil-za-dopomogoyu-duhovno-moralnogo-vihovannya-642298.html"/>
        <a href="https://glavcom.ua/news/pristayko-vidreaguvav-na-svastiki-na-pamyatniku-sholom-aleyhemu-642332.html"/>
        <a href="https://glavcom.ua/economics/finances/sprava-nabu-proti-olega-bahmatyuka-politichno-vmotivovana-a-sitnik-maje-pryamiy-konflikt-interesiv-advokati--642324.html"/>
      </related>
    </article>
  </body>
</html>