<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Nejvetsi-kradez-umeni-od-valky-V-Drazdanech-za-bileho-dne-vybrali-klenotnici-604649"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T17:05:00+00:00"/>
    <meta property="og:title" content="Největší krádež umění od války. V Drážďanech za bílého dne vybrali klenotnici"/>
    <meta property="og:description" content="V pondělí ráno zloději vykradli jednu z nejslavnějších klenotnic Evropy, drážďanskou Zelenou klenbu (Grünes Gewölbe). Ukradené šperky, sošky a drahokamy přesahují hodnotu miliardy eur (25 miliard korun). Podle deníku Bild jde o největší loupež uměleckých děl od druhé světové války."/>
  </head>
  <body>
    <article>
      <h1>Největší krádež umění od války. V Drážďanech za bílého dne vybrali klenotnici</h1>
      <address>
        <time datetime="2019-11-25T17:05:00+00:00">25 Nov 2019, 17:05</time>
      </address>
      <p>
        <b>V pondělí ráno zloději vykradli jednu z nejslavnějších klenotnic Evropy, drážďanskou Zelenou klenbu (Grünes Gewölbe). Ukradené šperky, sošky a drahokamy přesahují hodnotu miliardy eur (25 miliard korun). Podle deníku Bild jde o největší loupež uměleckých děl od druhé světové války.</b>
      </p>
      <p>Zelená klenba se nachází u Rezidenčního zámku přímo v centru Drážďan a představuje nejdůležitější sbírku spolkové země Sasko. „Nejde jen o krádež uměleckých děl, ztrátu jsme utrpěli my všichni obyvatelé Saska,“ řekl zdrceně saský premiér Michael Kretschmer (CDU), <a href="https://www.lidovky.cz/svet/zlodeji-vykradli-historickou-drazdanskou-klenotnici-grunes-gewolbe-vyse-skody-pujde-do-milionu-eur.A191125_104255_ln_zahranici_ele">jak uvádí server Lidovky.cz.</a></p>
      <p>Policie zatím žádné podrobnosti nezveřejnila. „Pachatele jsme ještě neidentifikovali a zatím jsme nikoho nezatkli,“ řekl policejní mluvčí Marko Laske a dodal, že se brzy chystá tisková konference.</p>
      <p>Samotní lupiči byli na akci dobře připraveni a šli na jistotu. Podle informací deníku Bild pachatelé nad ránem vyřadili elektrický proud v celém objektu a skrze zamřížované okno vnikli dovnitř. Bezpečnostní kamery uvnitř budovy ale běžely dále nezávisle na elektrické síti, a policie tak má celý čin natočený. Ukradeny byly spíše menší a lehčí předměty, zatímco větší vázy nebo obrazy na místě zůstaly.</p>
      <p>Jedním z nejcennějších předmětů byl Mouřenín se smaragdovým stupínkem. Hodnota ukradených předmětů je podle šéfky saských státních sbírek nevyčíslitelná a ještě nebyl dokončen přesný soupis chybějících artefaktů. Odhadovaná ztráta je kolem jedné miliardy eur (25,5 miliardy korun).</p>
      <p>Sbírka v Zelené klenbě započala za vlády saského kurfiřta a krále Augusta II. Silného (poč. 18. století), kdy Drážďany patřily k umělecky nejvýznamnějším městům Evropy. Už tehdy byly části sbírek poprvé zpřístupněny veřejnosti.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Ubodany-syn-prezidenta-Je-to-jinak-Utocnika-zname-jenze-A-Merkelova-tisi-bolest-604119"/>
        <a href="https://www.parlamentnilisty.cz/arena/nazory-a-petice/Marian-Kechlibar-Kvoty-na-migranty-znovu-na-stole-pokolikate-uz-603957"/>
        <a href="https://www.parlamentnilisty.cz/arena/monitor/Nemecka-policie-hleda-v-Cesku-svedky-kteri-videli-prevadece-migrantu-603938"/>
        <a href="https://www.parlamentnilisty.cz/arena/nazory-a-petice/Stepan-Krecek-Ceska-republika-porazi-Nemecko-v-ekonomickem-rustu-603339"/>
      </related>
    </article>
  </body>
</html>