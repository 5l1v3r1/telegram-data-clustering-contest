<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837740-zakonoproekt-zelenskogo-vidkriye-kontrabandu-livogo-spirtu-z-l-dnr-ta-pridnistrovya-ekonomist"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T17:27:00+00:00"/>
    <meta property="og:title" content="Законопроект Зеленського &quot;відкриє&quot; контрабанду лівого спирту з &quot;Л/ДНР&quot; та Придністров'я - економіст"/>
    <meta property="og:description" content="КИЇВ. 25 листопада. УНН. Відмова від спирту українського виробництва та дозвіл на імпорт спровокують контрабанду лівого спирту з Придністров’я та …"/>
  </head>
  <body>
    <article>
      <h1>Законопроект Зеленського "відкриє" контрабанду лівого спирту з "Л/ДНР" та Придністров'я - економіст</h1>
      <address><time datetime="2019-11-25T17:27:00+00:00">25 Nov 2019, 17:27</time> by <a rel="author">Петро Івасюк</a></address>
      <p><b>КИЇВ. 25 листопада. УНН.</b> Відмова від спирту українського виробництва та дозвіл на імпорт спровокують контрабанду лівого спирту з Придністров’я та окупованих територій. Такий прогноз, у разі остаточного ухвалення спиртового законопроекту № 2300, озвучив економіст Олександр Охріменко, передає <b>УНН</b>.</p>
      <p>За його словами, те що сьогодні намагаються зробити у спиртовій галузі вже мало місце за часів президентства Кучми.</p>
      <p>“Все що зараз відбувається (наміри зруйнувати державну монополію на виробництво спирту та відкрити імпорт — ред.) — у нас це все було при Кучмі, в 90-х роках. І оцей чужий спирт, і використання спирту не українського походження, — все було. Кучма чого зробив „Укрспирт“? Бо бачив, що робиться. Ба більше — існувала спеціальна державна структура, яка контролювала виробництво спиртовмісних напоїв... Кучма, фактично, закрутив цю гаєчку. І те що вони (Офіс Президента — ред.) зараз роблять — вони гаєчку розкручують, а потім буде істерія”, — каже Охріменко.</p>
      <p>За його словами відмова від спирту українського походження та дозвіл на імпорт такого товару спровокують контрабанду.</p>
      <p>“Буде контрабанда з т.з. „ДНР“ і „ЛНР“, контрабанда із Придністров’я лівого спирту. Про якість цього продукту я мовчу. Завезуть — розіллють і будуть гнати самогон”, — зазначив експерт.</p>
      <p>Він також припустив, що законопроект № 2300 авторства Офісу Президента з’явився не просто так.</p>
      <p>“Я думаю що за цим законом стоять хлопці, які при Кучмі були спиртовими королями. До того часу, як утворили „Укрспирт“. І зараз вони хочуть повернутися”, — резюмував Охріменко.</p>
      <p>Як писав <b>УНН</b>, із законодавства України про “Про державне регулювання виробництва і обігу спирту етилового, коньячного і плодового, алкогольних напоїв, тютюнових виробів та пального” вилучили норму, яка передбачала виробництво алкогольної продукції зі спирту виключно українського походження.</p>
      <p>Крім того, правки Офісу Президента до законопроекту № 2300 (в рамках підготовки документу до другого читання) передбачають дозвіл на імпорт спирту окремими підприємствами з 2023 року.</p>
      <p>Нагадаємо, у жовтні Президент Володимир Зеленський зареєстрував у ВР законопроект (№ 2300) про демонополізацію спиртової галузі. Ініціатива лобіює інтереси горілчаних компаній, зокрема іноземних, і “вбиває” ДП “Укрспирт”, <a href="https://www.unn.com.ua/uk/news/1836384-spirtoviy-zakon-prezidenta-vbye-derzhavne-pidpriyemstvo-ukrspirt-ekspert">кажуть експерти</a>.</p>
      <p>Попри відсутність економічних розрахунків, зауваження Головного науково-експертного управління ВР та двох висновків Комітетів, зокрема бюджетного, Комітет ВР з питань розвитку економіки (головний) виніс законопроект в зал для голосування, де його прийняли у першому читанні. Щоправда, рішення головного Комітету було прийнято під гарантію зустрічі з Президентом та підготовки грунтовних змін до законопроекту. Зустріч мала відбутися 19 листопада та була перенесена на невизначений час.</p>
    </article>
  </body>
</html>