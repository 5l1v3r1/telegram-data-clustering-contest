<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402737/%D9%86%D9%82%D8%B4-%DA%A9%D9%84%DB%8C%D8%AF%DB%8C-%D8%A7%D8%B5%D9%86%D8%A7%D9%81-%D8%AF%D8%B1-%D8%A2%D8%B1%D8%A7%D9%85%D8%B4-%D8%AC%D8%A7%D9%85%D8%B9%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T17:41:33+00:00"/>
    <meta property="og:title" content="نقش کلیدی اصناف در آرامش جامعه"/>
    <meta property="og:description" content="ایسنا/لرستان رئیس اتاق اصناف لرستان، با اشاره به فعالیت سه میلیون واحد صنفی دارای پروانه کسب در سراسر کشور، گفت: اصناف همواره در ایجاد آرامش در جامعه نقش مؤثر و کلیدی داشته‌اند."/>
  </head>
  <body>
    <article>
      <h1>نقش کلیدی اصناف در آرامش جامعه</h1>
      <address><time datetime="2019-11-25T17:41:33+00:00">25 Nov 2019, 17:41</time> by <a rel="author">مرضیه حافظی</a></address>
      <p>ایسنا/لرستان رئیس اتاق اصناف لرستان، با اشاره به فعالیت سه میلیون واحد صنفی دارای پروانه کسب در سراسر کشور، گفت: اصناف همواره در ایجاد آرامش در جامعه نقش مؤثر و کلیدی داشته‌اند.</p>
      <p>منوچهر اسبکوه، در جلسه اعضای اتحادیه‌ها و اصناف لرستان، اظهار کرد: اصناف ما همواره و در جنگ تحمیلی و انقلاب اسلامی از نظر مالی و جانی حضور داشتند.</p>
      <p>وی با اشاره به جایگاه اصناف در اداره آمار ایران، ادامه داد: اصناف همواره در مسائل اقتصادی، سیاسی، فرهنگی و اجتماعی نقش مؤثر داشته‌اند.</p>
      <p>اسبکوه با اشاره به فعالیت سه میلیون واحد صنفی دارای پروانه کسب در کشور، عنوان کرد: اگر این افراد در طول روز با پنج نفر سروکار داشته باشند می‌توانند با تعداد زیادی از مردم ارتباط برقرار کنند.</p>
      <p>رئیس اتاق اصناف لرستان با بیان این‌که اتاق اصناف نیز یک تشکل مردمی است، اضافه کرد: با این برنامه و شرایط این انتظار را داریم که همه کمک کنند این مشکلات را با همدلی، همزبانی و همکاری برطرف کنیم.</p>
      <p>وی با اشاره این‌که به فرموده مقام معظم رهبری اصناف بازوان ستبر انقلاب هستند، بیان کرد: در شرایط کنونی جامعه اگر فضا را آرام نکنیم چه فرقی بین ما و افراد سودجو وجود دارد.</p>
      <p>اسبکوه تأکید کرد: اصناف در هرجایی باشند نقش کلیدی در آرامش جامعه ایفا می‌کنند.</p>
      <p>این مسئول با اشاره به برنامه‌ریزی‌های انجام شده جهت کنترل و بازرسی اصناف و بازار به‌صورت مشترک با سازمان صمت، اماکن و تعزیرات حکومتی، عنوان کرد: در این زمینه اتحادیه‌ها می‌توانند با حضور در این کارگروه جلوی تشکیل خیلی از پرونده‌ها را بگیرند که منجر به جریمه‌های هنگفت برای اصناف نشود.</p>
      <p>وی تصریح کرد: برخی از جریمه‌ها به‌دلیل عدم آگاهی کافی بازرسان از برخی از رسته‌ها انجام می‌شود که نمی‌توان جلوی آن‌ها را گرفت، پس لازم است که بازرس اتحادیه در کنار گشت مشترک حضور داشته باشد.</p>
      <p>اسبکوه با تأکید بر این‌که باید شرایطی را ایجاد کنیم که بازار به آرامش برسد، اظهار کرد: در طرح افزایش قیمت بنزین مسائلی مانند سهمیه آژانس‌های مسافربری سطح شهر در نظر گرفته نشده بود که به وزارت اطلاع داده شده و در دست بررسی است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402736/%D8%B3%D8%A7%D8%AE%D8%AA-%D8%AC%D8%A7%D9%85%D8%B9%D9%87-%D8%A7%D8%B3%D9%84%D8%A7%D9%85%DB%8C-%D8%A8%D8%A7-%D9%BE%D8%B4%D8%AA%D9%88%D8%A7%D9%86%D9%87-%D8%A7%D8%B5%D9%86%D8%A7%D9%81-%D9%85%D8%AD%D9%82%D9%82-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/98090402735/%D9%81%D8%B9%D8%A7%D9%84%DB%8C%D8%AA-%DB%B5%DB%B6-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D8%B5%D9%86%D9%81%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
        <a href="https://www.isna.ir/news/98090402717/%D8%AA%D9%88%D8%B2%DB%8C%D8%B9-%DB%B2%DB%B5%DB%B0-%D8%AA%D9%86-%D8%A8%D8%B1%D9%86%D8%AC-%D8%AF%D8%B1-%DB%B5%DB%B0-%D9%86%D9%82%D8%B7%D9%87-%D9%84%D8%B1%D8%B3%D8%AA%D8%A7%D9%86"/>
        <a href="https://www.isna.ir/news/98090402686/%D8%AA%D9%86%D8%B8%DB%8C%D9%85-%D8%A8%D8%A7%D8%B2%D8%A7%D8%B1-%D8%A8%D8%A7-%DA%A9%D9%85%DA%A9-%D8%A7%D8%AA%D8%AD%D8%A7%D8%AF%DB%8C%D9%87-%D9%87%D8%A7-%D8%A7%D9%85%DA%A9%D8%A7%D9%86-%D9%BE%D8%B0%DB%8C%D8%B1-%D8%A7%D8%B3%D8%AA"/>
      </related>
    </article>
  </body>
</html>