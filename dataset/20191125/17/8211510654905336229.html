<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-rossi-la-prima-impressione-e-positiva-yamaha-469193.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T17:00:34+00:00"/>
    <meta property="og:title" content="MotoGP | Rossi: “La prima impressione è positiva”"/>
    <meta property="og:description" content="Il Dottore ha chiuso questa prima giornata distante dalle performance delle altre Yamaha ma è apparso moderatamente soddisfatto del lavoro svolto. C'è però ancora tanto da fare"/>
  </head>
  <body>
    <article>
      <h1>MotoGP | Rossi: “La prima impressione è positiva”</h1>
      <h2>Il Dottore ha chiuso questa prima giornata distante dalle performance delle altre Yamaha ma è apparso moderatamente soddisfatto del lavoro svolto. C'è però ancora tanto da fare</h2>
      <address><time datetime="2019-11-25T17:00:34+00:00">25 Nov 2019, 17:00</time> by <a rel="author">Matteo Senatore</a></address>
      <p>Protagonista di un 2019 alquanto complicato, <b>Valentino Rossi</b> nella prima giornata dei test di Jerez ha provato a mettere le basi per un 2020 diverso, cercando di adattarsi alla nuova M1 nella penultima sessione in pista dell’anno. Il Dottore ha chiuso questo day-1 con il 14esimo tempo,  ben lontano dalla migliore prestazione del suo compagno di squadra, Maverick Vinales.</p>
      <blockquote>
        <a href="https://www.formulapassion.it/motorsport/moto/motogp-test-jerez-2019-day-1-tempi-e-giri-469181.html">MotoGP | Test Jerez 2019, Day-1: tempi e giri</a>
      </blockquote>
      <p>L’italiano però è apparso<b> complessivamente contento</b> di quanto visto in pista:<i> “Abbiamo lavorato molto oggi anche se le condizioni non erano fantastiche. Talvolta abbiamo avuto un po’ di pioggia e dovevamo fermarci e ripartire, ma alla fine le condizioni erano comunque accettabili. Abbiamo lavorato molto con la nuova moto, facendo anche diverse comparazioni con quella vecchia. Il feeling non era male”</i> ha spiegato Rossi.</p>
      <figure>
        <img src="https://www.formulapassion.it/wp-content/uploads/2019/11/Rossi-Valencia-2019-1.jpg"/>
      </figure>
      <p>Come sempre però, il mantra del nove volte campione del mondo è quello del <b>lavoro</b>: “<i>Abbiamo migliorato alcune cose, ma ci sono altre aree dove dobbiamo lavorare</i> – ha infatti precisato, negando differenze tra lui ed il compagno spagnolo – <i>telai diversi tra me e Maverick? Non credo, ma non ne sono sicuro. Penso però che fossero gli stessi. La moto è un po’ diversa</i> – ha concluso Rossi –<i> dobbiamo capire il giusto setting. Le sensazioni sono buone. Dobbiamo lavorare molto per domani, ad esempio sulla stabilità nelle curve veloci. Ma<b> la prima impressione è positiva</b>“</i>.</p>
      <footer>RIPRODUZIONE RISERVATA</footer>
    </article>
  </body>
</html>