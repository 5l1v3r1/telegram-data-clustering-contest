<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/soferul-camionului-mortii-de-la-londra-maurice-robinson-pledeaza-vinovat-de-ajutorarea-imigratiei-ilegale-1922400025332019111719180283"/>
    <meta property="og:site_name" content="News.ro"/>
    <meta property="article:published_time" content="2019-11-25T17:00:33+00:00"/>
    <meta property="og:title" content="Şoferul camionului morţii de la Londra, Maurice Robinson, pledează vinovat de ajutorarea imigraţiei ilegale"/>
    <meta property="og:description" content="Şoferul camionului frigorific în care au fost găsiţi morţi 39 de imigranţi vietamezi în octombrie, în apropiere de Londra, Maurice Robinson, a pledat vinovat, luni, în capitala britanică, de ajutorarea imigraţiei ilegale, relatează AFP."/>
  </head>
  <body>
    <article>
      <h1>Şoferul camionului morţii de la Londra, Maurice Robinson, pledează vinovat de ajutorarea imigraţiei ilegale</h1>
      <address><time datetime="2019-11-25T17:00:33+00:00">25 Nov 2019, 17:00</time> by <a rel="author">Valentin Vidu</a></address>
      <p>
        <b>Şoferul camionului frigorific în care au fost găsiţi morţi 39 de imigranţi vietamezi în octombrie, în apropiere de Londra, Maurice Robinson, a pledat vinovat, luni, în capitala britanică, de ajutorarea imigraţiei ilegale, relatează AFP.</b>
      </p>
      <p>Originar din Irlanda de Nord, Maurice Robinson, în vârstă de 25 de ani, a pledat de asemenea vinovat de faptul că a profitat financiar de această activitate, în cursul unei audieri la Tribunalul Penal Old Bailey, prin videoconferinţă, de la Închisoarea de maximă securitate Belmarsh, în sud-estul capitalei brtanice.</p>
      <p>Maurice Robinson a fost inculpat de omucidere involuntară, trafic de persoane, ajutorarea imigraţiei ilegale şi spălare de bani, însă nu s-a pronunţat luni cu privire la celelalte capete de acuzare.</p>
      <p>Judecătorul l-a menţinut în arest până la viitoarea audiere, prevăzută la 13 decembrie.</p>
      <p>Cadavrele a 31 de bărbaţi şi opt femei au fost găsite la 23 octombrie într-un container, în zona industrială Grays, la est de Londra. Containerul provenea din portul blegian Zeebruges.</p>
      <p>Multe dintre victime proveneau dintr-o regiune săracă din centrul Vietnamului, care trăieşte din pescuit, agricultură sau industrie. Familiile se îndatorează cu mii de dolari pentru a trimite un membru în Regatul Unit prin filiere clandestine, în speranţa unor locuri de muncă bine plătite.</p>
      <p>Această dramă a dezvăluit pericolele imigraţiei clandestine, cu traficanţi fără scrupule, care profită de vulnerabilitatea candidaţilor, ce ajung adesea în saloane cosmetice sau ferme ilegale de canabis, într-o stare de semisclavie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/un-nord-irlandez-arestat-vineri-christopher-kennedy-inculpat-in-drama-camionului-mortii-de-la-est-de-londra-1922403824312019111619179253"/>
      </related>
    </article>
  </body>
</html>