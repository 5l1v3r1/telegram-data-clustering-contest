<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/pogljad/ekonomika/pivnichnyj-potik-2-yak-torhuyetsya-rf-mozhut-zrobyty-ssha"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T17:23:03+00:00"/>
    <meta property="og:title" content="«Північний потік-2»: як торгується РФ і що можуть зробити США"/>
    <meta property="og:description" content="Міністр енергетики РФ днями зробив вельми провокаційну заяву про те, що постачання газу трубопроводом Північний потік-2 можуть початися найближчими місяцями"/>
  </head>
  <body>
    <article>
      <h1>«Північний потік-2»: як торгується РФ і що можуть зробити США</h1>
      <address><time datetime="2019-11-25T17:23:03+00:00">25 Nov 2019, 17:23</time> by <a rel="author">Сергій Дяченко, Михайло Гончар</a></address>
      <p>
        <b>Міністр енергетики РФ днями зробив вельми провокаційну заяву про те, що постачання газу трубопроводом «Північний потік-2» можуть початися найближчими місяцами, можливо, навіть до кінця 2019 року. «Слово і Діло» дізналося в експертів, наскільки це реально?</b>
      </p>
      <p>У коментарі порталу експерт з питань енергетики Сергій Дяченко пояснив, що таким чином в Росії просто продовжують торгуватися з Україною щодо газових питань.</p>
      <p>Енергетик пояснив, що навіть за оптимістичним сценарієм можна говорити лише про те, що запустити трубопровід можна тільки в режимі «тестування».</p>
      <p>«<i>При тестуванні якийсь обсяг газу, звичайно, буде проходити. Однак це не повноцінний запуск «Північного потоку-2». Це навіть не можна трактувати, як роботу трубопроводу оскільки ймовірно, що будуть і перебої, і неполадки. Загалом на те, щоб все налагодити, тестувати газопровід потрібно щонайменше пів року</i>», – пояснив Дяченко.</p>
      <p>За словами енергетика, роботу в штатному режимі «Північний потік-2» може почати не раніше весни 2020 року. Експерт звернув увагу, що офіційні особи Німеччини, які причетні до проєкту, кажуть саме про ці терміни.</p>
      <p>Сергій Дяченко також звернув увагу на план США блокувати «Північний потік-2» через військовий бюджет. Він зазначив, що адміністрація президента США Дональда Трампа протидіє, але краще було би робити це хоча б рік тому.</p>
      <p>Енергетик акцентував, що газопровід вже є і буде експлуатуватися. Можливо, санкції США завдадуть фінансових збитків та ускладнять окупність, але це все одно не можна назвати глобальним впливом, констатував Дяченко.</p>
      <p>«<i>З боку глави Міненерго РФ подібні заяви – це торг. Далі в Росії будуть намагатися сформувати свою позицію таким чином, щоб свідомо звинуватити Україну</i>», – застеріг Дяченко.</p>
      <p>Президент Центру глобалістики «Стратегія XXI» Михайло Гончар, своєю чергою, зазначив, що поки не йдеться про те, що з 1 січня 2020 року «Північний потік-2» запрацює на свої проєктні 55 млрд кубометрів.</p>
      <p>За його словами, ситуація поки не видається катастрофічною.</p>
      <p>«<i>Швидко нічого не буде. Тому і «Газпром» налаштований на те, щоб вести перемовини про новий транзитний контракт. Хоча зрозуміло, що вони будуть виходити з того, що ці договори повинні бути короткостроковими. Щоб потім, коли виведуть проєкт на потужність, зовсім відмовитися від ГТС</i>», – пояснив Гончар.</p>
      <p>Раніше, міністр закордонних справ України Вадим Пристайко заявив, що компроміс з Німеччиною з приводу «Північного потоку-2», над яким зараз працює Україна, полягає в «гарантуванні певного обсягу прокачування українськими трубопроводами».</p>
      <p>Детальніше про проєкт «Північний потік-2» і його прихильників – на <a href="https://www.slovoidilo.ua/2018/08/14/infografika/polityka/pivnichnyj-potik-2-xto-budivnycztvo-hazoprovodu-ta-yaki-ryzyky-ukrayiny">інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/08/14/infografika/polityka/pivnichnyj-potik-2-xto-budivnycztvo-hazoprovodu-ta-yaki-ryzyky-ukrayiny"/>
        <a href="https://www.slovoidilo.ua/2019/11/21/novyna/ekonomika/rosiyi-zminyly-terminy-zapusku-pivnichnoho-potoku-2"/>
        <a href="https://www.slovoidilo.ua/2019/11/22/novyna/ekonomika/kyyiv-pryhrozyv-podaty-apelyacziyu-rishennya-daniyi-shhodo-pivnichnomu-potoku-2"/>
        <a href="https://www.slovoidilo.ua/2019/11/14/novyna/polityka/zelenskyj-obhovoryv-tuskom-budivnycztvo-pivnichnoho-potoku-2"/>
      </related>
    </article>
  </body>
</html>