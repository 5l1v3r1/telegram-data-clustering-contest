<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/25/654086/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T17:40:00+00:00"/>
    <meta property="og:title" content="Екологічні багатоповерхівки: чи є для них місце в Україні"/>
    <meta property="og:description" content="За останні кілька десятиліть зведення екологічних будівель набуло популярності. Які перспективи вони мають в Україні?"/>
  </head>
  <body>
    <article>
      <h1>Екологічні багатоповерхівки: чи є для них місце в Україні</h1>
      <h2>За останні кілька десятиліть зведення екологічних будівель набуло популярності. Які перспективи вони мають в Україні?</h2>
      <address><time datetime="2019-11-25T17:40:00+00:00">25 Nov 2019, 17:40</time> by <a rel="author" href="https://www.epravda.com.ua/authors/5d6fb6aa6d43d/" target="_blank">Назар Бенч</a></address>
      <p>За останні кілька десятиліть проектування та зведення екологічних будівель набули популярності.</p>
      <p>Екологічне будівництво — це принцип зведення та експлуатація будівель для зниження споживання ресурсів від проектування до їх знесення.</p>
      <p>Енергоефективні об'єкти споруджуються з екологічно чистих матеріалів, що мають гарні показники енергозбереження та використовують альтернативні джерела енергії. У першу чергу — сонячну енергію, енергію повітря і ґрунту.</p>
      <p>Безпечні та екологічно чисті споруди поліпшують стан навколишнього середовища. Які перспективи вони мають в Україні?</p>
      <h3>Напрям енергоефективності</h3>
      <p>Майже 70% будівель в Україні, споруджених у 1946-1990 роках, мають украй низькі характеристики енергоефективності. У 2017 році парламент ухвалив закон про енергоефективність будівель, спрямований на зменшення споживання енергії, а Мінрегіонбуд оновив державні норми для зведення житлових будівель.</p>
      <p>Згідно з ними, нові й реконструйовані будинки повинні мати клас енергоефективності не нижче С. Усього класів п'ять: від A до F. Літерою А оцінюють будинки з найкращими показниками, літерою F — з найгіршими.</p>
      <p>Також продовжиться термін експлуатації застарілого фонду. У нормах для висотних будівель, що набудуть чинності з 2020 року, передбачається клас енергоефективності не нижче В. Це дасть змогу економити до 40% енергії.</p>
      <p>Loading...</p>
      <h3>Світові тенденції екобудівництва</h3>
      <p>У розвинених країнах через велику кількість побутової техніки на експлуатацію витрачається близько половини енергії. Тому у світі зараз тренд на зменшення енерговитрат та спорудження об'єктів, які забезпечують себе відновлювальною енергією. Однак такі інноваційні споруди ефективні за великих масштабів.</p>
      <p><b>Екологічні багатоповерхівки</b>. Перша "зелена" багатоповерхівка була збудована у 1970-х роках. У Фінляндії є квартал будівель, у фасад яких вбудовані панелі, що накопичують сонячну енергію. Наприклад, в Естонії так звані хрущівки почали перетворювати на енергоефективні smart-будинки. Об'єкти обладнають сонячними панелями, встановлять сучасні вікна, системи опалення, ізоляції та вентиляції.</p>
      <p>Крім того, у різних куточках планети з'являються дерев'яні хмарочоси — житлові будинки та офісні центри. Будівництво висоток з дерева стало можливим ще в кінці 20 століття завдяки винаходу екологічно чистої крос-ламінованої деревини.</p>
      <p>Наприклад, у Швеції до 2023 року хочуть звести 34-поверховий дерев'яний хмарочос, який отримуватиме енергію від встановлених на даху сонячних батарей. У Японії до 2041 року планують збудувати висотний будинок на 70 поверхів. Поки що першість у Норвегії: дерев'яний будинок Mjösa Tower має 18 поверхів.</p>
      <p><b>"Зелені" дахи</b>. Облаштувати такий дах у місті доволі складно через бюрократичні питання. Це роблять лише окремі держави. Наприклад, у Швейцарії влада розробила закон про "зелені" дахи.</p>
      <p>У деяких країнах роботу девелоперів з озеленення дахів фінансує влада, однак у більшості країн це лягає на плечі забудовників. Зведення конструкції озелененого даху, зокрема водонепроникного покриття і дренажних шарів, коштує дорого.</p>
      <p>Прикладом найбільшого у світі "зеленого" даху є міська ферма, яку будують на даху паризького виставкового центру. Її площа — 14 тис кв м. Крім можливості оренди невеликих городів тут проходитимуть освітні тури, тімбілдінги.</p>
      <h3>Українські реалії</h3>
      <p>Левова частка всієї енергії, що використовує людство, йде на підтримання потрібної температури всередині будівель та на їх освітлення. Це ілюструє те, наскільки важливо Україні рухатися у вказаному напрямі.</p>
      <p>Країна зробила перші кроки у цьому напрямі орієнтовно через 20 років після держав ЄС. Потроху зростає кількість компаній, що працюють у цьому сегменті.</p>
      <p>Влада робить поодинокі кроки в напрямі енергоефективності. Наприклад, президент підписав закон про "зелений" тариф, який дозволяє встановлювати домашні сонячні електростанції на земельних ділянках. Це дасть змогу зекономити на електриці і навіть отримати прибуток за продаж її надлишку.</p>
      <p>Однак у найближче десятиліття говорити про проекти повністю на відновлюваній енергії не доводиться. Крім того, в Україні досі нема сертифікації екоматеріалів. Це повинно стати наступним кроком у розвитку інноваційного будівництва.</p>
      <p>Тимчасом екобудівлі стають популярними. Зокрема, у низці бізнес-центрів та ЖК припиняється подача світла, якщо у приміщенні нема людей, а бездротові сенсорні мережі використовують для контролю за ефективним використанням енергії. Також це дає змогу економити на обслуговуванні споруд.</p>
      <p>У країні є компанії, що будують сучасне житло з соломи, пасивні будинки, які не потребують енергії від звичних постачальників. Однак рівень обізнаності людей у цій сфері ще вкрай низький, частково — через високу вартість такого житла.</p>
    </article>
  </body>
</html>