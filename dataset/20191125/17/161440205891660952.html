<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/oristano-provincia/2019/11/25/pareva-tutto-tranquillo-poi-l-inferno-cabras-17-anni-di-botte-dal-136-956979.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T17:00:36+00:00"/>
    <meta property="og:title" content="&quot;Pareva tutto tranquillo, poi l'inferno&quot;. Cabras, 17 anni di botte dal marito violento"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">in tribunale</h6>
      <h1>"Pareva tutto tranquillo, poi l'inferno". Cabras, 17 anni di botte dal marito violento</h1>
      <h2>Il drammatico racconto di una donna in tribunale: non solo botte, anche minacce, impedimenti, mortificazioni di natura sessuale e tanto altro. L'ex marito è finito a processo</h2>
      <address><time datetime="2019-11-25T17:00:36+00:00">25 Nov 2019, 17:00</time> by <a rel="author" href="https://www.unionesarda.it/autore/valeria_pinna/10327" target="_blank">Valeria Pinna</a></address>
      <p>É stato il racconto di un inferno quello fatto da una cinquantacinquenne di Cabras in Tribunale. La donna, assistita dall'avvocata Cristina Puddu, ha ricostruito tutte le offese, le minacce col fucile e le botte subite dall'ex marito in 17 anni.</p>
      <p>L'ex compagno, 59 anni di Cabras, è accusato di maltrattamenti. Sposati dal 1984, dopo un iniziale periodo di tranquillità erano iniziati gli atteggiamenti violenti ed eccessivamente possessivi dell'uomo.</p>
      <p>Poi, dal 2000 e fino a due anni fa, c'è stato un crescendo di maltrattamenti fisici, psicologici e persino volenze economiche. La cinquantacinquenne, davanti al giudice Marco Mascia e al pubblico ministero Giuseppe Scarpa, ha ricordato quei momenti drammatici tra insulti, minacce pesanti e persino mortificazioni di natura sessuale.</p>
      <p>E poi le percosse che lei, proveniente da una famiglia all'antica, aveva sempre tenuto per sé e non aveva mai avuto il coraggio di denunciare. L'ex marito, assistito dall'avvocato Rinaldo Saiu, era autoritario, le permetteva di uscire soltanto per andare al lavoro poi doveva stare a casa e occuparsi dei figli. La donna ha riferito che era arrivato persino ad impedirle di andare al funerale della sorella, che qualche tempo fa è morta fuori dalla Sardegna.</p>
      <p>Non solo: l'ex marito avrebbe preteso di gestire i soldi che la donna guadagnava col suo lavoro. In Aula l'uomo si è difeso sostenendo che quanto dichiarato dalla ex moglie non fosse vero, anzi sarebbe stata lei la spendacciona.</p>
      <p>Il processo è stato aggiornato al 22 giugno.</p>
    </article>
  </body>
</html>