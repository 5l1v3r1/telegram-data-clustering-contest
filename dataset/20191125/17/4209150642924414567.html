<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Noci-na-betonu-sve-hladnije-za-migrante/570448?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T17:30:00+00:00"/>
    <meta property="og:title" content="Noći na betonu sve hladnije za migrante"/>
    <meta property="og:description" content="​TUZLA - Na autobuskoj stanici u Tuzli, gdje borave migranti, situacija je sve teža jer je sve hladnije, a odabrana lokacija za migrantski kamp nije dobila zeleno svjetlo lokalne zajednice."/>
  </head>
  <body>
    <article>
      <h1>Noći na betonu sve hladnije za migrante</h1>
      <address><time datetime="2019-11-25T17:30:00+00:00">25 Nov 2019, 17:30</time> by <a rel="author">Nataša Tadić</a></address>
      <p>​TUZLA - Na autobuskoj stanici u Tuzli, gdje borave migranti, situacija je sve teža jer je sve hladnije, a odabrana lokacija za migrantski kamp nije dobila zeleno svjetlo lokalne zajednice.</p>
      <p>Zamotani u jakne, deke, jorgane i ćebad, bez toaleta i ikakvih minimalnih uslova, migranti spavaju na autobuskoj stanici čekajući bus za dalje. Pored njih i hrpa odjeće, obuće, hrane, smeća. U svemu tome, improvizovani krevet je napravio Esef Mani iz Pakistana.</p>
      <p>"Zahvalni smo građanima Tuzle jer nas podržavaju, donose nam hranu, deke, ali glavni problem je neuslovnost. Mi smo ovdje na hladnoći, jutra su izuzetno hladna", kazao je ovaj Pakistanac.</p>
      <p>S obzirom na to da su mjesta uz objekat autobuske stanice popunjena, dio migranata spava u neposrednoj blizini na platou željezničke stanice, faktički između vozova i šina, na vjetrometini i hladnoći.</p>
      <p>"Zima je. Ljudi dolaze i donose nam stvari, ali nama je cilj ići u zemlje gdje ćemo biti sigurni. Oni nama ovdje pomažu nekako, ali ne mogu nam pomoći na duže vrijeme", rekao je Jargul Pram iz Avganistana.</p>
      <p>Od početka o migrantima brine grupa volontera, koji kažu da su na izmaku snage, jer više ne znaju kako pomoći najmanje 100 migranta dnevno koji dolaze iz pravca Srbije ili iz pravca Bihaća, gdje su mnogi od njih pokušavali preći granicu s Hrvatskom, ali bezuspješno.</p>
      <p>"Vjerovatno će biti još gore kada budu niže temperature. Tuzlanski volonteri su toliko umorni i iscrpljeni i psihički i fizički da mi više ne možemo upratiti ni koliko ljudi dolazi niti koliko odlazi ni ko su novi ljudi. Jednostavno, nastojimo im olakšati s onim najosnovnijim i to je to", ispričao je volonter Senad Pirić.</p>
      <p>Vlada FBiH je odredila kasarnu Ljubače za potencijalni migrantski kamp, što je izazvalo val negodovanja mještana, lokalne zajednice, kantona. Grad Živinice, na čijoj teritoriji je kasarna, objavio je informaciju da je to područje djelimično minirano te se čakaju dalje aktivnosti nadležnih institucija. Mještani okolonih naselja održali su niz sastanaka, ali i protesta, gdje su jasno kazali da neće migrante.</p>
    </article>
  </body>
</html>