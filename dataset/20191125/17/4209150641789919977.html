<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/fudbal/Flik-o-cuvenom-polufinalu-1991-Podvig-Zvezde/570465?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T17:01:52+00:00"/>
    <meta property="og:title" content="Flik o čuvenom polufinalu 1991: Podvig Zvezde"/>
    <meta property="og:description" content="Trener Bajerna Hans Flik pozvao je svoje fudbalere na oprez za meč protiv Crvene zvezde u Ligi šampiona, posebno zbog bučne atmosfere u Beogradu."/>
  </head>
  <body>
    <article>
      <h1>Flik o čuvenom polufinalu 1991: Podvig Zvezde</h1>
      <address><time datetime="2019-11-25T17:01:52+00:00">25 Nov 2019, 17:01</time> by <a rel="author">Tanjug</a></address>
      <p>Trener Bajerna Hans Flik pozvao je svoje fudbalere na oprez za meč protiv Crvene zvezde u Ligi šampiona, posebno zbog bučne atmosfere u Beogradu.</p>
      <p>Flik, koji je nedavno zamijenio Hrvata Nika Kovača na klupi velikana iz Minhena, smatra da će biti znatno drugačiji meč nego što je bio na Alijanc areni (3:0).</p>
      <p>"Moramo da budemo maksimalno skoncentrisani. Znamo da je Zvezda ranije pobjeđivala velike ekipe. Tražićemo trijumf kako bismo završili posao oko prvog mjesta", rekao je Flik na konferenciji za novinare u Beogradu.</p>
      <p>Flik se nada pravoj reakciji njegovog tima na buku sa tribina već od starta.</p>
      <p>"Utakmice na svom terenu se uvijek razlikuju u odnosu kada si u gostima. Atmosfera je ovdje posebna, ukazao sam igračima na tu činjenicu i jedva čekam da osjetim atmosferu koja jača protivnika. Zato je cilj da od prvog minuta pokažemo snagu".</p>
      <p>Džerom Boateng je spreman, kaže Flik, ali još uvek nije donio odluku oko startne postave.</p>
      <p>Domaće medije podsjetili su Flika na čuveno polufinale Kupa evropskih šampiona između Crvene zvezde i Bajerna 1991. godine.</p>
      <p>"Tada sam otišao u Keln. Davno je bilo, ne mogu da se sjetim šta je tačno bilo. Njemačka javnost je to shvatila kao podvig Zvezde", zaključio je Flik.</p>
      <p>
        <b>Da "ugasimo" navijače i pobijedimo Zvezdu</b>
      </p>
      <p>Fudbaler Bajerna Leon Gorecka kaže da je ekipa iz Minhena jako motivisana da pobijedi Crvenu zvezdu u Beogradu i potvrdi prvo mjesto B grupe Lige šampiona.</p>
      <p>Gorecka je dodao da je podatak da nijedan njemački tim nije prošao u osminu finala sa svih šest pobjeda razlog više za trijumf.</p>
      <p>"Hoćemo da nastavimo sa pobjedama i da ovjerimo prvo mjesto. Zato smo posebno motivisani", rekao je Gorecka na konferenciji za novinare u Beogradu.</p>
      <p>Reprezentativac Njemačke sa nestrpljenjem čeka da istrči na teren stadiona "Rajko Mitić" zbog ambijenta.</p>
      <p>"Očekujem emotivnu atmosferu, navijači su poznati po tome. Radujemo se, lično volim kad su takva dešavanja na tribinama. Naš zadatak biće da "ugasimo" atmosferu na terenu".</p>
      <p>Za novog trenera Hansa Flika kaže da je napravio razliku u defanzivnom dijelu.</p>
      <p>"Itekako smo primijetili veliku razliku. Trener Flik nam je objasnio šta traži, fokus je bio na defanzivi. Bajern je u prošloj sezoni primio previše golova", naveo je on, prije nego što je iz Zvezde izdvojio bivšeg reprezentativca Njemačke Marka Marina.</p>
      <p>"Marin je naravno svima poznat u Njemačkoj. Imaju dva krila sa punim potencialom, jako su brza. Zvezda će biti jako motivisana i tražiće bodove kako bi nastavila put u Evropi".</p>
      <p>Utakmica 5. kola B grupe Lige šampiona Crvena zvezda - Bajern zakazana je za sutra od 21 sat na stadionu "Rajko Mitić".</p>
    </article>
  </body>
</html>