<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/advarer-mot-enorm-vapenopprustning/71858253"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T17:43:00+00:00"/>
    <meta property="og:title" content="Advarer mot enorm våpenopprustning"/>
    <meta property="og:description" content="- Det var ikke mangel på våpen som førte til revolusjonen i Ukraina, sier Thorbjørn Jagland."/>
  </head>
  <body>
    <article>
      <h1>Advarer mot enorm våpenopprustning</h1>
      <h2>- Det var ikke mangel på våpen som førte til revolusjonen i Ukraina, sier Thorbjørn Jagland.</h2>
      <address><time datetime="2019-11-25T17:43:00+00:00">25 Nov 2019, 17:43</time> by <a rel="author">Kirsten Karlsen</a></address>
      <p>- Det var ikke ikke mangel på våpen som førte til opprøret i Tunisia, revolusjonen i Ukraina eller nå opprøret i Hongkong. Det er korrupsjon, dårlige levekår og ustabilitet som folk gjør opprør mot, og som fører til krig, sier Thorbjørn Jagland til Dagbladet.</p>
      <h3>Skriver bok</h3>
      <p>Etter 10 år i Strasbourg, som generalsekretær for Europarådet, er tidligere Ap-leder, tidligere statsminister og tidligere stortingspresident Thorbjørn Jagland tilbake i Norge. Han skriver sin biografi, der han trolig vil komme med sin versjon av den såkalte lederstriden med Jens Stoltenberg i åra fram mot 2002, da Jagland gikk av. Men det vil Jagland ikke snakke om nå.</p>
      <p>I dag ble han hedret av Ap og LO med et seminar om internasjonal politikk, spesielt europeiske spørsmål. Hovedtaler var visepresidenten for EU-kommisjonen, Frans Timmermans, som kommer fra det nederlandske arbeiderpartiet.</p>
      <p>Timmermans berømmet Jagland for å stå opp for menneskerettigheter, kritisk tenkning og dialog i ei tid da polarisering og alternative fakta er på frammarsj, også innenfor EU.</p>
      <h3>Enorm opprustning etter Krim</h3>
      <p>Jagland kom med flere utenrikspolitiske spark. Neste uke møtes Nato-landene til toppmøte i London. Nato har, under generalsekretær Jens Stoltenbergs ledelse, stått for den største militære opprustningen etter den kalde krigen. Opprustningen startet etter at Russland annekterte Krim og startet hybrid krigføring mot Øst-Ukraina.</p>
      <p>På Nato-toppmøtet i Wales vedtok landene å bevege seg mot å bruke 2 prosent av landenes bruttonasjonalprodukt til forsvar. Milliardene strømmer inn, selv om USAs president Donald Trump kommer til å være misfornøyd med at USA fortsatt må ta for stor del av byrden.</p>
      <h3>- Løser ingen problemer</h3>
      <p>Jagland vil ikke mene noe om hvor mye man skal bruke på forsvar.</p>
      <p>- Jeg sier bare at den opprustningsspiralen vi har nå, som er enorm, den er det ingen som protesterer mot. Det er et tankekors, for opprustningen står ikke i forhold til verdens problemer, sier Jagland.</p>
      <p>I sin tale sa han at Russlands invasjon ikke begynte med annekteringen av Krim, men med det korrupte regimet folket gjorde opprør mot.</p>
      <p>På Facebook utdyper Jagland:</p>
      <p>«Tragedien i Ukraina med den ulovlige annektering av Krim og konflikten i Donbass ble et klimaks i en maktkamp som bygget seg opp mellom Russland og det såkalte Vesten. Gorbatsjov ble lovet at NATO ikke ville utvide seg østover mot at han godtok gjenforening av Tyskland.</p>
      <h3>- Har gjort Russland til fiende</h3>
      <p>Da Russland kom seg på fote igjen og flåtebasen på Krim kunne gå tapt etter revolusjonen og at NATO kunne komme til å flytte sin grense helt opp mot den russiske, slo man tilbake.</p>
      <p>I den danske ambassaden der jeg holdt tale denne uka, spurte jeg: hvordan kunne det gå slik, at Europa gjorde Russland til sin fiende og at Russland gjorde Europa til sin fiende.»</p>
      <p>Jagland mener Sikkerhetsrådets medlemmer svikter sine oppgaver slik de er nedfelt i FN-charteret.</p>
      <p>- De handler ikke på vegne av alle, men på vegne av seg selv. Nå får vi en militæropprustning verden ikke har sett maken til og som ikke står i forhold til det som er problemene i verden, sier han.</p>
      <h3>Berget Russlands plass</h3>
      <p>I den siste parlamentarikerforsamlingen i Europarådet før Thorbjørn Jagland gikk av som generalsekretær, sto det en hard kamp om Russlands plass i Europarådet.</p>
      <p>Etter annekteringen av Krim, ble Russland kastet ut. Flere land, blant dem Ukraina, ville nekte Russland plass og stemmerett. Men Thorbjørn Jagland sloss for Russlands plass i Europarådet, og vant.</p>
      <h3>- Ville vært katastrofe</h3>
      <p>- Annekteringen av Ukraina var en uhyrlig handling og brudd på folkeretten, men at det ville vært fullstendig feil å utestenge Russland fra Europarådet. Vi kan ikke la dette store landet gli ut av Europarådet, sier Jagland.</p>
      <p>Han viser til at russerne ikke lenger kunne gått til den europeiske menneskerettsdomstol med sine saker.</p>
      <p>- Det ville vært katastrofalt hvis Russland hadde blitt skjøvet ut. Det hadde økt spenningsnivået i Europa, sier Jagland.</p>
      <h3>- Stor verdi</h3>
      <p>- Det var bra at Jagland og flere med han sikret at Russland forblir i Europarådet. Det er så mange institusjoner og grunnleggende tekster der, at det å miste å miste Russland, Tyrkia og Ukraina, som har autoritære styretrekk, ville skade mer enn det ville gagne, sier Ap-leder Jonas Gahr Støre.</p>
      <p>- At 140 millioner russere beholder muligheten til å få sine rettigheter prøvet ved en europeiske menneskerettighetsdomstol, det å holde russiske myndigheter forpliktet til konvensjonenes bokstav, det har stor verdi.</p>
      <p>Men det krever at landene tar konvensjonenes ord på alvor, men det finnes andre, slik at</p>
      <p>Også NUPI-forsker og Russland-ekspert Julie Wilhelmsen mener det er viktig at Russland beholder plassen i Europarådet, selv om det også kan argumenteres mot.</p>
      <p>Hun sier medlemskapet i Europarådet har gitt Russland en mal når lovene skal reformeres, og at menneskerettighetsorganisasjoner og russiske borgere kan bruke domstolen i Strasbourg når de ikke når fram i russiske domstoler.</p>
      <p>- Den russiske staten nekter å samarbeide og undergraver den europeiske menneskerettighetsdomstolen som institusjon. Hvis de ikke leverer etter forpliktelsene, kan også andre land følge etter, sier Wilhelmsen.</p>
      <p>Samtidig ser Russland på Europarådet som et vestlig organ, der Russland systematisk blir dømt ved domstolen.</p>
      <p>- De ser på dette som en vestlig måte å straffe Russland på, sier Wilhelmsen.</p>
      <h3>- Handel med Kina går foran</h3>
      <p>Jagland påpekte at vestens ulike vurderinger av Kina og Russland.</p>
      <p>- Begge land har annektert territorier i strid med folkeretten. Men Russland er medlem av Europarådet. Det er forpliktet av artikler som gjør at det ikke er dødsstraff i Russland, og det er totalforbud mot tortur og tvangsarbeid. Men slik er det ikke i Kina, som har utstrakt bruk av dødsstraff, tvangsarbeidsleirer og tortur. Men vi har bare sanksjoner mot Russland, sa Jagland.</p>
      <p>Han mener geopolitikk og handelsinteresser går foran arbeidet for menneskerettigheter.</p>
      <figure>
        <img src="https://dbstatic.no/71858710.jpg?imageId=71858710&amp;width=1024&amp;height=615"/>
        <figcaption><b>TILBAKE I AP:</b> Tidligere statsminister, Ap-leder og avgått generalsekretær i Europarådet, Thorbjørn Jagland, ble i dag hyllet med et eget seminar om europeiske og inernasjonale sprsmål. I Samfunnssalen var det mange kjente, som tidligere LO-leder Yngve Hågensen. Ap-leder Jonas Gahr Støre og LO-leder Hans-Christian Gabrielsen takket Jagland for å ha stått opp for menneskerettigheter også i møte med europeiske stormakter. Foto: Berit Roald / NTB scanpix Vis mer</figcaption>
      </figure>
      <p>- Med Kina er det viktigere enn alt å drive handel, sa Jagland.</p>
      <p>Det var også han som ledet Nobelkomiteen da fredsprisen ble gitt til den kinesiske dissidenten Liu Xiaobo i 2010, en tildeling som førte til en langvarig diplomatisk isfront mellom Kina og Norge. I dag er forholdet normalisert, og Norge og Kina har gjenopptatt forhandlingene om en frihandelsavtale.</p>
      <p>.</p>
    </article>
  </body>
</html>