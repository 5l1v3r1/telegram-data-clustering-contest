<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/oi_perioxes_pou_xtypane_kokkino_sto_xrimatistirio_tis_ktimatagoras_pou_kai_poso_exoun_auksithei_oi_times-589560/"/>
    <meta property="og:site_name" content="Real.gr"/>
    <meta property="article:published_time" content="2019-11-25T17:30:00+00:00"/>
    <meta property="og:title" content="Tον Απρίλιο του 2020 ανοίγει τις πόρτες του το νέο ξενοδοχείο της ΛΑΜΨΑ"/>
    <meta property="og:description" content="Στο χρηματιστήριο της κτηματαγοράς, το Κουκάκι, το Κολωνάκι, ο Λυκαβηττός, η Γλυφάδα, το Ελληνικό αλλά και η Καλλιθέα, η Κυψέλη και το Μεταξουργείο κάνουν limit up."/>
  </head>
  <body>
    <article>
      <h1>
        <a href="https://www.real.gr/oikonomia/arthro/ton_aprilio_tou_2020_anoigei_tis_portes_tou_to_neo_ksenodoxeio_tis_lampsa-589524/">Tον Απρίλιο του 2020 ανοίγει τις πόρτες του το νέο ξενοδοχείο της ΛΑΜΨΑ</a>
      </h1>
      <address><time datetime="2019-11-25T17:30:00+00:00">25 Nov 2019, 17:30</time> by <a rel="author">Με πληροφορίες από την εφημερίδα «TΑ ΝΕΑ»</a></address>
      <p>
        <b>Στο χρηματιστήριο της κτηματαγοράς, το Κουκάκι, το Κολωνάκι, ο Λυκαβηττός, η Γλυφάδα, το Ελληνικό αλλά και η Καλλιθέα, η Κυψέλη και το Μεταξουργείο κάνουν limit up.</b>
      </p>
      <p>Οι τιμές πώλησης των κατοικιών στις περιοχές αυτές έχουν εκτοξευθεί στα ύψη καταγράφοντας αυξήσεις που υπερβαίνουν ακόμα και το 70%.</p>
      <p>Τα ακίνητα είναι οι νέες «μετοχές» στις οποίες επιλέγουν να επενδύσουν Έλληνες και ξένοι βλέποντας ότι προσφέρουν υπεραξίες και αποδόσεις.</p>
      <p>Σε πολλές γειτονιές του Λεκανοπεδίου τα σπίτια μόλις βγουν στην αγορά γίνονται περιζήτητα. Αλλάζουν χέρια το πολύ μέσα σε 2 μήνες, όταν πριν από τριετία βρίσκονταν στα αζήτητα.</p>
      <p>
        <b>Airbnb και Golden Visa</b>
      </p>
      <p>Airbnb και Golden Visa σε συνδυασμό με την αύξηση του τουρισμού στη χώρα μας ανέτρεψαν τον χάρτη της κτηματαγοράς εκτοξεύοντας τις τιμές των ακινήτων κατά 30%, 40%, 50% και ακόμη ψηλότερα σε σύγκριση με το 2015.</p>
      <p>Εκτός από το Κουκάκι, όπου η μέση τιμή πώλησης των διαμερισμάτων ανέρχεται σε 3.200 ευρώ το τετραγωνικό, το Παγκράτι, το Μεταξουργείο όπου κυριαρχεί η μόδα της Airbnb αλλά και το Κολωνάκι το οποίο αποτελεί σταθερή αξία με τα διαμερίσματα να πωλούνται κατά μέσο όρο 4.800 ευρώ το τετραγωνικό μέτρο, στο ραντάρ των υποψήφιων αγοραστών βρίσκονται νέες περιοχές και νέες κατηγορίες ακινήτων που προσφέρουν αυξημένες αποδόσεις. Εξάρχεια, Κυψέλη, Ευελπίδων, Βοτανικός, Αμπελόκηποι, Γουδή, πλατεία Αττικής, Αγ. Νικόλαος, Αγ. Ελευθέριος , Καισαριανή αποτελούν τα νέα hot spots της αγοράς ακινήτων καθώς στις περιοχές αυτές τα διαμερίσματα αλλάζουν χέρια μέσα σε λίγους μήνες από τη στιγμή θα βγουν στην αγορά.</p>
      <p>Όπως εξηγεί μιλώντας στην εφημερίδα “Tα ΝΕΑ “ ο πρόεδρος του Πανελλαδικού Δικτύου Κτηματομεσιτών E-Real Estates, Θεμιστοκλής Μπάκας λόγω των αυξήσεων των τιμών πώλησης που καταγράφηκαν σε περιοχές που αποτελούσαν του top προορισμούς για τη βραχυχρόνια μίσθωση π.χ. Κουκάκι , Κολωνάκι, Μετς, οι επενδυτές αναζήτησαν νέες περιοχές πλησίον του κέντρου της Αθήνας που συνδέονται με τα μέσα μαζικής μεταφοράς και κυρίως το μετρό, με το κόστος αγοράς να μην ξεπερνά τα 500-600 ευρώ /τ.μ αν πρόκειται για παλαιά ακίνητα που χρήζουν ανακαίνισης ή νεόδμητα των οποίων η τιμή πώλησης είναι ευκαιρία.</p>
      <p>Στην αναζήτηση των νέων περιοχών, πολλοί επέλεξαν γειτονιές της Κυψέλης , της πλατείας Αττικής, των Αμπελοκήπων. Τα ακίνητα των συγκεκριμένων περιοχών όταν βρέθηκαν στις πλατφόρμες βραχυχρόνιας μίσθωσης , λόγω του χαμηλού κόστους αγοράς ή /και ανακαίνισης , έδωσαν τη δυνατότητα στους ιδιοκτήτες να ζητούν μικρότερο ημερήσιο μίσθωμα από ότι στις καλές περιοχές, με αποτέλεσμα να αρχίζουν να κερδίζουν το ενδιαφέρον των τουριστών.</p>
      <p>
        <b>Το προφίλ των ξένων</b>
      </p>
      <p>Οι ξένοι προτιμούν την ελληνική αγορά ακινήτων για να επενδύσουν καθώς οι τιμές πώλησης των κατοικιών παρά την αύξηση που καταγράφουν την τελευταία διετία παραμείνουν ελκυστικές σε σύγκριση με άλλες ευρωπαϊκές χώρες. Το προφίλ των ξένων αγοραστών σκιαγραφεί ο Θεμιστοκλής Μπάκας:</p>
      <p>
        <b>-Κινέζοι:</b>
      </p>
      <p>Κυριαρχούν στην Golden Visa με 3.464 άδειες επενδυτών. Οι Κινέζοι για την αγορά ακινήτου διαθέτουν κυρίως 250.000 ευρώ που αποτελεί το ελάχιστο ποσό για την απόκτηση άδειας διαμονής. Στοχεύουν κυρίως σε ακίνητα που μπορούν να εγγραφούν σε πλατφόρμες βραχυχρόνιας μίσθωσης ώστε να εκμεταλλεύονται το διαμέρισμα το διάστημα που δεν διαμένουν στην Ελλάδα. Με στόχο τη διαμονή λίγους μήνες τον χρόνο, επιλέγουν κυρίως περιοχές της Αθηναϊκής Ριβιέρας (Π.Φάληρο, Ν.Σμύρνη, Γλυφάδα, Βούλα, Άλιμος κλπ). Αν πρόκειται για επένδυση επικεντρώνονται στο Δήμο Αθηναίων καθώς και στους όμοιους δήμους αναζητώντας ακίνητα που πωλούνται έως 700 ευρώ/τ.μ και χρήζουν ανακαίνισης.</p>
      <p>
        <b>-Ισραηλινοί:</b>
      </p>
      <p>Οι Ισραηλινοί τα προηγούμενα χρόνια αγόραζαν ακίνητα αξίας από 351.000 ευρώ έως και 650.000 ευρώ τα οποία δεν απαιτούσαν ανακαίνιση ή βελτιώσεις. Οι επενδύσεις πραγματοποιούν κυρίως για εκμετάλλευση των ακινήτων καθώς και για την απόκτηση της Χρύσης Βίζας. Πλέον τα δεδομένα έχουν αλλάξει, οι Ισραηλινοί σε μεγάλο ποσοστό ακολουθούν τα χνάρια των Κινέζων εκτός από ελάχιστες εταιρείες που επενδύουν πραγματικά στο real estate της χώρας. Σήμερα οι Ισραηλινοί δημιουργούν κατασκευαστικές και μεσιτικές εταιρείες στην Ελλάδα , επενδύουν κυρίως σε ακίνητα αξίας έως 700-800 ευρώ /τ.μ, με στόχο την άμεση ανακαίνιση τους και τη μεταπώληση σε ομοεθνείς τους με στόχο τη Χρυσή Βίζα ή /και σε Έλληνες ενδιαφερομένους σε τιμές προσαυξημένες κατά 20% -30% , συμπεριλαμβανομένου του κόστους αγοράς και ανακαίνισης. Οι Ισραηλινοί διαθέτουν το ίδιο διαμέρισμα σε δύο διαφορετικές τιμές- άλλη η τιμή για τον ομοεθνή τους και τον Κινέζο που στοχεύει στην Golden Visa και άλλη για τον εγχώριο –Έλληνα αγοραστή.</p>
      <p>
        <b>-Ελληνογερμανοί, Ινδοί και Λιβανέζοι:</b>
      </p>
      <p>Αρκετοί Ελληνογερμανοί έχουν ξεκινήσει το τελευταίο διάστημα να επενδύουν σε ακίνητα στο κέντρο της Αθήνας με στόχο την απόκτηση κατοικίας στην πατρίδα βλέποντας παράλληλα, ότι η κίνηση αυτή αποτελεί και μια καλή επένδυση –αποταμίευση των οικονομιών τους που μπορεί να αποφέρει μηναία εισοδήματα. Οι Ινδοί έχουν εμφανιστεί το τελευταίο διάστημα στην κτηματαγορά του κέντρου της Αθήνας επιλέγοντας διαμερίσματα με σκοπό τόσο την Golden Visa όσο και την άμεση μακροχρόνια μίσθωση με στόχο το μηναίο εισόδημα. Οι Λιβανέζοι επιλέγουν κυρίως κατοικίες με στόχο τη Χρυσή Βίζα και σε πολλές περιπτώσεις προτιμούν περιοχές εκτός Αττικής.</p>
      <figure>
        <img src="https://media.real.gr/filesystem/images/20191125/low/aki_252863_180636.PNG"/>
      </figure>
    </article>
  </body>
</html>