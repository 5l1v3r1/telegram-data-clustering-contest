<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623371/%D9%85%D8%A7%D8%AC%D8%B1%D8%A7%DB%8C-%D9%85%D9%87%D8%A7%D8%AC%D8%B1%D8%AA-%D8%B9%D9%84%DB%8C-%DA%A9%D8%B1%DB%8C%D9%85%DB%8C-%D8%A8%D9%87-%DA%A9%D8%A7%D9%86%D8%A7%D8%AF%D8%A7-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T17:50:00+00:00"/>
    <meta property="og:title" content="ماجرای مهاجرت علی کریمی به کانادا چیست؟"/>
    <meta property="og:description" content="علی کریمی قصد دارد ایران را برای سفر به مقصد کانادا ترک کند؛ سفری که گفته می شود یک سفر کاری و تفریحی خواهد بود."/>
  </head>
  <body>
    <article>
      <h1>ماجرای مهاجرت علی کریمی به کانادا چیست؟</h1>
      <address>
        <time datetime="2019-11-25T17:50:00+00:00">25 Nov 2019, 17:50</time>
      </address>
      <p>
        <i>علی کریمی قصد دارد ایران را برای سفر به مقصد کانادا ترک کند؛ سفری که گفته می شود یک سفر کاری و تفریحی خواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبر سفر علی کریمی به کشور کانادا موجی از نظرها را در فضای رسانه ای و مجازی به راه انداخت. خیلی ها این سفر را یک مهاجرت و چیزی شبیه مهاجرت علیرضافغانی تلقی کردند اما خبرهای نزدیک به واقعیت حاکی است که جادوگر قصد ماندن ندارد.</p>
      <p>علی کریمی بعد از حضورش در تیم سپیدورد رشت و دوران کوتاهی که در این تیم داشت، عملا از فضای جدی فوتبال فاصله گرفت و بیشتر تمرکزش را روی کلاس های مربیگری گذاشت. در مدت زمانی که کریمی از فوتبال فاصله داشت گفته می شد پیشنهاداتی برای حضور مجددش در لیگ برتر و همچنین تیم امید ایران داشته است اما جادوگر هیچکدام از این پیشنهادات را نپذیرفت.</p>
      <figure>
        <img src="https://aftabnews.ir/files/fa/news/1398/9/4/363584_970.jpg"/>
      </figure>
      <p>او که از محبوب ترین چهره های ورزش ایران است همیشه یک پای ثابت کارها و حمایت های اجتماعی در مسایلی چون زلزله و سیل امسال بوده است و در مدت زمان جدایی اش از فوتبال نیز بیشتر رویکردش به خصوص در فضای مجازی نقدهای اجتماعی بوده است. با این وجود جادوگر که حتی یک پست ساده اش در اینستاگرام هزاران لایک و کامنت می گیرد، در این ماه های اخیر بیش از هر زمان دیگری سکوت اختیار کرده است.</p>
      <p>او زمانی منتقد جدی و معترض به مدیران فدراسیون فوتبال بود در این ماه ها خیلی به ندرت این موضع را پیگیری کرد. آخرین اخباری که از او منتشر شد تلاش و تمرینات سختی بود که در سالن بدنسازی انجام می داد و مشخص بود که او روی فرم ایده آلی از نظر بدنی قرار دارد.</p>
      <p>با این حال امروز این خبر منتشر شد که علی کریمی ایران را به مقصد کانادا ترک خواهد کرد. براساس این خبر او اکنون در حال انجام امور اداری مربوط به این سفر است و بزودی به همراه خانواده اش به این کشور سفر خواهد کرد. اما آنچه درباره علی کریمی گفته می شود این است که این یک سفر تفریحی و کاری است و او قصد مهاجرت ندارد.</p>
    </article>
  </body>
</html>