<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_kanada-mozhe-znyati-sankciyi-z-portnova-pitannya-za-gpu-zmi/939873"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T17:32:00+00:00"/>
    <meta property="og:title" content="Канада може зняти санкції з Портнова. Питання за ГПУ - ЗМІ"/>
    <meta property="og:description" content="Якщо генпрокуратура України не повідомить уряд Канади про наявність підстав для продовження санкцій проти колишнього заступника Адміністрації Януковича Андрія Портнова, то з нього їх знімуть. Про це повідомляє &quot;Радіо Свобода&quot;, посилаючись на джерела в уряді Канади. &quot;Наразі в Оттаві ..."/>
  </head>
  <body>
    <article>
      <h1>Канада може зняти санкції з Портнова. Питання за ГПУ - ЗМІ</h1>
      <address><time datetime="2019-11-25T17:32:00+00:00">25 Nov 2019, 17:32</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939873_w_300.jpg?v=0"/>
        <figcaption>Цьогоріч Канада продовжила санкції щодо Януковича. Фото: ukrinform.ua</figcaption>
      </figure>
      <p>Якщо генпрокуратура України не повідомить уряд Канади про наявність підстав для продовження санкцій проти колишнього заступника Адміністрації Януковича <b>Андрія Портнова</b>, то з нього їх знімуть.</p>
      <p>Про це повідомляє <a href="https://www.radiosvoboda.org/a/news-schemes-portnov-canada-sanktsiyi/30290941.html?fbclid=IwAR3ww8K-04iLkO0e4mjG-ryiYJh7Zxqe0U68_0CTRmvfwPtfoNloosc-ccA">"Радіо Свобода"</a>, посилаючись на джерела в уряді Канади.</p>
      <p>"Наразі в Оттаві тривають дискусії про це і рішення щодо зняття санкцій з Портнова може опинитися на порядку денному нового уряду в найближчі тижні", - повідомили виданню співрозмовники.</p>
      <p>Підставою для можливого перегляду санкцій став лист тодішнього заступника генпрокурора <b>Сергія Кізя</b>, відправлений ним в Канаду наприкінці липня 2019 року.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_na-hj-idi-portnov-zhorstko-kriv-matom-i-pogrozhuvav-prokuroram18-/938665"/>
      </related>
      <p>На запит адвокатів Портнова Кізь видав листа, де стверджувалося, що "щодо Портнова не проводиться досудових розслідувань і що він не має процесуального статусу підозрюваного, обвинуваченого або підсудного".</p>
      <p>Екс-заступник генпрокурора також поінформував посольство України в Канаді та Міністерство закордонних справ і міжнародної торгівлі Канади про те, що "станом на 29 липня юридичні підстави для перебування Андрія Портнова у санкційному списку відсутні".</p>
      <p>Джерела в канадському уряді пояснюють: у разі, якщо нове керівництво ГПУ не поділяє позицію, викладену в листі свого наразі звільненого працівника, та має іншу інформацію, воно в найкоротші терміни має поінформувати про це Канаду.</p>
      <blockquote>Санкції проти Андрія Портнова наклали 5 березня 2014 року після того, як Генеральна прокуратура направила тодішньому прем'єр-міністру Канади Стівену Гарперу листа. Тоді повідомили, що "правоохоронними органами України було розпочато низку кримінальних проваджень, вчинених високопосадовцями", серед яких – Андрій Портнов.<br/>Цьогоріч Канада продовжила санкції щодо Віктора Януковича та його соратників іще на п'ять років.</blockquote>
    </article>
  </body>
</html>