<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/analizi/262/a/zashto-cherniiat-petyk-e-losh-za-biznesa-293828/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T17:14:00+00:00"/>
    <meta property="og:title" content="Защо Черният петък е лош за бизнеса?"/>
    <meta property="og:description" content="Данните за продажбите в рамките на този ден могат да са подвеждащи, когато се види ефектът в дългосрочен план, сочи анализ на Quartz"/>
  </head>
  <body>
    <article>
      <h1>Защо Черният петък е лош за бизнеса?</h1>
      <h2>Данните за продажбите в рамките на този ден могат да са подвеждащи, когато се види ефектът в дългосрочен план, сочи анализ на Quartz</h2>
      <address><time datetime="2019-11-25T17:14:00+00:00">25 Nov 2019, 17:14</time> by <a rel="author">Елена Кирилова</a></address>
      <p>През 2018 г. американците похарчиха 6,2 млрд. долара за Черния петък и 7,9 млрд. долара в рамките на Кибер понеделника. Това са съответно 23,6% и 19,7% растеж на годишна база, да не говорим, че Кибер понеделникът миналата година се оказа най-големият ден за онлайн пазаруване в Съединените щати за всички времена.</p>
      <p>Всичко това звучи като добра новина за търговците на дребно. Но не е, пише в свой анализ Quartz.</p>
      <p>Реалността е, че уикендът, включващ Деня на благодарността, се превърна във време, в което търговците на дребно се отнасят с най-лошите си клиенти като с кралски особи.</p>
      <p>За онези търговци, които са достатъчно смели да се опълчат на статуквото, има начини да преосмислят Черния петък, за да сведат до минимум щетите или поне да го превърнат в наистина ценна възможност за подобряване на отношенията си с клиентите, различна от това просто да правят прекалено големи отстъпки. Но на първо място търговците трябва да разберат защо точно сегашният модел на разпродажби е толкова голям проблем.</p>
      <p>
        <b>Проблемът със стойността</b>
      </p>
      <p>Много от стратегиите на търговците на дребно не са свързани с осъзнаването, че не всички клиенти имат еднаква стойност. Има клиенти с висока стойност, които имат постоянна връзка с търговеца и правят високомаржови покупки през годината.</p>
      <p>След това са клиентите с ниска стойност – такива привлича Черният петък. Те нямат почти никаква връзка и лоялност с търговеца и от време на време правят покупки, които обикновено са с нисък марж. В рамките на Черния петък търговците на дребно са склонни да инвестират прекалено много в клиенти с ниска стойност, надявайки се, че по някакъв начин те ще се превърнат в такива с висока стойност.</p>
      <p>Да, данните за продажбите могат да са големи, но цената: допълнителни часове, допълнително заплащане и бонус кавги в замяна на покупки с нисък марж, направени от клиенти, които вероятно няма да пазаруват отново от същото място, или поне до следващата година.</p>
      <p>Черният петък не е най-големият ден за продажби за годината. Този ден обикновено се пада точно преди Коледа, а печалбата често не е значително по-висока за търговците, които се впускат в това приключение, в сравнение с тези, които са по-консервативни.</p>
      <p>Ето няколко начина, по които търговците на дребно могат да загърбят сценария от Черния петък и да се насочат към празниците, мислейки по-фокусирано за клиента, което да се отплати с времето.</p>
      <p><b>1</b> <a href="https://www.investor.bg/analizi/262/a/zashto-cherniiat-petyk-e-losh-za-biznesa-293828/?page=2">2</a> <a href="https://www.investor.bg/analizi/262/a/zashto-cherniiat-petyk-e-losh-za-biznesa-293828/?page=2">»</a></p>
      <related>
        <h4>Още по темата</h4>
        <a href="https://www.investor.bg/novini/346/a/onlain-pokupkite-po-praznicite-v-sasht-shte-dostignat-rekordnite-1437-mlrd-dolara-292275/"/>
        <a href="https://www.investor.bg/novini/346/a/nad-50-ot-bylgarite-shte-pazaruvat-na-predstoiashtiia-cheren-petyk-292926/"/>
      </related>
    </article>
  </body>
</html>