<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/bos-takacovcov-lubomir-k-zostava-vo-vazbe"/>
    <meta property="og:site_name" content="Paraméter"/>
    <meta property="article:published_time" content="2019-11-25T17:15:00+00:00"/>
    <meta property="og:title" content="Bos takáčovcov Ľubomír K. zostáva vo väzbe "/>
    <meta property="og:description" content="Bos bratislavskej skupiny takáčovcov Ľubomír K., alias Kudla, zostáva definitívne väzobne stíhaný. Rozhodol o tom v pondelok Najvyšší súd SR (NS SR)."/>
  </head>
  <body>
    <article>
      <h1>Bos takáčovcov Ľubomír K. zostáva vo väzbe </h1>
      <h2>Bos bratislavskej skupiny takáčovcov Ľubomír K., alias Kudla, zostáva definitívne väzobne stíhaný. Rozhodol o tom v pondelok Najvyšší súd SR (NS SR).</h2>
      <address>
        <time datetime="2019-11-25T17:15:00+00:00">25 Nov 2019, 17:15</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/takac_0.jpg?itok=-9pcdGf3"/>
      </figure>
      <p>Foto: TASR – Dušan Hein</p>
      <p>„Senát NS SR na dnešnom neverejnom zasadnutí v trestnej veci Ľubomíra K. zrušil uznesenie sudcu pre prípravné konanie Špecializovaného trestného súdu (ŠTS) a sám rozhodol tak, že obvineného berie do väzby z dôvodov uvedených v paragrafe 71 odseku 1 písmeno a),b),c) Trestného poriadku (všetky tri dôvody väzby - poznámka TASR), čím senát vyhovel sťažnosti prokurátora. Sťažnosť obvineného senát NS SR zamietol ako nedôvodnú” – uviedla pre TASR hovorkyňa NS SR Alexandra Važanová.</p>
      <p>Kudlu zobral do väzby ŠTS, pracovisko Banská Bystrica, na začiatku novembra. Podľa polície si mal Kudla v roku 2006 objednať vraždu Romana Krajčiho, ktorého mala v Prievidzi zavraždiť zločinecká skupina, tzv. Šátorovci.</p>
      <blockquote>Ľubomíra K. a ďalších 12 členov skupiny zadržala polícia už na začiatku roka 2017. Obvinila ich vtedy z viacerých trestných činov. Napokon sa Kudla dostal v roku 2017, po rozhodnutí ŠTS, na slobodu na kauciu vo výške 100.000 eur.</blockquote>
      <p>Koncom minulého týždňa vo štvrtok (21.11.) NS SR rovnako na neverejnom zasadnutí rozhodol, že vo väzbe zostanú aj 13 obvinení takáčovci, ktorých príslušníci NAKA zadržali v októbri v rámci akcie Apač, zostávajú vo väzbe.</p>
      <p>Skupinu 13 obvinených zobral do väzby sudca pre prípravné konanie ŠTS, pracovisko Banská Bystrica, 30. októbra. Sudca vtedy neprijal písomný sľub obvinených a väzbu dohľadom probačného a mediačného úradníka nenahradil. Súd neprijal ani ponuku peňažnej záruky pri jednom z obvinených.</p>
      <blockquote>Muži sú obvinení z rôznej násilnej trestnej činnosti, ako založenie, zosnovanie a podporovanie zločineckej skupiny, hrubý nátlak, vydieranie a iné.</blockquote>
      <p>Je medzi nimi aj obhajca z Bratislavy, ktorý mal byť podľa polície činný pre skupinu a čelí obvineniu z obzvlášť závažného zločinu vydierania a návodu na krivú výpoveď.</p>
      <p>Medzi obvinenými sú aj Marián G. a Patrik V., ktorí v minulosti čelili s ďalšími troma obžalovanými na Okresnom súde Bratislava I obžalobe v prípade dvoch mafiánskych vrážd. Podľa obžaloby mali v júni 2004 zastreliť údajného bosa konkurenčného gangu sýkorovcov Petra Havasiho, prezývaného Havel, pod bratislavským Prístavným mostom.</p>
      <p>Pri streľbe zomrel aj jeho ochrankár Gejza Vesprémy. Karola Patasyho staršieho zase mali zavraždiť v januári nasledujúceho roka. Napokon ich prvostupňový súd, ako aj finálne Krajský súd (KS) v Bratislave v roku 2016 definitívne oslobodil spod obžaloby.</p>
      <p>Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90. rokov 20. storočia. Zameriavali sa na výpalníctvo, gastronomické služby, ale aj herne a iné. Neskôr začali pôsobiť aj na území Trnavského a Nitrianskeho kraja. Po smrti zakladateľa skupiny Jána Takáča v júli 2003, zavraždení Róberta Pála a Jozefa Surovčíka v Senci sa stal údajným bosom skupiny Ľubomír K.</p>
      <p>TASR</p>
    </article>
  </body>
</html>