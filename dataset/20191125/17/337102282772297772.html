<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%81%D8%B1%D9%85%D8%A7%D9%86%D8%AF%DB%80-%D8%B3%D9%BE%D8%A7%D9%87-%D8%A7%D8%B9%D8%AA%D8%B1%D8%A7%D8%B6%E2%80%8C%D9%87%D8%A7%DB%8C-%D8%AE%DB%8C%D8%A7%D8%A8%D8%A7%D9%86%DB%8C-%DA%A9%D8%B4%D9%88%D8%B1-%D8%AC%D9%86%DA%AF-%D8%AC%D9%87%D8%A7%D9%86%DB%8C-%D8%A7%D8%B3%D8%AA-%D8%B1%D9%87%D8%A8%D8%B1-%D8%B1%D8%A7-%D8%AA%D9%86%D9%87%D8%A7-%D9%86%DA%AF%D8%B0%D8%A7%D8%B1%DB%8C%D9%85-20191125/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-25T17:17:38+00:00"/>
    <meta property="og:title" content="فرماندۀ سپاه : اعتراض‌های خیابانی کشور جنگ جهانی است رهبر را تنها نگذاریم"/>
    <meta property="og:description" content="سردار پاسدار حسین سلامی، فرماندۀ سپاه پاسداران در سخنرانی که امروز جمعه در میدان انقلاب تهران در جمع تظاهرکنندگان حکومتی ایراد کرد هشدار داد که عدم پشتیبانی از رهبر حکومت اسلامی ایران، علی خامنه ای، حاصلی جز &quot;هلاکت و مصیبت&quot; برای پیروان وی ندارد."/>
  </head>
  <body>
    <article>
      <h1>فرماندۀ سپاه : اعتراض‌های خیابانی کشور جنگ جهانی است رهبر را تنها نگذاریم</h1>
      <address><time datetime="2019-11-25T17:17:38+00:00">25 Nov 2019, 17:17</time> by <a rel="author">ناصر اعتمادی</a></address>
      <p>
        <b>سردار پاسدار حسین سلامی، فرماندۀ سپاه پاسداران در سخنرانی که امروز جمعه در میدان انقلاب تهران در جمع تظاهرکنندگان حکومتی ایراد کرد هشدار داد که عدم پشتیبانی از رهبر حکومت اسلامی ایران، علی خامنه ای، حاصلی جز "هلاکت و مصیبت" برای پیروان وی ندارد.</b>
      </p>
      <p>او اعتراض های جاری در کشور را به "جنگ جهانی" تشبیه کرد و خطاب به حاضران در میدان انقلاب گفت : "شما آمدید تا از امام مسلمین [علی خامنه ای] در این نبرد بزرگ جهانی حمایت کنید"، زیرا، "هر امتی امام خود را گم کند محکوم به هلاکت است و مصیبت". سردار سلامی گفت : "هر کس از رهبر انقلاب فاصله گرفت، افتاد."</p>
      <p>فرماندۀ سپاه پاسداران ناآرامی های جاری ایران را که در پی افزایش بهای بنزین روی داده یک جنگ جهانی هدایت شده توسط قدرت های خارجی به ویژه آمریکا خواند و خطاب به تظاهرکنندگان افزود : "باور کنید ما در یک جنگ بزرگ جهانی هستیم. [...] باور کنید جنگی که در خیابان های ما آغاز شده یک نقشۀ جهانی بود."</p>
      <p>فرماندۀ سپاه پاسداران سپس همۀ "دشمنان" جمهوری اسلامی ایران را به انتقام جویی سخت تهدید کرد و گفت : "ما همه جا دشمنان را تعقیب می کنیم و هیچ حرکتی را بدون پاسخ و بدون انتقام نمی‌گذاریم." او گفت : "روز و کیفیت انتقام را ما مشخص می کنیم."</p>
      <p>فرماندۀ سپاه پاسداران در پایان همۀ مخالفان و منتقدان حکومت اسلامی را تهدید کرد و گفت : "اگر از خط قرمز ما عبور کنید، نابودتان می کنیم [...] هیچ دشمنی در هیج جای جهان امنیت نخواهد داشت."</p>
    </article>
  </body>
</html>