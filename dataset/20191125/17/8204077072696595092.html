<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/po-sveta/453/a/2019-oshte-edna-godina-na-bum-za-gyvkavite-ofisi-v-evropa-293822/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T17:07:00+00:00"/>
    <meta property="og:title" content="2019 - още една година на бум за гъвкавите офиси в Европа"/>
    <meta property="og:description" content="Подписаните договори до третото тримесечие на тази година са с 15% над равнището през същия период на 2018 г."/>
  </head>
  <body>
    <article>
      <h1>2019 - още една година на бум за гъвкавите офиси в Европа</h1>
      <h2>Подписаните договори до третото тримесечие на тази година са с 15% над равнището през същия период на 2018 г.</h2>
      <address><time datetime="2019-11-25T17:07:00+00:00">25 Nov 2019, 17:07</time> by <a rel="author">Божидарка Чобалигова</a></address>
      <p>Усвоените офис площи в Европа ще достигнат 9,2 млн. кв. м до края на 2019 г., което е спад с 4% спрямо обема към края на 2018 г. от 9,6 млн. кв. м, сочат данни на консултантската компания Savills, цитирани от онлайн изданието Europe-re.</p>
      <p>Недостигът на качествен продукт и на налични площи в централните бизнес квартали на Стария континент ограничава избора на наемателите, а средното равнище на незаетите площи през последните 12 месеца е намаляло от 6,1% на 5,4%.</p>
      <p>„В момент, когато европейската икономика се доближава до пълен капацитет, ръстът на работните места ще остане положителен, но по-скромен в сравнение с последните години. Най-силният растеж ще дойде от секторите, движени от знанието, включително професионалните услуги, науката и високите технологии“, казва Джеръми Бейтс, ръководител на отдел „Наемни пазари в Европа, Близкия изток и Африка“ в Savills.</p>
      <p>“Наемният пазар остава устойчив, въпреки че европейските наематели ще бъдат по-внимателни в разходите си, тъй като производителността намалява и следователно ще се стремят да възприемат нови стратегии на работното място, за да стимулират производството и контрола върху разходите“, допълва той.</p>
      <p>Недостигът на налични площи тласка търсенето на нови офиси към пазари в покрайнините, където опортюнистични инвеститори търсят благоприятни възможности за преустройство, повторно отдаване под наем и продажба. Той също така води до нарастващо търсене на гъвкави офиси в Европа.</p>
      <p>„Комбинацията от добро търсене и ниско равнище на незаети площи ускори ръста на наемите през 2019 г. Цените на наемите на първокласни офиси в централните бизнес квартали са нараснали средно с 6,2% през последните 12 месеца спрямо повишение от 4% през предишните 12 месеца“, коментира Майк Барнс от отдела за европейски изследвания на Savills.</p>
      <p>“Очаква се през 2020 г. наемите на първокласни офиси да се увеличат със средно 2% в изследваните градове, като най-голям ще е скокът в Стокхолм (6%), Амстердам (6%) и Люксембург (6%). Продължаваме да прогнозираме ръст на наемите в повечето германски градове макар и с по-бавен темп, отколкото през 2019 г. заради забавянето на германската икономика и очакванията за понижаване на търсенето и усвояването на площи. Повечето градове ще постигнат ръст от около 1% заради липсата на нов спекулативен продукт на пазара“, допълва Барнс.</p>
      <p>2019 е още една година на бум за гъвкавите офиси в Европа. Операторите на подобни пространства са подписали договори за 687 хил. кв. м между първото и третото тримесечие на 2019 г. Това е с 15% над равнището през същия период на миналата година, сочат данните на Savills.</p>
      <p>“Нови нишови оператори навлизат на пазара, като стесняват маржовете на оперативната печалба на по-установените играчи в момент, когато собствениците на имоти обмислят възможности да открият собствени пространства за съвместна работа, за да увеличат приходите си“, казва Джесика Алдерсън, анализатор в отдел „Глобални изследвания“ в Workthere, специализираното подразделение на Savills за гъвкави офиси.</p>
      <p>„През 2018 г. усвоените гъвкави офис площи съставляваха 10,2% от общия обем на усвоени офис площи в Европа, а между първото и третото тримесечие на тази година равнището им достигна 12%“, допълва тя.</p>
      <p>Данните на Workthere сочат, че средният брой на изискваните бюра в рамките на гъвкавите работни пространства е нараснал със 7% през първите девет месеца на годината до 12,5 бюра на фона на засилването на прехода от отделни служители на свободна практика, търсещи членство в пространство за съвместна работа, към отделни частни офиси за компании. Най-големите разлики в цените на бюрата в столицата и областните градове са регистрирани във Франция и Великобритания.</p>
      <p>Във Франция месечната цена от 700 евро за бюро в Париж е почти два пъти по-голяма от тази в Лион, Марсилия и Ница. Във Великобритания месечната цена за бюро в Лондон от 819 евро е приблизително два пъти по-висока от тази в градове като Манчестър, Бирмингам, Лийдс и Рединг. Значителна разлика има и в Холандия, като средната цена на бюро в Амстердам е с между 54% и 67% по-висока спрямо тази в Хага, Айндховен, Ротердам и Утрехт. Германия, Ирландия и Испания са малко по-хомогенни в цените в големите градове, като разликите са между 20% и 30%.</p>
      <p>„Гъвкавите офиси ще продължат да растат, тъй като възприемането на пространството като услуга става по-широкоразпространено на пазарите в Европа. Смятаме, че те да надхвърлят 13% от общото търсене на офиси през 2020 г., въпреки че също така очакваме повече собственици на имоти да създават собствено оперативно предлагане. Градовете, в които компании от технологичния сектор са основни наематели, ще постигнат най-силен ръст на търсенето на гъвкави офиси, тъй като стартъпите търсят отделни бюра. Разбира се, по-традиционните договори за наем ще работят по-ефективно за корпорациите, които планират решенията си в сферата на недвижимите имоти в по-дългосрочни рамки“, отбелязва Джеръми Байтс.</p>
      <p>
        <i>По статията работиха: <a href="https://www.investor.bg/po-sveta/453/a/2019-oshte-edna-godina-na-bum-za-gyvkavite-ofisi-v-evropa-293822/znvygb:pubonyvtbin@vairfgbe.ot">Божидарка Чобалигова</a>, редактор <a href="https://www.investor.bg/po-sveta/453/a/2019-oshte-edna-godina-na-bum-za-gyvkavite-ofisi-v-evropa-293822/znvygb:crgre.arlxbi@tznvy.pbz">Петър Нейков</a></i>
      </p>
      <related>
        <h4>Още по темата</h4>
        <a href="https://www.investor.bg/po-sveta/453/a/tehnologichnite-kompanii-zaemat-vse-po-goliam-dial-ot-ofis-ploshtite-v-evropa-292284/"/>
        <a href="https://www.investor.bg/analizi/113/a/investiciite-v-biznes-imoti-i-jilishta-v-evropa-se-zabaviat-291472/"/>
        <a href="https://www.investor.bg/po-sveta/453/a/kompaniite-predlagashti-gyvkavi-ofisi-v-evropa-sa-se-uvelichili-sys-135-za-4-g-282162/"/>
      </related>
      <related>
        <a href="https://www.investor.bg/po-sveta/453/a/zabavianeto-na-ikonomikata-syzdava-risk-za-stroitelstvoto-na-nebostyrgachi-v-kitai-293812/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/nai-bogatiiat-chovek-v-evropa-investira-1-mlrd-dolara-v-tyrgovski-centyr-v-parij-293622/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/germaniia-stava-po-privlekatelna-ot-velikobritaniia-za-investitorite-v-imoti-293555/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/550-mlrd-dolara-sa-vlojeni-v-biznes-imoti-v-sveta-ot-nachaloto-na-godinata-293457/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/investiciite-v-imoti-v-cie-prez-devetmesechieto-sa-s-54-nad-srednoto-ravnishte-293071/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/900-novi-stai-v-petzvezdni-hoteli-shte-se-poiaviat-v-sofiia-do-edna-godina-292842/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/tehnologichnite-kompanii-zaemat-vse-po-goliam-dial-ot-ofis-ploshtite-v-evropa-292284/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/investiciite-v-biznes-imoti-na-vtorostepenni-lokacii-v-evropa-belejat-silen-ryst-288275/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/mejdu-2002-i-2018-g-zemiata-v-sveta-e-poskypvala-sredno-s-12-na-godina-287021/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>