<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654107/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T17:04:00+00:00"/>
    <meta property="og:title" content="Сенатори США написали засновнику Amazon: мають питання про захист даних Ring в Україні"/>
    <meta property="og:description" content="5 американських сентароів з Демократичної партії написали листа засновнику Amazon Джеффу Безосу із запитом щодо роботи компанії Ring."/>
  </head>
  <body>
    <article>
      <h1>Сенатори США написали засновнику Amazon: мають питання про захист даних Ring в Україні</h1>
      <address>
        <time datetime="2019-11-25T17:04:00+00:00">25 Nov 2019, 17:04</time>
      </address>
      <p>5 американських сентароів з Демократичної партії написала листа засновнику Amazon Джеффу Безосу із запитом щодо роботи компанії Ring.</p>
      <p>Про це повідомляє <a href="https://ain.ua/2019/11/25/amerikanskij-senat-i-ring/">AIN.ua.</a></p>
      <p>Зазначається, що компанію Ring Amazon купив у лютому 2018 року за 1 мільярд доларів.</p>
      <p>"Стартап, який виробляє IoT-гаджети для охорони будинку, у січні 2019 року потрапив в скандал. З'ясувалося, що співробітники українського офісу мають "необмежений" доступ до записів з камер американців і переглядають їх, щоб розмічати уривки для навчання нейромережі", - йдеться у повідомленні.</p>
      <p>Сенатори США прагнуть дізнатися про деталі ситуації та інші заходи, до яких вдається Ring для безпечного зберігання даних.</p>
      <p>Повідомляється, що сенатори посилаються на розслідування видання The Intercept та інших матеріалів щодо січневого скандалу.</p>
      <p>Там, зокрема, йшлося про повноваження співробітників українського офісу, а також про можливість високопоставлених співробітників Ring отримувати доступ до відеозаписів деяких камер в прямому режимі.</p>
      <p>Якщо хакери отримають доступ до цих даних, це не тільки загрожує приватності і безпеці американців, а й національній безпеці США.</p>
      <p>На питання сенаторів потрібно відповісти не пізніше 6 січня 2020 року.</p>
      <p>Їх, зокрема, цікавить, скільки пристроїв компанія Ring продала в США, чи видаляє Ring записи користувача, які зберігаються на серверах компанії, як часто компанія перевіряє системи щодо вразливості, чи дозволений сторонній аудит.</p>
      <p>Крім цього, сенатори хочуть дізнатися, як багато інцидентів з питань безпеки зафіксувала компанія за останні два роки та деталі кожного.</p>
      <p>Як зазначається у ЗМІ, Ring надав українським командам необмежений доступ до всієї бази даних камер Ring в незашифрованому вигляді. Кожен файл нібито був пов'язаний з конкретним користувачем.</p>
      <p>Сенатори також питають, скільки співробітників Amazon і Ring мають доступ до даних з камер американців, як їх доступ контролюють, записують і первіряють, чи мають співробітники доступ до прямих трансляцій, чи мають вони доступ до іншої інформації користувача.</p>
      <p>Також автори листа просять описати процес, за яким співробітники в Україні та іншій країні отримують доступ до даних американця. Вони цікавляться, які стандарти при цьому дотримуються, у яких ще країнах співробітники мають доступ до даних американців.</p>
      <p>Зазначається, що сенатори також прагнуть дізнатися правила щодо зберігання і захисту даних у кожній такій країні та чи можуть іноземні уряди отримати до них доступ юридичними чи іншими методами.</p>
    </article>
  </body>
</html>