<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Poboinikut-Yavor-Baharov-trugna-na-psiholog-916648"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T17:27:00+00:00"/>
    <meta property="og:title" content="Побойникът Явор Бахаров тръгна на психолог"/>
    <meta property="og:description" content="Звучи невероятно, но Явор Бахаров е дисциплиниран в професията си, а в обществения живот – изключите..."/>
  </head>
  <body>
    <article>
      <h1>Побойникът Явор Бахаров тръгна на психолог</h1>
      <address>
        <time datetime="2019-11-25T17:27:00+00:00">25 Nov 2019, 17:27</time>
      </address>
      <p>Звучи невероятно, но Явор Бахаров е дисциплиниран в професията си, а в обществения живот – изключително срамежлив. Само че актьорът, който се прослави още в началото на кариерата си с ролите си във филма "Тилт" и сериала "Съклен дом", има и хулигански образ, който не е само по медиите. "Той се появява просто", споделя откровено малкия брат на Захари Бахаров.</p>
      <p>Последното гръмко заглавие с главен герой Явор Бахаров бе в нощта на националния ни празник, 3 март. Актьорът и приятелката му Рая Пеева се сдърпали на ул. "Раковски", а случаен гражданин се опитал да ги разтърве. Не успял и се обадил на 112. Момичето се отскубнало и избягало. Полицията реагирала мигновено. Униформените задържали Бахаров. Софийска районна прокуратура го дала на съд за хулиганство и актьора получи 9 месеца пробация.</p>
      <p>Тези дни Явор Бахаров за първи път искрено сподели за вътрешната борба, която води. Актьорът, който изигра Бардем/Месут в сериала "Под прикритие", мислил доста по темата кое провокира агресията му. "Сега имам възможност да мисля и с хора, които са назначени за това да мислят за такива хора като мен... Не знам защо съм такъв калпазанин. Понякога излиза това от мен. Аз знам, че алкохолът е един от трамплините, защото повечето от моите изцепки са все пак свързани малко и с алкохола. Боря се. Сега вече и с психолог. Разсъждаваме, отговаряме на въпроси и търсим причината. Гледам да потискам тази цялата агресия, която излиза от мен понякога, тази непримиримост", споделя Явор Бахаров. Той допуска, че носи нрава на баща си и дядо си, но "те не са били в такава степен", пише "Уикенд". А и той е публична личност и няма късмета "тези неща някак си така да минат между другото". "Те винаги изскачат по някакъв начин. И в това отношение просто при мен ги има тези неща и трябва да се боря с тях. Трябва да озаптявам дяволите", призна актьорът с въздишка.</p>
      <p>Неговата импулсивност също вероятно е катализатор на тези прояви, стана ясно от признанието му, че ако е имал "акъла и времето да се замисля всеки път и да брои до 10, сигурно щеше да е друго". С днешна дата забелязва, че след тези катаклизми, както ги нарича, вече успява лека-полека да постигне контрол над емоциите си. Разговорите с психолог му помагат, както и футбола, и риболова. Всеки четвъртък Явор Бахаров се събира с приятели, сред които е и колегата му Бойко Кръстанов, и играят мач. Само че и на терена се случва да си изпусне нервите. "Не мога да не правя забележки, да не говоря. Това е приятелски мач, знам, че всичко е наред. Но минават 25 минути и аз започвам да давам някакви наставления", признава актьорът. Абсолютно спокойствие той намира май само в риболова. Когато е с въдица в ръка и съзерцава в тишина плавното движение на водата пред себе си, Явор е съвършено друг. Няма я непримиримостта. Нито избухливостта. "Много лош рибар съм. Нищо не хващам", казва актьорът, но пък допълва, че именно това му хоби действа е идеална терапия.</p>
      <p>Буйният нрав на Явор Бахаров вероятно е бил подхранен и от факта, че съвсем млад става популярен. След като завърши снимките на филма "Тилт" и чакаше премиерата, актьорът блесна в ефира на Би Ти Ви с ролята си на Хари Ставрев в сериала "Стъклен дом". Не след дълго и "Тилт" допринася за славата на Бахаров. И малко се главозамаял, като всеки младеж, станал прочут, отчита го сега от дистанцията на времето. Явор дори призна, че въпреки натрупания професионален опит, популярността от тв екрана някак си го стреснала. "Не бях много адекватен в първите години. И с брат ми сме имали разговори. Той ми е посочвал други хора на моята възраст и ми е казвал: "Виж, те малко по-нормално възприемат това. Трябва да помислиш...", сподели Явор Бахаров. Тогава с приятелката му Луиза Григорова, която днес е омъжена за режисьора Мартин Макариев, се снимали заедно в сериала "Стъклен дом", прекарвали свободното си време пак заедно, а не след дълго и направили първи стъпки в съвместния живот.</p>
      <p>"Беше интензивен период. Изведнъж много нещата се случват - икарваш пари, всичко, което лети, се яде. Съвсем възможно е за един млад човек, аз съм бил на 22-23 г., да си помисли: "Така ли ще е през цялото време?!". Ето, минаха 10 години. от тогава и виждаш, че изобщо не е така. Всъщност има моменти, в които нямаш работа. Трябва сам да си намираш, да четеш нещо, да предлагаш и т.н. Не винаги постоянно ти звъни телефонът. А напротив – много често не звъни с месеци. Тук ми е най-трудно да намирам как сам да се самоусъвършенствам, с какво да се занимавам, че да ми помага в професията, но пък и да мога да си ловя риба, да си ходя по планините. Но тези планините, това седене по 40 дни на плаж... Парите свършват. Хваща те страх, че вече си загубил онзи другия рефлекс и си казваш: "Чакай сега! Аз хипар ли съм или трапер?!", споделя Явор Бахаров. Всъщност много му харесва да се отдаде на релакс сред природата, но в определени моменти все пак стига до истината: "Нали друг е смисълът, друга ти е професията, с друго искаш да се занимаваш".</p>
      <p>Днес той играе във Военния театър. Продължава да се изявява като Рафе Клинче в "Железният светилник", като наскоро се състояло 185-то представление. Този сезон актьорът се представя и в новата постановка "Маркиз Дьо Сад".  "Искам да съм още по-търсен. Не съм достатъчно търсен, според мен", признава Явор Бахаров, който миналата година спечели награда "Икар" за най-добър поддържащ актьор за ролята си в спектакъла "Редки тъпанари" на Теди Москов и Симон Шварц. Това е първата му сериозна награда.</p>
      <p>Без притеснение, той разказа любопитната история как попада в постановката на Теди Москов. Режисьорът го гледал заедно с негови колеги в представление. И избрал всички, без него. "Само мен не ме беше харесал", откровен е Явор Бахаров. След това обаче Бойко Кръстанов, който бил сред избраните от Теди Москов, не могъл да съвмести ангажимента с този към друг проект с Явор Гърдев. "И аз така, като резерва, влязох при Теди. Обаче се разбрахме много добре и постигнахме този резултат", казва Явор Бахаров.</p>
      <p>В личен план той се радва на любовта с колежката си Рая Пеева, с която са заедно вече от 3 години. Живеят в хармония, в малък, но пък уютен апартамент. Не мислят за брак. Явор признава, че не вярва институцията. "Нашите отношения също се изграждат с времето", споделя актьорът. Естествено, имат трудности, както е във всяка връзка. Преодоляват ги заедно. "Мисля, че както се самоусъвършенствам в социалните си изблици и обществения си живот, така и в личния си живот лека-полека напредвам и ставам по-търпелив и мъдър", обобщава Явор Бахаров. Той се радва на подкрепа не само любимата си Рая и приятелите си, а и от брат си Захари Бахаров. Младият актьор често се съветва с него. Не за роли, а по фундаментални въпроси в професията. Явор изтъква, че с брат му са изключително стриктни. Вероятно го дължат на покойния си баща, който е бил финансист, пише Шоу блиц.</p>
    </article>
  </body>
</html>