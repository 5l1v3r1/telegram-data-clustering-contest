<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tok-gentest-for-a-sjekke-kreftfare/71854466"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T17:27:25+00:00"/>
    <meta property="og:title" content="Tok gentest for å sjekke kreftfare"/>
    <meta property="og:description" content="Hennes mor fikk eggstokkreft og ble bare 50 år. Anniken Huitfeldt har tatt gentest. "/>
  </head>
  <body>
    <article>
      <h1>Tok gentest for å sjekke kreftfare</h1>
      <h2>Hennes mor fikk eggstokkreft og ble bare 50 år. Anniken Huitfeldt har tatt gentest. </h2>
      <address><time datetime="2019-11-25T17:27:25+00:00">25 Nov 2019, 17:27</time> by <a rel="author">Kirsten Karlsen</a></address>
      <p>- Mange sier det er så fælt å bli 50. Jeg skjønner ikke hva de snakker om. For meg er det helt motsatt. Jeg skal bare leve videre og nyte at jeg er frisk. Det er helt nydelig å fylle 50 år, sier Anniken Huitfeldt til Dagbladet.</p>
      <p>For å nå den milepælen er ikke selvsagt.</p>
      <p>
        <b>- Eggstokkreft kan komme av et arvelig gen. Fordi moren min, mormor og oldefar på morssiden har dødd av kreft, tok jeg, søsteren og broren min og kusina min gentest. Den viser at vi ikke har gener som kan føre til kreft.</b>
      </p>
      <p>- Jeg har nå tatt en helt ny og bedre utgave av testen, og venter på svar. Kreftregisteret har unike data som gjør at de kan gå inn i kreftcellene til mamma og mormor.</p>
      <p>Mange er skeptiske til å ta en slik test. Men det har vært fantastisk for meg å få vite. Jeg kjenner folk som har fått et annet svar. De har fått spesiell oppfølging i helsevesenet med flere tester enn de ellers ville fått, sier Huitfeldt.</p>
      <h3>Mektig Ap-kvinne</h3>
      <figure>
        <img src="https://dbstatic.no/64248617.jpg?imageId=64248617&amp;width=512&amp;height=308"/>
        <figcaption><b>FORSVARSFORLIK:</b> Leder av utenriks- og forsvarskomiteen, Anniken Huitfeldt. og Ap-leder Jonas Gahr Støre ut fra forhandlingsmøtet om Forsvarets langtidsplan i november 2016. Foto: Cornelius Poppe / NTB scanpix Vis mer</figcaption>
      </figure>
      <p>Hun er en av Ap's mektigste politikere gjennom mange år. I halvparten av sitt liv har Anniken Huitfeldt sittet i Ap's landsstyre. Hun ble AUF-leder i 1996 - etter Trond Giske - og mens Gro Harlem Brundtland ennå var statsminister. Hun har sittet i Ap's sentralstyre siden 2002, og er den i dagens styre som har sittet lengst.</p>
      <p>Hun har ledet Ap's kvinnenettverk fra 2007 til i vår, har vært barne- og likestillingsminister, kulturminister og arbeidsminister, leder nå Stortingets utenrikskomité og er i tillegg leder av Akershus Ap.</p>
      <p>I 2002 var hun på dørstokken til å bli nestleder sammen med Hill-Marta Solberg. Leder av valgkomiteen, Gerd-Liv Valla, innstilte Jens Stoltenberg som leder, Martin Kolberg som sekretær og Hill-Marta Solberg og Anniken Huitfeldt som nestledere.</p>
      <p>Det skjedde etter at Trond Giske, Karita Bekkemellem og Bjarne Håkon Hanssen hadde trukket seg som kandidater. <b><a href="https://www.dagbladet.no/nyheter/drama-til-siste-slutt/65848078">Men landsmøtet satte valgkomiteens innstilling til side, og valgte bare én nestleder.</a></b></p>
      <p>- Jeg var uforberedt på at landsmøtet valgte bare én nestleder. Men i ettertid har jeg sett på det som flaks. For som ung kvinne hadde jeg kunnet brent ut lyset litt for tidlig. Men det var et paradoks at kvinnenettverket var med og mobiliserte mot meg. Man ønsket ro i partiet. Det var enighet om Hill-Marta, men mye uenighet om de andre navnene som var framme.</p>
      <figure>
        <img src="https://dbstatic.no/71854483.jpg?imageId=71854483&amp;width=1024&amp;height=615"/>
        <figcaption><b>STOLT AV EKTESKAPSLOVEN:</b> - Den betød så mye for enkeltmenneskers liv, og forandret forholdene i mange familier. Det var en historisk milepæl, sier Anniken Huitfeldt. Foto: Bjørn Langsem/Dagbladet Vis mer</figcaption>
      </figure>
      <h3>Mest fornøyd med ekteskapsloven</h3>
      <p>
        <i>- Hva er det du er mest fornøyd med å ha vært med på å gjennomføre?</i>
      </p>
      <p>
        <b>- Ekteskapsloven. Det at jeg som barne- og likestillingsminister fikk lov å presentere den. Den betød så mye for enkeltmenneskers liv, og forandret forholdene i mange familier. Det var en historisk milepæl, sier Huitfeldt.</b>
      </p>
      <p>Hun er også glad for at hun som arbeidsminister fikk gjennom en lov som innvilget rett til den stillingsbrøken man i snitt hadde jobbet det siste året. Hun minner også om at AUF sloss for å få inn vaksinasjon av alle barn i fattige land i regjeringserklæringen i 2000.</p>
      <h3>- Sjefer må skjerpe seg</h3>
      <p>En rød tråd i hennes politiske arbeid er like muligheter for kvinner og menn. Huitfeldt mener metoo-kampanjen har endret mye i samfunnet.</p>
      <p>
        <b>- Bevisstgjøringen rundt ubalanse i maktforhold er blitt bedre. Du kan ikke ta deg til rette. Alle kan bli forelsket, men du kan bare ikke legge an på kvinner du er leder for når det er julebord eller seminar.</b>
      </p>
      <p>Menn med makt må ta ansvaret. Hvis det oppstår en ubehagelig situasjon, så er det alltid den med mest makt som har ansvar, sier Huitfeldt.</p>
      <p>
        <i>- Det har du sagt om, fra internt, både som AUF-leder og som leder av kvinnenettverket?</i>
      </p>
      <p>- Mange ganger, sier Huitfeldt.</p>
      <p>Hun har selv opplevd seksuell trakassering, men ikke varslet om det.</p>
      <p>- Det var en helt annen tid. Om jeg hadde varslet i dag, vet jeg ikke. Nå ville jeg nok sagt fra der og da, men det er lett for meg å si. Jeg er 50 år og sitter selv i en maktposisjon. Vi har fått bedre verktøy for å sette ord på på uønsket oppførsel, sier Huitfeldt.</p>
      <p>
        <i>- Som leder av Ap's kvinnenettverk ble du mistenkt for å beskytte Giske i varslersakene. Hvordan opplevde du det?</i>
      </p>
      <p>- Vi hadde en stor diskusjon i kvinnenettverket i forkant, for vi ønsket å endre hva som ble definert som greit og ikke greit. Vi ville endre retningslinjene for hvem som har ansvar for å hindre at det oppsto ubehagelige situasjoner. Det er den med makt som må sette grenser for seg selv.</p>
      <p>- Så sprakk varslersakene i media. Men jeg har vært tydelig hele veien. Anonyme kilder kan man ikke beskytte seg mot. Vi er ferdige med de sakene, og jeg har ikke behov for å ta igjen mot de anonyme kildene, sier Huitfeldt.</p>
      <h3>Giske brøt retningslinjene</h3>
      <p>På spørsmål om Trond Giske har brutt Ap's retningslinjer om seksuell trakassering, svarer Huitfeldt:</p>
      <p>- Jeg er enig i det Jonas sier. Trond har brutt partiets retningslinjer om seksuell trakassering.</p>
      <p>Debatten har blusset opp igjen etter at Trond Giske har understreket at han ikke har begått seksuell trakassering slik det er beskrevet i likestillingsloven. Han har beklaget at han har opptrådt upassende, og at han ikke har vært sin maktrolle bevisst, men bestrider seksuell trakassering. Flere medier har nå presisert dette i saker som ligger ute på nett.</p>
      <p>- Trond Giske har i noen av sakene beklaget sin oppførsel. Jeg stiller meg bak det Kjersti og Jonas har sagt. Sentralstyret har behandlet varslingssakene, og vi er ferdig med dem, sier Huitfeldt.</p>
      <p>
        <i>- I det sluttsvaret fra Kjersti Stenseng og Jonas Gahr Støre til Giske sto det at varslersakene ikke var vurdert opp mot likestillingslovens bestemmelser om seksuell trakassering. Det har Giske også understreket i etterkant.</i>
      </p>
      <p>- Vi er ferdig med den saken. Vi har vurdert saken i sentralstyret, og stilt oss bak håndteringen til Jonas og Kjersti. Det er ikke mer å si, sier Huitfeldt.</p>
      <h3>Senke terskelen for å varsle</h3>
      <p>Hun sier hun er lei av at hun og andre Ap-damer fortsatt må kommentere Giske-saken.</p>
      <p>
        <i>- Du har tidligere takket varslerne. Vil du si at de gjorde en viktig jobb for å rydde opp i en ukultur ved å varsle?</i>
      </p>
      <p>- Ja. Når man er utsatt for noe, skal man varsle. Det gjorde de. Og vi skal senke terskelen for å varsle, ikke heve den. Det er veldig viktig.</p>
      <p>
        <i>- Ville varslene kommet hvis det ikke var en maktkamp i Ap?</i>
      </p>
      <p>- Vi er ferdig med disse sakene. Det er ikke mer å si om Giske-saken, sier Huitfeldt.</p>
      <h3>Flere kvinnelige ordførere</h3>
      <p>
        <i>- Er det lettere å komme opp og fram i dag som kvinnelig politiker?</i>
      </p>
      <p>- Det er aldri lett, man må hele tiden jobbe mot formelle og uformelle hindre. Det skal være mulig både for kvinner og menn å kombinere med familieliv. Derfor har jeg jobbet mye med møtereglement blant annet. Man må vite når møter slutter, ellers blir politikken for spesielt interesserte. Nå har vi fått gjennom et reglement i Stortinget som gjør at vi vet når det er votering og møtene slutter.</p>
      <figure>
        <img src="https://dbstatic.no/71855888.jpg?imageId=71855888&amp;width=1024&amp;height=615"/>
        <figcaption><b>I TYRKIA:</b> Leder av Stortingets utenriks- og forsvarskomité, Anniken Huitfeldt ( til venstre) i møte med Tyrkias utenriksminister Mevlut Cavusoglu (til høyre) i Ankara i januar i år. Foto: Cem Ozdel /AP Vis mer</figcaption>
      </figure>
      <p><a href="https://www.dagbladet.no/nyheter/gir-seg-som-aps-kvinneleder/70835558">- I Ap's kvinnenettverk har jeg jobbet mye for å få opp antallet på kvinnelige ordførere</a>. Det var veldig lavt da jeg begynte. De ble ofte forhandlet bort. Mange tenker at det er laget som er viktig, ikke meg. Men jo, det er det. Hvis du er ordførerkandidat, er det en plikt å jobbe for å bli valgt, sier Huitfeldt.</p>
      <h3>En farligere verden</h3>
      <p>Det var kampen mot atomvåpen som fikk unge Huitfeldt politisk engasjert. Nå er hun tilbake i utenriks- og sikkerhetspolitikken, som leder av utenriks- og forsvarskomiteen.</p>
      <p>I mange år gikk det riktig vei. <a href="https://www.dagbladet.no/nyheter/ingen-turte-a-redde-cetin-5/71799646">Berlinmuren falt i 1989</a>, tallet på atomstridshoder i verden ble kraftig redusert, apartheidregimet i Sør-Afrika ble bekjempet, det var håp om fred mellom israelere og palestinere, og diktaturer falt i Latin-Amerika. Nå er det tilbakeslag. Avtalen om atomnedrustning mellom USA og Russland, INF-avtalen, er sagt opp.</p>
      <p>- Jeg ble valgt som leder av utenrikskomiteen i 2013. Året etter annekterte Russland Krim. Forholdet til Russland er endret. Vi fikk den arabiske våren, og beskrev den nesten som Berlinmurens fall. Men så kom borgerkrigen og IS.</p>
      <p>- Vi har fått flere konflikter og økt stormaktsrivalisering. Nedrustningsavtaler bryter sammen. Det er realiteten nå. Amerikanerne er blitt mer uforutsigbare under Trump. Vi ser rivalisering mellom stormaktene, og det tjener aldri små land som vårt. Hvis vi får ny atomopprustning, blir verden et farligere sted, sier Huitfeldt.</p>
      <p>
        <i>- USA trekker seg fra internasjonale avtaler og internasjonalt samarbeid. Bør Norge vende seg mer til Europa?</i>
      </p>
      <p>- Ja, politisk må vi jobbe mer sammen med Europa. Men det er ikke noe alternativ til den sikkerhetsgarantien vi har fra USA gjennom Nato. Vil Frankrike og andre europeiske land være nok for å beskytte oss i nordområdene? Ikke som jeg har sett. Vi må bevare det sikkerhetspolitiske samarbeidet vi har med USA, men som alliert må vi si fra når vi er uenige, sier Huitfeldt.</p>
    </article>
  </body>
</html>