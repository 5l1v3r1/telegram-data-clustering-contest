<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/syntagmatiki-anatheorisi-deite-tis-ennea-megales-syntagmatikes-allages-oi-opoies-yperpsifistikan-analytika-pos-psifisan-ta-kommata/"/>
    <meta property="og:site_name" content="europost.gr"/>
    <meta property="article:published_time" content="2019-11-25T17:39:58+00:00"/>
    <meta property="og:title" content="Συνταγματική Αναθεώρηση: Δείτε τις εννέα μεγάλες συνταγματικές αλλαγές οι οποίες υπερψηφίστηκαν – Αναλυτικά πως ψήφισαν τα κόμματα"/>
    <meta property="og:description" content="Ανακοινώθηκε από τον πρόεδρο της Βουλής το αποτέλεσμα της ψηφοφορίας στη Βουλή για την αναθεώρηση του Συντάγματος. Ετσι, πέρασαν με ευρύτατη πλειοψηφία: Η ψήφος των αποδήμων (ψήφισαν όλοι πλην ΣΥΡΙΖΑ, πέρασε με 212 υπέρ), Η πρόταση της ΝΔ"/>
  </head>
  <body>
    <article>
      <h1>Συνταγματική Αναθεώρηση: Δείτε τις εννέα μεγάλες συνταγματικές αλλαγές οι οποίες υπερψηφίστηκαν – Αναλυτικά πως ψήφισαν τα κόμματα</h1>
      <address>
        <time datetime="2019-11-25T17:39:58+00:00">25 Nov 2019, 17:39</time>
      </address>
      <p>Ανακοινώθηκε από τον πρόεδρο της Βουλής το αποτέλεσμα της ψηφοφορίας στη Βουλή για την αναθεώρηση του Συντάγματος.</p>
      <p>Ετσι, πέρασαν με ευρύτατη πλειοψηφία:</p>
      <p>Η ψήφος των αποδήμων (ψήφισαν όλοι πλην ΣΥΡΙΖΑ, πέρασε με 212 υπέρ),<br/>Η πρόταση της ΝΔ για εκλογή Πρόεδρου της Δημοκρατίας (με 158 θετικές ψήφους, δεν ψηφίστηκε από ΣΥΡΙΖΑ, ΚΙΝΑΛ, Ελληνική Λύση και ΜέΡΑ5.,<br/>Η βουλευτική ασυλία (179 «ναι»),<br/>Ο νόμος περί ευθύνης υπουργών (274 «ναι») και<br/>Η θέσπιση λαϊκής νομοθετικής πρωτοβουλίας (254 ψήφοι υπέρ).<br/>Αναλυτικά, η 9η Αναθεωρητική Βουλή αποφάσισε κατά πλειοψηφία την ψήφιση και θέση σε ισχύ των διατάξεων του Συντάγματος όπως διαμορφώθηκαν κατά τη συζήτηση στη Βουλή.<br/>Ειδικότερα, οι εννιά μεγάλες συνταγματικές αλλαγές τις οποίες ενέκριναν οι 300 βουλευτές είναι:</p>
      <p>Η εκλογή ΠτΔ</p>
      <p>Άρθρο 32 παρ 4 και 5: Εκλογή Προέδρου της Δημοκρατίας: ΝΑΙ 158, ΟΧΙ 139<br/>Η πρόταση της ΝΔ ορίζει ότι: «Αν δεν επιτευχθεί ούτε και στην Τρίτη ψηφοφορία η αυξημένη αυτή πλειοψηφία, η ψηφοφορία επαναλαμβάνεται ύστερα από πέντε μέρες και εκλέγεται Πρόεδρος της Δημοκρατίας εκείνος που συγκεντρώνει την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται ύστερα από πέντε μέρες και εκλέγεται Πρόεδρος της Δημοκρατίας εκείνος που συγκεντρώνει τη σχετική πλειοψηφία. Σε περίπτωση ισοψηφίας, εκλέγεται πρόεδρος της Δημοκρατίας που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου». Με τη νέα διάταξη αποσυνδέεται η εκλογή του Προέδρου της Δημοκρατίας από τη διάλυση της Βουλής ενώ η εκλογή του γίνεται με απόλυτη ή και σχετική πλειοψηφία (δηλαδή με 151 ή και λιγότερες ψήφους).<br/>Η ψήφος αποδήμων<br/>Άρθρο 54: Ψήφος των Ελλήνων του εξωτερικού: ΝΑΙ 212, ΟΧΙ 84, «ΠΑΡΩΝ» 1<br/>Η πρόταση της ΝΔ για προσθήκη παρ. 4 ορίζει ότι: «Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου Επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Έλληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την Επικράτεια, δεν προσμετράται σε συγκεκριμένη εκλογική περιφέρεια αλλά σε επίπεδο Επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μια ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου». Ουσιαστικά με την πρόταση της ΝΔ, κατοχυρώνεται συνταγματικά η ψήφος των Ελλήνων του εξωτερικού δίνοντας τις γενικές κατευθύνσεις, ενώ ο κοινός νομοθέτης θα θέσει ειδικότερα τις προϋποθέσεις για την άσκηση του εκλογικού δικαιώματος τους.<br/>Η αντίστοιχη πρόταση του ΣΥΡΙΖΑ απερρίφθη με 108 «ναι», 178 «όχι και 11 λευκά.</p>
      <p>Η βουλευτική ασυλία<br/>Το άρθρο που αφορά στο πολιτικό σύστημα, το άρθρο 62 που αναφέρεται στον περιορισμό της βουλευτικής ασυλίας αποκλειστικά για τα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής. ψηφίστηκε με ευρεία πλειοψηφία 179 βουλευτών έναντι 117 αρνητικών ψήφων και 1 λευκού. Η αντίστοιχη πρόταση του ΣΥΡΙΖΑ απερρίφθη με 117 ψήφους υπέρ , 171 κατά και 9 λευκά.</p>
      <p>Ο νόμος περί ευθύνης υπουργών</p>
      <p>Άρθρο 86 παρ 3: Ποινική ευθύνη υπουργών και κατάργηση της σύντομης αποσβεστικής προθεσμίας που οδηγούσε σε παραγραφή: ΝΑΙ 274, «ΠΑΡΩΝ» 23 Η κοινή πρόταση ΝΔ και ΣΥΡΙΖΑ ορίζει ότι: «Πρόταση άσκησης δίωξης υποβάλλεται από 30 τουλάχιστον βουλευτές. Η Βουλή, με απόφαση της που λαμβάνεται με την απόλυτη πλειοψηφία του όλου αριθμού των βουλευτών, συγκροτεί ειδική κοινοβουλευτική επιτροπή για τη διενέργεια προκαταρκτικής εξέτασης, διαφορετικά η πρόταση απορρίπτεται ως προδήλως αβάσιμη. Το πόρισμα της επιτροπής του προηγούμενου εδαφίου εισάγεται στην Ολομέλεια της Βουλής, η οποία αποφασίζει για την άσκηση ή μη δίωξης. Η σχετική απόφαση λαμβάνεται με την απόλυτη πλειοψηφία του όλου αριθμού των βουλευτών. Με τη διαδικασία και την πλειοψηφία του πρώτου εδαφίου της παραγράφου αυτής η Βουλή μπορεί οποτεδήποτε να ανακαλεί την απόφαση της ή να αναστείλει τη δίωξη, την προδικασία ή την κύρια διαδικασία».</p>
      <p>Σε αυτό το άρθρο ο ΣΥΡΙΖΑ είχε ζητήσει να προστεθεί ερμηνευτική δήλωση με αναδρομική ισχύ που να αναφέρει ότι το αδίκημα της παθητικής δωροδοκίας δεν είναι υπουργικό, δήλωση που η Νέα Δημοκρατία δεν δέχθηκε με αποτέλεσμα να απορριφθεί με 84 θετικές ψήφου, 188 αρνητικές και 25 λευκά.</p>
      <p>Η λαϊκή νομοθετική πρωτοβουλία<br/>Άρθρο 73: Λαϊκή νομοθετική πρωτοβουλία με προτάσεις νόμων μετά από υπογραφή 500.000 πολιτών: ΝΑΙ 254, ΟΧΙ 32, «ΠΑΡΩΝ» 11<br/>Η πρόταση της ΝΔ ορίζει ότι: «Με υπογραφή 500.000 πολιτών που έχουν δικαίωμα ψήφου, μπορούν να κατατίθενται έως δύο ανά κοινοβουλευτική περίοδο προτάσεις νόμων στη Βουλή, οι οποίες με απόφαση του Προέδρου της παραπέμπονται στην οικεία κοινοβουλευτική επιτροπή προς επεξεργασία και εν συνεχεία εισάγονται υποχρεωτικά προς συζήτηση και ψήφιση στην Ολομέλεια του Σώματος. Οι προτάσεις νόμων του προηγούμενου εδαφίου δεν μπορεί να αφορούν θέματα δημοσιονομικά, εξωτερικής πολιτικής και εθνικής άμυνας. Νόμος ορίζει τους όρους και τις προϋποθέσεις εφαρμογής της παρούσας παραγράφου».<br/>Η πρόταση του ΣΥΡΙΖΑ για τροποποίηση της παρ. 1 δεν πέρασε αφού συγκέντρωσε 98 «ναι», 189 «όχι» και 9 λευκά. Στη δεύτερη φάση της συνταγματικής αναθεώρησης, η Νέα Δημοκρατία έκανε την έκπληξη και δέχτηκε την πρόταση που είχε καταθέσει για το άρθρο 73 το Κίνημα Αλλαγής και ο ΣΥΡΙΖΑ, για την λαϊκή νομοθετική πρωτοβουλία, δηλαδή τη δυνατότητα πολιτών να υποβάλουν προτάσεις νόμων για να συζητηθούν στη Βουλή. Με βάση το κείμενο της δικής της πρότασης, ο αριθμός υπογραφών των πολιτών που απαιτείται, πρέπει να είναι 500.000 και από την νομοθετική πρωτοβουλία εξαιρούνται θέματα άμυνας και εξωτερικής πολιτικής.</p>
      <p>Δείτε αναλυτικά τα αποτελέσματα της ψηφοφορίας για κάθε διάταξη:</p>
      <figure>
        <img src="https://europost.gr/wp-content/uploads/2019/11/%CF%86%CE%B3%CE%B3%CF%86%CE%B7-225x300.jpg"/>
      </figure>
      <figure>
        <img src="https://europost.gr/wp-content/uploads/2019/11/ANATHEORITEES-DIATAXEIS-225x300.jpg"/>
      </figure>
      <figure>
        <img src="https://europost.gr/wp-content/uploads/2019/11/ANATHEORITEES-2-225x300.jpg"/>
      </figure>
      <p>Εξεταστική επιτροπή<br/>Άρθρο 68 παρ. 2: Δικαίωμα στη κοινοβουλευτική μειοψηφία να συστήσει δύο ανά κοινοβουλευτική περίοδο Εξεταστικές Επιτροπές με την υπογραφή 10 βουλευτών: ΝΑΙ 189, ΟΧΙ 94, «ΠΑΡΩΝ» 14</p>
      <p>Η πρότασης της ΝΔ ορίζει ότι: «Η Βουλή συνιστά από τα μέλη της εξεταστικές επιτροπές, με απόφαση που λαμβάνεται με πλειοψηφία των παρόντων βουλευτών που δεν μπορεί να είναι κατώτερη των 2/5 του συνόλου των βουλευτών, ύστερα από πρόταση του 1/5 του όλου των βουλευτών. Προκειμένου να συσταθούν εξεταστικές επιτροπές για ζητήματα που ανάγονται στην εξωτερική πολιτική και την εθνική άμυνα, απαιτείται απόφαση της Βουλής που λαμβάνεται με την απόλυτη πλειοψηφία του όλου αριθμό των βουλευτών. Η Βουλή μπορεί να συνιστά δύο ανά κοινοβουλευτική περίοδο εξεταστικές επιτροπές, εφόσον η σχετική πρόταση 10 τουλάχιστον βουλευτών υπερψηφιστεί από τα 2/5 του συνόλου των βουλευτών, ανεξαρτήτως πλειοψηφίας. Τα σχετικά με τη συγκρότηση και τη λειτουργία των επιτροπών αυτών καθορίζονται από τον Κανονισμό της Βουλής».</p>
      <p>Άρθρο 62: Περιορισμό της βουλευτικής ασυλίας αποκλειστικά μόνο στα κοινοβουλευτικά καθήκοντα του βουλευτή: ΝΑΙ 179, ΟΧΙ 117, «ΠΑΡΩΝ» 1<br/>Η πρόταση της ΝΔ ορίζει ότι: «Όσο διαρκεί η βουλευτική περίοδος, ο βουλευτής δεν διώκεται ούτε συλλαμβάνεται ούτε φυλακίζεται ούτε με άλλο τρόπο περιορίζεται χωρίς άδεια του Σώματος. Επίσης δεν διώκεται για πολιτικά εγκλήματα βουλευτής της Βουλής που διαλύθηκε, από τη διάλυση της και έως την ανακήρυξη των βουλευτών της νέας Βουλής. Η σχετική άδεια δίδεται από τη Βουλή υποχρεωτικά εφόσον η αίτηση της εισαγγελικής αρχής αφορά αδίκημα το οποίο δεν συνδέεται με την άσκηση των καθηκόντων ή την πολιτική δραστηριότητα του βουλευτή. Η Βουλή, με ευθύνη του Προέδρου της, αποφαίνεται υποχρεωτικά σχετικά με το αίτημα μέσα σε τρεις μήνες αφότου η αίτηση του εισαγγελέα για δίωξη διαβιβάστηκε στον Πρόεδρο της Βουλής. Η τρίμηνη προθεσμία αναστέλλεται κατά τη διάρκεια των διακοπών της Βουλής. Δεν απαιτείται άδεια για τα αυτόφωρα κακουργήματα».<br/>Εκλογή Ανεξάρτητων Αρχών<br/>Το άρθρο 101Α προβλέπει την εκλογή των μελών των Ανεξάρτητων Αρχών με τα 3/5 της Διάσκεψης των Προέδρων, αντί των 4/5 που ισχύει σήμερα.</p>
      <p>Άρθρο 101 Α: Ανεξάρτητες Αρχές: ΝΑΙ 158, ΟΧΙ 139</p>
      <p>Η πρόταση της ΝΔ ορίζει ότι: «Νόμος ορίζει τα σχετικά με την επιλογή και την υπηρεσιακή κατάσταση του επιστημονικού και λοιπού προσωπικού της υπηρεσίας που οργανώνεται για την υποστήριξη της λειτουργίας κάθε ανεξάρτητης αρχής. Τα πρόσωπα που στελεχώνουν τις Ανεξάρτητες Αρχές πρέπει να έχουν τα ανάλογα προσόντα, όπως νόμος ορίζει. Η επιλογή τους γίνεται με απόφαση της Διάσκεψης των Προέδρων της Βουλής. Η απόφαση λαμβάνεται με πλειοψηφία των τριών πέμπτων των μελών της. Η θητεία των μελών των Ανεξάρτητων Αρχών παρατείνεται έως το διορισμό νέων μελών. Τα σχετικά με τη διαδικασία επιλογής των μελών των Ανεξάρτητων Αρχών και της λειτουργίας και των αρμοδιοτήτων της Διάσκεψης των Προέδρων της Βουλής ορίζονται από τον Κανονισμό της Βουλής».</p>
      <p>Εγγύηση αξιοπρεπούς διαβίωσης<br/>Εγγύηση αξιοπρεπούς επιπέδου διαβίωσης για όλους (άρθρο 21). Η διάταξη έλαβε 190 ψήφους, 107 βουλευτές καταψήφισαν.</p>
      <p>Άρθρο 21 παρ 1: Προσθήκη εδαφίου για ελάχιστο εγγυημένο εισόδημα: ΝΑΙ 190, ΟΧΙ 107</p>
      <p>Η πρόταση της ΝΔ ορίζει ότι: «Η οικογένεια ως θεμέλιο της συντήρησης για προαγωγής του Έθνους, καθώς και ο γάμος, η μητρότητα και η παιδική ηλικία τελούν υπό την προστασία του κράτους. Το Κράτος μεριμνά για τη διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος, όπως νόμος ορίζει».</p>
      <p>Εξομοίωση στρατιωτικών με πολιτικά δικαστήρια<br/>Εξομοίωση των στρατιωτικών δικαστηρίων με τα πολιτικά (άρθρο 96). Η διάταξη έλαβε 189 ψήφους. Καταψήφισαν 139 βουλευτές</p>
      <p>Είχαν προηγηθεί οι ομιλίες του πρωθυπουργού Κυριάκου Μητσοτάκη, των αρχηγών των άλλων πολιτικών κομμάτων κατά τη συζήτηση για την Αναθεώρηση του Συντάγματος.</p>
    </article>
  </body>
</html>