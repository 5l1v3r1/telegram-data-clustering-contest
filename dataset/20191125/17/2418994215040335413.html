<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/politiki/article/mitsotakis-konte-sto-epikentro-prosfugiko-oikonomia-emporio-energeia"/>
    <meta property="og:site_name" content="The TOC"/>
    <meta property="article:published_time" content="2019-11-25T17:19:28+00:00"/>
    <meta property="og:title" content="Μητσοτάκης-Κόντε: Στο επίκεντρο προσφυγικό, οικονομία, εμπόριο, ενέργεια"/>
    <meta property="og:description" content="Ιδιαίτερη έμφαση θα δοθεί στην μεταναστευτική - προσφυγική κρίση"/>
  </head>
  <body>
    <article>
      <h1>Μητσοτάκης-Κόντε: Στο επίκεντρο προσφυγικό, οικονομία, εμπόριο, ενέργεια</h1>
      <h2>Ιδιαίτερη έμφαση θα δοθεί στην μεταναστευτική - προσφυγική κρίση</h2>
      <address>
        <time datetime="2019-11-25T17:19:28+00:00">25 Nov 2019, 17:19</time>
      </address>
      <p>Ο πρωθυπουργός Κυριάκος Μητσοτάκης μεταβαίνει την Τρίτη στη Ρώμη, όπου θα συναντηθεί με τον Ιταλό ομόλογό του Τζουζέπε Κόντε. Σύμφωνα με πληροφορίες στη συνάντηση θα γίνει επισκόπηση των διμερών σχέσεων και θα συζητηθούν οι προοπτικές περαιτέρω σύσφιξής τους, με έμφαση στον τομέα της οικονομίας, του εμπορίου και της ενέργειας, στους οποίους ήδη έχει εκδηλωθεί ενδιαφέρον ιταλικών εταιρειών για επενδύσεις στην Ελλάδα.</p>
      <p>Σε αυτό το πλαίσιο, θα συζητηθεί η έγκαιρη ολοκλήρωση του TAP, ο οποίος θα μεταφέρει προς την Ευρώπη αζέρικο φυσικό αέριο περνώντας από την Ιταλία καθώς και ο σχεδιασμός πολύ σημαντικών ενεργειακών εγχειρημάτων που βρίσκονται σε εξέλιξη, όπως ο EastMed.</p>
      <p>Ιδιαίτερη έμφαση θα δοθεί στην μεταναστευτική - προσφυγική κρίση, ζήτημα που απασχολεί ιδιαίτερα Ελλάδα και Ιταλία, μιας και σηκώνουν ιδιαίτερο βάρος ως χώρες πρώτης υποδοχής. Οι δύο πρωθυπουργοί θα συζητήσουν για τον συντονισμό που απαιτείται σε ευρωπαϊκό επίπεδο και για την προώθηση κοινών πολιτικών και λύσεων σε επίπεδο ΕΕ.</p>
      <p>Επίσης θα συζητηθεί η ενταξιακή προοπτική των Δυτικών Βαλκανίων και η ανάγκη η διαδικασία αυτή να παραμείνει ζωντανή.</p>
    </article>
  </body>
</html>