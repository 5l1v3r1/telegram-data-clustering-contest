<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/2GwBkl/sjoeroeverroman-og-slavestrid"/>
    <meta property="og:site_name" content="Aftenbladet"/>
    <meta property="article:published_time" content="2019-11-25T17:19:43+00:00"/>
    <meta property="og:title" content="Sjørøverroman og slavestrid"/>
    <meta property="og:description" content="BOK: Gruoppvekkende atlantisk rundferd med en rømt planter-morder, med retur til hans «svarte» slekt på de danske slaveøyene i Karibia."/>
  </head>
  <body>
    <article>
      <h1>Sjørøverroman og slavestrid</h1>
      <h2>BOK: Gruoppvekkende atlantisk rundferd med en rømt planter-morder, med retur til hans «svarte» slekt på de danske slaveøyene i Karibia.</h2>
      <address><time datetime="2019-11-25T17:19:43+00:00">25 Nov 2019, 17:19</time> by <a rel="author">Jan Askelund</a></address>
      <figure>
        <img src="https://sa.mnocdn.no/images/6edbc00f-0af5-4ad1-bc62-6cf84327a6f3?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p>
        <i><b>Fartein Horgar: </b>Benjamins reise. Roman. 399 sider. Aschehoug.</i>
      </p>
      <p>Etter snart to tusen sider fordelt på fire bind nærmer Fartein Horgar (1955, debut 1980) seg med høstens «Benjamins reise» slutten på sin lange historie i romanform om dansk kolonialisme i Vestindia i årene 1672-1917, som også mange nordmenn bidro til, som investorer, sjøfolk, administratorer og slavedrivere.</p>
      <aside>
        <a href="https://www.aftenbladet.no/article/sa-vm2805.html">Slaveliv ved våre fjerne kyster</a>
      </aside>
      <aside>
        <a href="https://www.aftenbladet.no/article/sa-4MPBE.html">Pisker vårt oppblåste sjølbilde</a>
      </aside>
      <aside>
        <a href="https://www.aftenbladet.no/article/sa-pqP6G.html">ROMAN: Orgier av vold og fornedrelse</a>
      </aside>
      <aside>
        <a href="https://www.aftenbladet.no/article/sa-7w348.html">Roman: Flott start på romanserie om norsk slavehandel</a>
      </aside>
      <p>I et ellers digert persongalleri bidrar fire mor- og dattergenerasjoner av kvinnelige hovedpersoner til å gi denne bestialitetens historie et menneskelig perspektiv. I en uopphørlig strøm av grafiske skildringer beskriver Horgar den brutalt fornedrende behandlingen slaver utsettes for, i en selvforsterkende ondskap integrert i et økonomisk system. Og den blir desto mer skjærende tydelig når den fortelles via kvinnelige personer, i et rasistisk herre-knektsamfunn, der jentebarn og kvinner har bruks- og nytteverdi døgnet rundt.</p>
      <p>Ikke at gutter og menn samt de få som overlever til å bli grå i hår og skjegg, ikke også blir medrivende beskrevet, i et øyrike der det er langt mellom «blanke» europeere med et humant sinnelag og frigjøringstanker. En av slaveetterkommerne har gitt navn til dette nest siste kapitlet i historien, som begynner med at Benjamin dreper en plantasjeeier og slaveholder – som nok også er hans biologiske far – og hans mesterknekt. Året er 1839.</p>
      <p>Han kommer seg unna og berger seg om bord på en sjørøverskute. Riktignok ble slavehandel forbudt på tidlig 1800-tall, men ikke slaveholdet. Så nå står reine sjørøvere for handelen, og den nyskapte piraten Benjamin blir med på en klassisk trekanttur mellom Karibia, Irland, Danmark og Norge, via Afrika-kysten, og tilbake til de karibiske øyer med flere slaver, samtidig som han gjør en bemerkelsesverdig karriere, og opplever nok til å fylle flere røverromaner enn denne.</p>
      <p>Handlingen føres fram til det europeiske revolusjonsåret 1848, som også betyr den endelige «frigjøringen» av slavene i det danske riket, og Horgar til slutt klarer å etablere Benjamins blodkontakt med de kvinnelige personlinjene fra de foregående bindene. Det er alt sammen godt gjort. «Benjamins reise» og hele denne serien er underholdende så vel som opprørende; den er også et flott skjønnlitterært bidrag til en underkommunisert historisk periode vi var med om.</p>
    </article>
  </body>
</html>