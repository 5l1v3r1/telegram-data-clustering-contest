<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/google-stadia-4k-problem.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-25T17:49:41+00:00"/>
    <meta property="og:title" content="Ale piękna katastrofa. Najważniejsze gry na Google Stadia nie wspierają 4K"/>
    <meta property="og:description" content="Debiut usługi Google Stadia budzi ogromne kontrowersje. Firmie z Mountain View nie udało się spełnić obietnic, a winę za brak 4K zgania na deweloperów."/>
  </head>
  <body>
    <article>
      <h1>Ale piękna katastrofa. Najważniejsze gry na Google Stadia nie wspierają 4K</h1>
      <address><time datetime="2019-11-25T17:49:41+00:00">25 Nov 2019, 17:49</time> by <a rel="author" href="https://www.spidersweb.pl/author/p_grabiec" target="_blank">Piotr Grabiec</a></address>
      <p>
        <b>Debiut usługi Google Stadia budzi ogromne kontrowersje. Firmie z Mountain View nie udało się spełnić obietnic, a winę za brak 4K zgania na deweloperów. To jej może wyjść bokiem.</b>
      </p>
      <p>Google próbuje swoich sił w segmencie gier wideo. Niestety z mizernym skutkiem. Usługa o nazwie Stadia jest już oficjalnie dostępna, ale aż dziw bierze, że firma nie opóźniła tej premiery. Jeśli tak dalej pójdzie, to zniknie ona szybciej, niż się pojawiła – ten debiut <a href="https://www.spidersweb.pl/2019/11/google-stadia-problem.html">to piękna katastrofa</a>. Zgodnie z tym, <a href="https://www.spidersweb.pl/2019/11/google-stadia-porazka-no-i-dobrze.html">co przewidywaliśmy</a>.</p>
      <p>Na start w usłudze dostępnych było <a href="https://www.spidersweb.pl/2019/11/google-stadia-gry.html">zaledwie 25 tytułów</a>. W dodatku, by w nie zagrać, trzeba kupić nową edycję przystawki Chromecast Ultra (która <a href="https://www.spidersweb.pl/2019/11/stadia-chromecast-ultra.html">może się popsuć w trakcie zabawy</a>) oraz kontroler w ramach tzw. Google Stadia Founders Edition. Za pojedyncze tytuły trzeba płacić osobno, a do tego dochodzi abonament m.in. podbijający rozdzielczość do 4K.</p>
      <h3>Problem w tym, że gry odpalane za pośrednictwem <a href="https://www.spidersweb.pl/tag/google-stadia">Google Stadia</a> często działają w takim oszukanym 4K.</h3>
      <p>Jakość oprawy graficznej w grach uruchamianych za pośrednictwem usługi Stadia pozostawia sporo do życzenia. To o tyle żenujące, że podczas prezentacji Google przechwalał się, że serwery dysponują większą mocą obliczeniową nie tylko od konsol PlayStation 4 Pro, ale również Xbox One X. Miało to pozwolić na rozrywkę w 4K i 60 klatkach na sekundę.</p>
      <p>W praktyce jednak gry uruchomione w chmurze wyglądają gorzej niż te na PlayStation 4 Pro, o konsoli Xbox One i potężnych pecetach nie wspominając. Wiele tytułów, w tym Destiny 2 i Red Dead Redemption 2, jest renderowanych w rozdzielczości 1080p (przy 60 FPS) lub 1440p (przy 30 FPS), a dopiero po stronie użytkownika Chromecast Ultra upscale’uje je do 4K.</p>
      <p>Gracze mogą czuć się oszukani. Jeszcze w październiku Phil Harrison obiecywał, że wszystkie gry będą wspierać rozdzielczość 4K przy 60 klatkach na sekundę, a jedynie w wybranych przypadkach liczba FPS-ów będzie obniżana z 60 do 30 z powodów „artystycznych”. Okazało się, że to nijak się ma do rzeczywistości.</p>
      <h3>Google postanowił wrzucić pod przysłowiowy autobus… deweloperów.</h3>
      <p>Firma się upiera, że z jej strony jest wszystko w porządku. Technicznie rzecz biorąc, rozdzielczość 4K przy 60 klatkach na sekundę jest wspierana – ale w praktyce już nie. Zamiast jednak posypać głowę popiołem i przeprosić za to, że dostarczyła produkt w najlepszym razie w wersji beta, a jej przedpremierowe obietnice nie zostały spełnione, woli winę za to, że gry nie działają w natywnym 4K, <a href="https://www.androidcentral.com/google-says-developers-need-address-stadia-resolution-and-frame-rate-issues">zganić na deweloperów</a>.</p>
      <p>Problem w tym, że to Google bezpośrednio inkasuje pieniądze od klientów i to Google składał obietnice. W dodatku firma w żenującym stylu wymuszała na graczach kupienie przystawki w wersji Founders Edition, bo to był jedyny sposób, by zarezerwować swój nick. Brak wsparcia dla 4K to zresztą tylko jeden z wielu braków. Zalicza się do nich brak wsparcia dla urządzeń niż nowy Chromecast Ultra oraz brak odpowiednika osiągnięć i trofeów.</p>
      <h3>W dodatku takie podejście do programistów może być gwoździem do trumny usługi Google Stadia.</h3>
      <p>Tajemnicą poliszynela jest, że deweloperzy od samego początku niezbyt przychylnie patrzą na usługę, która może lada moment trafić pod nóż – tak jak np. niesławny Google Plus. Stadia w rezultacie nie ma w dodatku żadnych istotnych gier na wyłączność, a do tego obecne w usłudze tytuły, nie licząc chyba tylko Destiny 2, nie synchronizują postępów w innymi platformami.</p>
      <p>Google najwyraźniej nie rozumie, że o twórców gier powinno zabiegać i powinno na nich chuchać i dmuchać. Trudno sobie zaś teraz wyobrazić, by wydawcy i studia deweloperskie, którzy nie byli przekonani do modelu biznesowego Google’a, stali się nagle partnerami giganta. Nie po tym, gdy firma z Mountain View złość klientów skierowała w stronę firm, które zdecydowały się jej zaufać.</p>
    </article>
  </body>
</html>