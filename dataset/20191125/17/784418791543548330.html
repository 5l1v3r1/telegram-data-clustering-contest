<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%a0%d7%95%d7%a1%d7%a2%d7%99%d7%9d-%d7%9c%d7%a9%d7%91%d7%aa-%d7%94%d7%a7%d7%a8%d7%95%d7%91%d7%94-%d7%91%d7%a8%d7%9b%d7%91%d7%aa-%d7%a6%d7%a4%d7%95%d7%a0%d7%94-%d7%9b%d7%93%d7%90%d7%99-%d7%a9%d7%aa/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T17:50:20+00:00"/>
    <meta property="og:title" content="נוסעים לשבת הקרובה ברכבת צפונה? כדאי שתקראו את זה"/>
    <meta property="og:description" content="בשל עבודות תשתית ושדרוג שיבושים נרחבים בפעילות הרכבת מתל אביב וצפונה החל מיום רביעי בערב • משרד התחבורה ייתן מענה בתגבור אוטובוסים בקווים קיימים ואף בקווים ייעודיים"/>
  </head>
  <body>
    <article>
      <h1>נוסעים לשבת הקרובה ברכבת צפונה? כדאי שתקראו את זה</h1>
      <address><time datetime="2019-11-25T17:50:20+00:00">25 Nov 2019, 17:50</time> by <a rel="author">ליאור נגה</a></address>
      <p>
        <b>בשל עבודות תשתית ושדרוג שיבושים נרחבים בפעילות הרכבת מתל אביב וצפונה החל מיום רביעי בערב • משרד התחבורה ייתן מענה בתגבור אוטובוסים בקווים קיימים ואף בקווים ייעודיים</b>
      </p>
      <p>כחלק מתוכנית התחזוקה השנתית, יבוצעו בתחנת הרכבת בנתניה עבודות לשדרוג והחלפה של מפלגים ומסוטים (מרכיבי מסילה שתפקידם להסיט את הרכבת ממסילה אחת לשנייה), לצד עבודות תקשורת לשדרוג מערכת האיתות הרכבתית בתחנות נתניה ובית יהושע .</p>
      <p>במסגרת העבודות שיבוצעו החל מיום רביעי הקרוב, כ"ט בחשוון (27.11.19) בשעה 22:00 ועד ליום שישי א' בכסלו (29.11.19) עם סיום השירות, וכן ממוצאי שבת ב' בכסלו (30.11.19) ועד ליום ראשון ג' בכסלו (1.12.19) בשעה 5:00 בבוקר, תופסק באופן זמני תנועת הרכבות בין תחנות חדרה מערב והרצליה, ותחנות קיסריה פרדס חנה, נתניה, נתניה-ספיר ובית יהושע תהיינה סגורות.</p>
      <p>בימים אלה יחולו שינויים זמניים בתנועת הרכבות:</p>
      <p>רכבות בקווים: נהריה-תל אביב- נתב"ג-מודיעין; כרמיאל-באר שבע יתחילו ויסיימו את נסיעתן מכיוון צפון בתחנת חדרה מערב, ומכיוון דרום יתחילו ויסיימו את נסיעתן בתחנת תל אביב סבידור מרכז.</p>
      <p>רכבות הלילה בקו נהריה-תל אביב-נתב"ג יתחילו ויסיימו את נסיעתן מכיוון צפון בתחנת חדרה מערב, ומכיוון דרום לא יופעלו.</p>
      <p>רכבות בקו נהריה-תל אביב-באר שבע, יתחילו ויסיימו את נסיעתן מכיוון צפון בתחנת בנימינה, ומכיוון דרום יתחילו ויסיימו את נסיעתן בתחנת תל אביב סבידור מרכז.</p>
      <p>רכבות בקווים הפרבריים: בנימינה-רחובות/אשקלון; נתניה-בית שמש יתחילו ויסיימו את נסיעתן מכיוון דרום בתחנת הרצליה, ומכיוון צפון לא יופעלו.</p>
      <p>בימי העבודות משרד התחבורה יתגבר את קווי האוטובוס הסדירים וכן יתווספו קווי אוטובוס נוספים באיזור השרון ותל אביב. רכבת ישראל תפעיל לרשות הנוסעים לנתב"ג מערך היסעים חינמי, אשר יפעל לאורך כל שעות היממה, בין תחנות חדרה, נתניה ונתב"ג. בשעות הלילה תתווסף למסלול זה עצירה בתחנת הרצליה.</p>
      <p>מזיכרון יעקב, בנימינה ופרדס חנה לתל אביב: קו אגד 872- יופעל במתכונת מתוגברת. תחנות עצירה בתל אביב לאורך דרך נמיר, מנחם בגין (קניון עזריאלי), המסגר ותחנה מרכזית תל אביב</p>
      <p>מחדרה לתל אביב: קו אגד 704- יופעל במתכונת מתוגברת ממתחם אנרג'י לתל אביב, זאת בנוסף לקווים 852, 872 ו-700.</p>
      <p>מנתניה לתל אביב: קו קווים 645 מתחנת רכבת נתניה למסוף סבידור בתל אביב</p>
      <p>מחיפה לתל אביב: יופעלו קווי תח"צ ייעודיים  –  קווים 901 ו-980 של אגד ממרכזית חוף הכרמל למסוף סבידור (קו 980) ותחנה מרכזית החדשה (קו 901).</p>
      <p>כל הקווים יופעלו בשני כיווני הנסיעה.</p>
      <p>כזכור, בשל עבודות לחישמול המסילות באיזור ת"א, חלים מידי יום שישי ומוצאי שבת שינויים בתנועת הרכבות באיזור תל אביב, נתב"ג, מודיעין ולוד ועבור הנוסעים מופעל מערך היסעים חינמי.</p>
      <p>בימים אלה מוקד השירות הטלפוני שמספרו *5770 יפעל 24 שעות ביממה. לנוסעי הרכבת בימים אלה מומלץ להתעדכן בפרטים המלאים באתר רכבת ישראל וביישומון.</p>
    </article>
  </body>
</html>