<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359633"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T17:52:00+00:00"/>
    <meta property="og:title" content="Линта: Лицемјерна изјава Џаферовића о хапшењу Османовића"/>
    <meta property="og:description" content="Предсједник Одбора за дијаспору и Србе у региону Скупштине Србије Миодраг Линта оцијенио је као лицемјерну изјаву бошњачког члана Предсједништва БиХ Шефика Џаферовића да је неприхватљиво да Србија суди држављанима БиХ за било које кривично дјело на подручју БиХ, наког хапшења бившег припадника тазковане Армије БиХ Османа Османовића."/>
  </head>
  <body>
    <article>
      <h1>Линта: Лицемјерна изјава Џаферовића о хапшењу Османовића</h1>
      <address>
        <time datetime="2019-11-25T17:52:00+00:00">25 Nov 2019, 17:52</time>
      </address>
      <p>
        <i>Предсједник Одбора за дијаспору и Србе у региону Скупштине Србије Миодраг Линта оцијенио је као лицемјерну изјаву бошњачког члана Предсједништва БиХ Шефика Џаферовића да је неприхватљиво да Србија суди држављанима БиХ за било које кривично дјело на подручју БиХ, наког хапшења бившег припадника тазковане Армије БиХ Османа Османовића.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1451/145194.jpg"/>
        <figcaption>Миодраг Линта<br/>Фото: РТРС</figcaption>
      </figure>
      <p>Линта у саопштењу истиче да Србија има законску и моралну обавезу да организује суђења за ратне злочине јер је кажњавање ратних злочинаца цивилизацијска тековина.</p>
      <p>- То се не може очекивати од правосуђа БиХ које је етнички мотивисано и које не процесуира бројне ратне злочине над српским цивилима и ратним заробљеницима - навео је Линта.</p>
      <p>Он је додао да Тужилаштво и Суд БиХ нису професионалне и непристрасне институције већ су у функцији оправдања лажне и бесмислене оптужбе о Србима као агресорима и злочинцима и Бошњацима као жртвама и ослободиоцима.</p>
      <p>Линта је истакао да чињенице јасно показују да су сви велики злочини над Србима у БиХ /западнокрајишке општине, Тузланска колона, Добровољачка улица и Сарајево, Озрен и Возућа, средње Подриње и друге/, као и бројни други остали некажњени до данас.</p>
      <p>Он је поздравио одлуку Вишег суда у Београду који је, на основу приједлога Тужилаштва за ратне злочине, одредио притвор некадашњем припаднику такозване Армије БиХ Осману Османовићу због основане сумње да је извршио ратни злочин над српским цивилима и ратним заробљеницима у љето 1992. године у Горњем Рахићу на подручју Брчког.</p>
      <p>Линта поздравља и чињеницу да је прије неколико дана Османовић ухапшен на прелазу Сремска Рача након што је МУП Србије против њега поднио кривичне пријаве због сумње да је са више припадника ХВО, касније такозване Армије БиХ, мучио, злостављао и застрашивао српске цивиле и заробљене припаднике Војске Републике Српске.</p>
      <p>- Крајње је вријеме да правосуђе Србије почне да процесуира бројне припаднике такозване Армије БиХ, Хрватског вијећа одбране, Хрватске војске и других војних и полицијских формација који су наредили или починили ратни злочин над српским народом на простору бивше Југославије - нагласио је Линта.</p>
      <p>Тужилаштво Србије за ратне злочине донијело је наредбу о спровођењу истраге против Османа Османовић због основане сумње да је извршио ратни злочин над српским цивилима и ратним заробљеницима у љето 1992. године у Горњем Рахићу на подручју Брчког, изјавио је раније данас Срни замјеник тужиоца за ратне злочине Василије Сератлић.</p>
      <p>У оптужници се наводи да је оптужени током љета 1992. у логору на локалитету Расадник у Горњем Рахићу, у општини Брчко, наносио тјелесне повреде, мучио, злостављао и застрашивао цивилна лица и заробљене припаднике Војске Републике Српске.</p>
      <p>Османовић је ухапшен на граничном прелазу Сремска Рача између Србије и БиХ у суботу, 23. новембра.</p>
    </article>
  </body>
</html>