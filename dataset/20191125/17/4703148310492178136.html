<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/a-fordulo-valogatottja/nb-i-tobbsegben-az-ujpest-es-vidi-verok-a-fordulo-valogatottjaban-itt-a-csapat"/>
    <meta property="og:site_name" content="csakfoci.hu"/>
    <meta property="article:published_time" content="2019-11-25T17:06:42+00:00"/>
    <meta property="og:title" content="NB I: Többségben az Újpest- és Vidi-verők a forduló válogatottjában – itt a csapat"/>
    <meta property="og:description" content="Az élvonal legutóbb fordulójának válogatottjába négy játékost delegál a DVTK, kettőt a Puskás Akadémia - plusz az edzőt -, valamint további négy együttes labdarúgói is megtalálhatóak a csapatban."/>
  </head>
  <body>
    <article>
      <h1>NB I: Többségben az Újpest- és Vidi-verők a forduló válogatottjában – itt a csapat</h1>
      <address><time datetime="2019-11-25T17:06:42+00:00">25 Nov 2019, 17:06</time> by <a rel="author">csakfoci.hu</a></address>
      <p>
        <b>
          <b>Az élvonal legutóbb fordulójának válogatottjába négy játékost delegál a DVTK, kettőt a Puskás Akadémia - plusz az edzőt -, valamint további négy együttes labdarúgói is megtalálhatóak a csapatban.</b>
        </b>
      </p>
      <hr/>
      <h3>A 13. forduló válogatottja</h3>
      <p>
        <b>Danilovic (Diósgyőr) – Shestakov (Diósgyőr), Kravcsenko (Kisvárda), Aliji (Honvéd) – Isael (Ferencváros), Márkvárt (Diósgyőr), Knezevic (Puskás Akadémia), Berecz (Mezőkövesd), Gyurcsó (Puskás Akadémia) – Boli (Ferencváros), Tabakovic (Diósgyőr)</b>
      </p>
      <hr/>
      <p>
        <b>Branislav Danilovic (Diósgyőr)</b>
      </p>
      <p>Magabiztosan, hiba nélkül védett. Két nagy bravúrt is bemutatott, az elsőt Sankovic lövésénél, amikor a jobb sarok elől ütötte ki a labdát, majd a hajrában Feczesin próbálkozását fogta meg.</p>
      <p>
        <b>Sergej Shestakov (Diósgyőr)</b>
      </p>
      <p>A védekezés mellett a támadásokból is kivette a részét, mindkét gólhoz komoly köze volt. Az elsőnél ő adott középre, Tabakovic fejesét még kiütötte Banai, Márkvárt viszont közelről belőtte. A második találat előtt pedig ő passzolt a gólszerző Tabakovicnak.</p>
      <p>
        <b>Anton Kravcsenko (Kisvárda)</b>
      </p>
      <p>Keményen, határozottan oldotta meg a védekező feladatát. Emellett bátran ment előre a támadásokat segíteni, egy ilyen akció után szerezte meg a kisvárdaiak három pontot érő gólját, miután a védőket és a kapust is megelőzve közelről a hálóba helyezett.</p>
      <p>
        <b>Naser Aliji (Honvéd)</b>
      </p>
      <p>A kispestiek legjobbja volt az albán védő a Paks ellen. Remekül lezárta a szélt, segítette a támadásokat. A hajrában egy lesipuskás góllal győzelemhez segítette a Honvédot.</p>
      <p>
        <b>Isael da Silva Barbosa (Ferencváros)</b>
      </p>
      <p>A kihagyott 11-es ellenére a Fradi egyik legjobbja volt. A büntető előtt sarokkal adott nagy passzt Bolinak, akit buktattak. Közvetlenül az első félidő vége előtt pedig egy szép csel után kilőtte a bal alsót.</p>
      <p>
        <b>Márkvárt Dávid (Diósgyőr)</b>
      </p>
      <p>Remek labdákat adott a társaknak, bejöttek a cselei, jók voltak a megindulásai. Egy kipattanót követően ő szerezte csapat első gólját.</p>
      <p>
        <b>Josip Knezevic (Puskás Akadémia)</b>
      </p>
      <p>Ugyan elhibázott egy általa kiharcolt 11-est, de emellett kiválóan játszott, adott két olyan gólpasszt Gyurcsónak, amilyet nagyon ritkán látni magyar pályákon.</p>
      <p>
        <b>Berecz Zsombor (Mezőkövesd)</b>
      </p>
      <p>A kövesdiek legjobbja volt, stabilitást adott a hazaiak középpályás sorának, emellett rengeteget futott. A második félidőben ő szerezte csapata második gólját, amivel eldöntötte a három pont sorsát.</p>
      <p>
        <b>Gyurcsó Ádám (Puskás Akadémia)</b>
      </p>
      <p>Hetek óta válogatott formában futballozik. Szerzett két remek gólt, így már holtversenyben vezeti a góllövőlistát.</p>
      <p>
        <b>Franck Boli (Ferencváros)</b>
      </p>
      <p>Folyamatosan veszélyt jelentett a kapura. Már a 6. percben kihasználta a testi erejét és vezetéshez juttatta a Fradit. Pár perccel később ismét tarthatatlan volt és Devecseri állította meg szabálytalanul a tizenhatoson belül.</p>
      <p>
        <b>Haris Tabakovic (Diósgyőr)</b>
      </p>
      <p>A DVTK legjobbja volt, az első gól előtt ő fejelt kapura, a másodiknál pedig remekül lőtte ki a jobb sarkot.</p>
      <p>
        <b>A forduló edzője: Hornyák Zsolt (Puskás Akadémia)</b>
      </p>
      <p>Jól felkészítette csapatát a Vidiből. Szinte végig kontrollálták a középpályát, rengeteg helyzetet kidolgoztak, akár nagyobb arányú is lehetett volna a győzelmük.</p>
      <p>
        <b>A forduló cseréje: Sztavrosz Cukalasz (Kisvárda)</b>
      </p>
      <p>Váratlan időpontban, már a 27. percben pályára kellett lépnie Bumba sérülése miatt, a görög légiós pedig jól szállt be. Az első félidő vége előtt közel 40 méteres, remek labdával hozta helyzetbe Grozavot, de ezen felül is hasznos tagja volt csapatának.</p>
    </article>
  </body>
</html>