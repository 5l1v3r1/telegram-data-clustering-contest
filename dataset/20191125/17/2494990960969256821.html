<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/25/news/prescrizione-luigi-dimaio-pd-matteo-salvini-riforma-processo-giustizia-1245817/"/>
    <meta property="og:site_name" content="Il Tempo"/>
    <meta property="article:published_time" content="2019-11-25T17:39:45+00:00"/>
    <meta property="og:title" content="Prescrizione, Di Maio mette all'angolo il Pd: non fate come Salvini"/>
    <meta property="og:description" content="I grillini accelerano sulla riforma della giustizia e mettono all'angolo gli alleati di governo del Pd. Il campo della contesa è quello della prescrizione, che il Movimento 5 Stelle vuole bloccare dopo una condanna di primo grado. &quot;Vittime di disastri, vittime di stupri, vittime di malaf..."/>
  </head>
  <body>
    <article>
      <h6 class="kicker">RIFORMA DELLA GIUSTIZIA</h6>
      <h1>Prescrizione, Di Maio mette all'angolo il Pd: non fate come Salvini</h1>
      <address>
        <time datetime="2019-11-25T17:39:45+00:00">25 Nov 2019, 17:39</time>
      </address>
      <p>I grillini accelerano sulla riforma della <b>giustizia</b> e mettono all'angolo gli alleati di governo del Pd. Il campo della contesa è quello della <b>prescrizione</b>, che il <b>Movimento 5 Stelle</b> vuole bloccare dopo una condanna di primo grado. "Vittime di disastri, vittime di stupri, vittime di malaffare e corruzione hanno diritto ad avere giustizia. Spesso invece i processi contro i loro colpevoli sono durati talmente a lungo da andare in prescrizione e chi doveva pagare non ha mai pagato - scrive il capo politico 5stelle,<b> Luigi Di Maio</b>, in un lungo post su Facebook - Ecco perché il nostro ministro della Giustizia, <b>Alfonso Bonafede</b>, sta lavorando al dimezzamento dei tempi dei processi ed ecco perché nel frattempo abbiamo già approvato una riforma che blocca la prescrizione dopo il primo grado di giudizio".</p>
      <p>La prima bordata è all'ex alleato. "A battersi contro questa norma di assoluto buon senso c’è la <b>Lega</b> che, dopo averla approvata, ha cominciato a dire ‘no’, ‘aspettate un attimo’, ‘vediamo’. <b>Salvini si è messo di traverso</b> e accanto a lui è ovviamente comparso tutto il carrozzone di centrodestra, con in capo <b>Berlusconi</b> che – proprio grazie alla prescrizione – l’ha fatta franca innumerevoli volte", scrive Di Maio.</p>
      <p>Poi l'<b>avvertimento al Pd</b>: "Ora, noi con questa gente e con questo modo di prendere in giro gli italiani per difendere i propri interessi, non vogliamo avere niente a che fare. Mi aspetto che la musica sia cambiata. Il Pd ai tempi di Berlusconi al governo, ma anche all’inizio della scorsa legislatura, diceva di <b>interrompere la prescrizione</b> ancor prima della sentenza di primo grado, già al <b>rinvio a giudizio</b>. Possiamo fare questo passo importante insieme. Questo governo può davvero cambiare le cose. Ma le parole non bastano, servono i fatti. Noi ci siamo, come sempre". Si prepara una nuova via crucis per il fragile governo bis di<b> Giuseppe Conte</b>?</p>
      <p>Intanto il premier in un'intervista all'AdnKronos ha chiarito: "Non c'è un allarme sulla norma vigente che fa scattare la prescrizione con la sentenza di primo grado" perché "si applicherà a fatti commessi dopo l'entrata in vigore della riforma. Quindi si applicherà non nel <b>2020</b> ma molto dopo", ha detto Conte. Secondo il premier il "problema è controbilanciare" la riforma della prescrizione "per realizzare una <b>durata ragionevole dei processi</b>", perciò "prima realizziamo la riforma per accelerare i processi meglio è. L'iter normativo è complesso ma il termine non è gennaio perché gli effetti della <b>nuova prescrizione</b> arriveranno dopo 2020". </p>
      <related>
        <h4>Articoli Correlati</h4>
        <a href="https://tv.iltempo.it/video-news-by-vista/2019/11/20/video/bonafede-fumata-nera-su-prescrizione-via-libera-a-riforma-processo-civile-1242963/"/>
      </related>
    </article>
  </body>
</html>