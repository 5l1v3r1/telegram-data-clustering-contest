<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/ha-rotto-costole-naso-e-gomito-alla-sua-ex-perseguitandola-per-un-anno-arrestato-per-stalking-e-lesioni"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-25T17:30:20+00:00"/>
    <meta property="og:title" content="Ha rotto costole, naso e gomito alla sua ex perseguitandola per un anno: arrestato per stalking e lesioni"/>
    <meta property="og:description" content="La donna ha trovato finalmente il coraggio di denunciare il suo aguzzino"/>
  </head>
  <body>
    <article>
      <h1>Ha rotto costole, naso e gomito alla sua ex perseguitandola per un anno: arrestato per stalking e lesioni</h1>
      <h2>La donna ha trovato finalmente il coraggio di denunciare il suo aguzzino</h2>
      <address>
        <time datetime="2019-11-25T17:30:20+00:00">25 Nov 2019, 17:30</time>
      </address>
      <p>Giovedì scorso la Polizia di Stato di Vercelli ha arrestato un uomo per i reati di stalking e lesioni gravi perpetrati ai danni della sua ex fidanzata.</p>
      <h3>La denuncia</h3>
      <p>La settimana prima, la donna si era presentata all’Ufficio Denunce della Questura per segnalare la situazione di terrore nella quale viveva dall’estate 2018, periodo in cui aveva avuto inizio la sua relazione sentimentale. La donna ha dichiarato di aver subito quotidiane angherie da parte dell’uomo, che in un’occasione l’ha anche minacciata di morte brandendo una mazza da baseball; l’atteggiamento dell’ex fidanzato si è fatto via via più minaccioso ed aggressivo, fino a quando, accecato dalla gelosia, ha infranto il vetro dell’automobile della sua ex con un cazzotto. La donna ha riferito poi delle numerose violenze subite, parlando in particolare di due differenti aggressioni; in una prima occasione l’ex fidanzato le ha rotto una costola, causato lesioni al volto e alla mano e in una seconda le ha fratturato il setto nasale e il gomito. In tutte queste situazioni di violenza la vittima, pur facendosi refertare presso il locale pronto soccorso, ha sempre dichiarato che le lesioni erano dovute a cause accidentali, evitando di incolpare l’ex fidanzato poiché impaurita da eventuali ritorsioni dello stesso.</p>
      <h3>Le indagini della Squadra Mobile</h3>
      <p>Appresa la notizia, gli uomini della Squadra Mobile, dopo aver attivato il protocollo previsto dalla normativa sul c.d. “Codice Rosso”, hanno iniziato serrate e tempestive indagini che hanno permesso di raccogliere una serie di elementi sufficienti per richiedere l’emissione di una misura idonea a tutelare la vittima, che è stata posta in protezione. Il Giudice per le Indagini Preliminari presso il Tribunale di Vercelli, sulla base degli elementi di responsabilità accertati a carico dell’uomo, ha emesso inoltre un’ordinanza di custodia cautelare in carcere nei suoi confronti. L’uomo, un cinquantaduenne italiano disoccupato, immune da precedenti penali, residente in provincia, è stato raggiunto dagli Uomini della Squadra Mobile, che lo hanno arrestato.</p>
      <p>
        <i>Immagine di repertorio</i>
      </p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/orecchie-cani-tagliate-nei-guai-veterinario-allevatori"/>
        <a href="https://laprovinciadibiella.it/cronaca/pensa-aver-ucciso-la-moglie-botte-scappa-si-autodenuncia"/>
        <a href="https://laprovinciadibiella.it/cronaca/si-dimentica-di-denunciare-la-pistola-in-suo-possesso-deferito-un-uomo-di-54-anni"/>
      </related>
    </article>
  </body>
</html>