<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/violenza-concorso-scolastico-1.4905625"/>
    <meta property="og:site_name" content="La Nazione"/>
    <meta property="article:published_time" content="2019-11-25T17:28:00+00:00"/>
    <meta property="og:title" content="Violenza sulle donne, un concorso scolastico per far conoscere la Carta di Viareggio"/>
    <meta property="og:description" content="La Carta è stata redatta il 16 febbraio scorso da un gruppo di lavoro di donne toscane e riassume l'impegno al contrasto alla violenza di genere attraverso vari strumenti"/>
  </head>
  <body>
    <article>
      <h1>Violenza sulle donne, un concorso scolastico per far conoscere la Carta di Viareggio</h1>
      <h2>La Carta è stata redatta il 16 febbraio scorso da un gruppo di lavoro di donne toscane e riassume l'impegno al contrasto alla violenza di genere attraverso vari strumenti</h2>
      <address>
        <time datetime="2019-11-25T17:28:00+00:00">25 Nov 2019, 17:28</time>
      </address>
      <p>Firenze,  25 novembre 2019 - Nella Giornata internazionale contro la <b>violenza</b> sulle donne, la Regione Toscana presenta ufficialmente il <b>concorso per le scuole superiori</b> finalizzato a diffondere i principi contenuti nella<b> Carta di Viareggio</b>. La Carta è stata redatta il 16 febbraio scorso da un gruppo di lavoro di donne toscane e riassume l'impegno al contrasto alla violenza di genere attraverso gli strumenti della formazione, della prevenzione, della riforma normativa e, soprattutto, della cultura del rispetto della persona.</p>
      <p>La Giunta regionale della Toscana ha adottato una specifica delibera, la 1243/2019 dal titolo "Valorizzazione delle esperienze di alleanze formative tra scuola e mondo del lavoro, concorso Carta di Viareggio, anno scolastico 2019-20" con l'obiettivo di promuovere azioni volte a contrastare ogni forma di violazione dei diritti umani universali attraverso il coinvolgimento dei licei artistici e degli istituti tecnici professionali con indirizzo grafico/design o equipollenti, nell'ambito dei percorsi per le competenze trasversali e l'orientamento, Pcto, nell'anno scolastico in corso.</p>
      <p>"Si tratta di un'iniziativa che mettiamo in campo per tenere alta l'attenzione e la consapevolezza, specie tra le giovani generazioni, su quella che ormai può dirsi un'emergenza sociale", afferma l'assessore ad Istruzione, formazione e lavoro della Regione, <b>Cristina Grieco</b>. "La giornata per il contrasto alla violenza sulle donne rappresenta l'occasione per dare il via al concorso, che è anche una bella occasione di Peer education, poiché gli studenti delle scuole superiori avranno il compito di tradurre i contenuti della Carta in un linguaggio grafico-pittorico adeguato ai bambini della scuola primaria. Quindi una doppia azione educativa".</p>
      <p>Il concorso rientra nell'ambito dei percorsi per le competenze trasversali e per l'orientamento ed intende <b>premiare i tre migliori elaborati grafici</b>, espressione del tema del concorso, con una<b> somma totale di 15 mila euro</b>. La premiazione si svolgerà nell'ambito delle <b>manifestazioni del Carnevale di Viareggio</b>.</p>
      <p>I licei artistici e gli istituti tecnici professionali interessati a partecipare all'iniziativa Concorso sulla Carta di Viareggio dovranno presentare un elaborato grafico che avrà per oggetto i dieci punti della Carta di Viareggio ed illustrerà come mettere in atto il contrasto alla violenza di genere. Nella realizzazione dell'elaborato, inoltre, si dovrà tener conto che è rivolto agli alunni della scuola primaria al fine di sensibilizzarli al contrasto della violenza sul genere femminile.</p>
      <p>Gli elaborati grafici dovranno essere inviati tramite pec, <b>entro la data del prossimo 31 dicembre</b>, all'indirizzo regionetoscana@postacert.toscana.it, unitamente alla domanda di partecipazione e ad una scheda descrittiva dell'elaborato.</p>
      <p>© Riproduzione riservata</p>
    </article>
  </body>
</html>