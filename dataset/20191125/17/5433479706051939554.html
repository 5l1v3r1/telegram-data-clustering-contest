<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552465/"/>
    <meta property="og:site_name" content="חרדים10"/>
    <meta property="article:published_time" content="2019-11-25T17:52:00+00:00"/>
    <meta property="og:title" content="3 הברסלבים שהורדו מסיפון המטוס נשפטו היום בקישינב • ומה עונשם?"/>
    <meta property="og:description" content="שלושה צעירים ברסלבים שהורדו מסיפון המטוס במולדובה, לאחר עימות עם צוות המטוס - נשפטו היום על מעשיהם, לאחר שהואשמו בהפרעה לשוטר בעת מילוי תפקידו • בקרוב יעלו סוף סוף על טיסה לישראל"/>
  </head>
  <body>
    <article>
      <h1>3 הברסלבים שהורדו מסיפון המטוס נשפטו היום בקישינב • ומה עונשם?</h1>
      <address><time datetime="2019-11-25T17:52:00+00:00">25 Nov 2019, 17:52</time> by <a rel="author">נתן פרל</a></address>
      <p>
        <b>שלושה צעירים ברסלבים שהורדו מסיפון המטוס במולדובה, לאחר עימות עם צוות המטוס - נשפטו היום על מעשיהם, לאחר שהואשמו בהפרעה לשוטר בעת מילוי תפקידו • בקרוב יעלו סוף סוף על טיסה לישראל</b>
      </p>
      <p>לפני כחודש וחצי, בתאריך 7 באוקטובר, נעצרו שלושה צעירים חסידי ברסלב על סיפון מטוס בשדה התעופה במולדובה באשמת תקיפת שוטר, בעת שהיו בדרכם חזרה מאומן בראש השנה.</p>
      <p>הסיפור החל כאשר דיילת חשדה בנוסע כי עישן על מדרגות המטוס, דבר שלא היה נכון.</p>
      <p>במהלך הוויכוח התפתחה קטטה בין הבחור לצוות המטוס, כאשר במהלכו התערבו קרובי משפחתו של הבחור וחשו לעזרתו. שלושת הנוסעים הורדו מהטיסה על ידי המשטרה המקומית ונלקחו לתא מעצר.</p>
      <p>העצורים שהו 48 שעות בתנאים מחפירים בבית מעצר, ולאחר מכן הוארכה שהותם במעצר למשך מספר ימים נוספים.</p>
      <p>בפעילותו של הרב פנחס זלצמן, רבה האורתודוכסי של מולדובה, שוחררו השלושה למעצר בבית הקהילה היהודית, כאשר האחריות על העצורים הוטלה על אנשי ועסקני הקהילה.</p>
      <p>משפטם – אשר נדחה פעמיים לפי בקשתם, משום שהיה אמור להתקיים ביום הכיפורים ובחג הסוכות – התקיים לבסוף היום, והם נשפטו על מעשיהם.</p>
      <p>שלושת העצורים הואשמו בהפרעה לשוטר בעת מילוי תפקידו וכן בגין התחכחות בינם לבין השוטרים.</p>
      <p>בדיון קבע השופט כי השלושה יקבלו עונש קנס כספי, כאשר כל אחד ישלם 1500 אירו וכן הוצאות משפט בסך 3000 אירו – כך שכל אחד מהשלושה ישלם 2500 אירו.<br/>יצויין כי לפי החוק במולדובה ניתן היה להשית עליהם עונש מאסר של מספר שנים, בגין העבירות שביצעו.</p>
      <p>העצורים, אשר יעלו לטיסה לישראל בזמן הקרוב, נפגשו היום עם הרב פנחס זלצמן, והודו לו על פעילותו ועזרתו בפני השלטונות, דבר אשר הקל בחומרת העונש שהסתכם רק בקנס כספי, ועל השהות בבית הקהילה.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552441/"/>
        <a href="http://www.ch10.co.il/news/552368/"/>
        <a href="http://www.ch10.co.il/news/552335/"/>
        <a href="http://www.ch10.co.il/news/552300/"/>
        <a href="http://www.ch10.co.il/news/552293/"/>
        <a href="http://www.ch10.co.il/news/552084/"/>
      </related>
    </article>
  </body>
</html>