<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198583/k-pierrakakis-h-kyvernisi-exei-sxedio-gia-tin-psifiaki-oikonomia"/>
    <meta property="og:site_name" content="CNN.gr"/>
    <meta property="article:published_time" content="2019-11-25T17:05:58+00:00"/>
    <meta property="og:title" content="Κ. Πιερρακάκης: Η κυβέρνηση έχει σχέδιο για την ψηφιακή οικονομία"/>
    <meta property="og:description" content="Στις πρωτοβουλίες που έχουν αναληφθεί μέχρι σήμερα στο επίπεδο της ψηφιακής πολιτικής της χώρας, καθώς και στα επόμενα βήματα που δρομολογούνται, αναφέρθηκε..."/>
  </head>
  <body>
    <article>
      <h1>Κ. Πιερρακάκης: Η κυβέρνηση έχει σχέδιο για την ψηφιακή οικονομία</h1>
      <h2>Στις πρωτοβουλίες που έχουν αναληφθεί μέχρι σήμερα στο επίπεδο της ψηφιακής πολιτικής της χώρας, καθώς και στα επόμενα βήματα που δρομολογούνται, αναφέρθηκε διεξοδικά ο Υπουργός Επικράτειας και Ψηφιακής Διακυβέρνησης, κ. Κυριάκος Πιερρακάκης κατά την ομιλία του στο digital economy forum 2019 “Leading Greece to Growth” του Συνδέσμου Επιχειρήσεων Πληροφορικής και Επικοινωνιών Ελλάδας (ΣΕΠΕ).</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:05 , 25 November 2019</p>
      <p>«Αφαιρούμε περιττές δυσκολίες από την καθημερινότητα του πολίτη με τη χρήση απλών λύσεων Πληροφορικής. Η τεχνολογία πρέπει να είναι το μέσον και όχι ο σκοπός. Μπορεί να χρησιμοποιηθεί για να λύσει προβλήματα και να κάνει τη ζωή των πολιτών καλύτερη», τόνισε ο κ. Πιερρακάκης από το βήμα του Συνεδρίου.</p>
      <p>Ως χαρακτηριστικό παράδειγμα ανέφερε την προκαταρκτική συμφωνία στην οποία έχει καταλήξει το Υπουργείο με τις συστημικές τράπεζες, ώστε να διευκολυνθούν οι διαδικασίες αυθεντικοποίησης των στοιχείων των πολιτών -μέχρι την έλευση των νέων ταυτοτήτων- μέσω και των τραπεζικών κωδικών τους εκτός από τους κωδικούς του taxisnet.</p>
      <p>O Υπουργός προανήγγειλε, εξάλλου, την ανάληψη πρωτοβουλίας από ελληνικής πλευράς σε επίπεδο Ευρωπαϊκού Συμβουλίου, ώστε να αλλάξει η σχετική Οδηγία για τις προμήθειες των έργων Πληροφορικής: «πανευρωπαϊκά είναι πολύ αργοί οι ρυθμοί στις προμήθειες έργων Πληροφορικής. Τόσο αργές που αντανακλούν αναπτυξιακούς ρυθμούς άλλων εποχών».  Τέλος, ο κ. Πιερρακάκης γνωστοποίησε ότι πρόθεση της Κυβέρνησης είναι η μετάβαση της χώρας σε μία λύση υβριδικού cloud.</p>
      <p>Αναφορικά με τις περαιτέρω δράσεις του Υπουργείου, ο κ. Πιερρακάκης τόνισε πως «με το νέο νομοσχέδιο ο χρόνος αδειοδότησης κεραιών μειώνεται πλέον στους τρεις μήνες, λύνοντας στρεβλώσεις ετών». Σημείωσε ότι, γενικότερα, κεντρικός στόχος είναι η διαλειτουργικότητα σε όλους τους τομείς, κάτι που θα αποτυπωθεί στην καθημερινότητα των πολιτών επί της ουσίας, για παράδειγμα οι πληροφορίες από το ληξιαρχείο (γέννηση, γάμος κ.ά.).</p>
      <p>Καταλήγοντας ο Υπουργός Επικράτειας &amp; Υπουργός Ψηφιακής Διακυβέρνησης τόνισε πως η χώρα καθυστέρησε για χρόνια να σημειώσει πρόοδο σε αυτούς τους τομείς: «Η κυβέρνηση έχει σχέδιο για την ψηφιακή οικονομία. Δεν υπάρχει η πολυτέλεια να χάσουμε και αυτό το τρένο».</p>
      <p>Αναφορικά με την έρευνα, που διεξήγαγε η Deloitte για λογαριασμό του ΣΕΠΕ, ο κ. Πιερρακάκης τόνισε ότι αποτελεί μια πλήρη και εμπεριστατωμένη μελέτη για τον κλάδο, τα ευρήματα της οποίας ευθυγραμμίζονται -σε μεγάλο βαθμό- με τον στρατηγικό σχεδιασμό του Υπουργείου. Ο ίδιος τόνισε ότι ο ΣΕΠΕ αποτελεί συνομιλητή του Υπουργείου, τονίζοντας: «η συνεργασία μας αποτελεί προαπαιτούμενο για να επιτύχουμε αυτά που επιδιώκουμε». </p>
      <h3>Μελέτη ΣΕΠΕ-Deloitte</h3>
      <p>Τους άξονες, στους οποίους πρέπει να κινηθεί η ελληνική αγορά Ψηφιακής Τεχνολογίας, προκειμένου να απαντήσει στις σύγχρονες προκλήσεις και να οδηγήσει τη μετάβαση προς μία νέα, σύγχρονη, ψηφιακή Ελλάδα, χαρτογραφεί η στρατηγική μελέτη, που εκπόνησε η Deloitte, μετά από ανάθεση του ΣΕΠΕ.</p>
      <p>Σύμφωνα με τα ευρήματά της, η αξία της ελληνικής αγοράς ΤΠΕ μπορεί να ανέλθει έως το 2023 στα επίπεδα των 7,2 δισ. ευρώ, σύμφωνα με ένα δυναμικό σενάριο «Ανάπτυξης», από 5,7 δισ. ευρώ που είναι σήμερα. Όπως διαπιστώνει η μελέτη της Deloitte, η επίτευξη του δυναμικού σεναρίου «Ανάπτυξης» αφενός είναι ρεαλιστική και αφετέρου αποτελεί μονόδρομο για το μέλλον του κλάδου.</p>
      <p>Όπως εξήγησε ο <b>Partner &amp; Consulting Leader της Deloitte, κ. Νίκος Χριστοδούλου</b>, παρουσιάζοντας τη μελέτη στο digital economy forum 2019 “Leading Greece to Growth”, αύξηση της αξίας της αγοράς ΤΠΕ κατά 1 δισ. ευρώ μπορεί να φέρει πολλαπλασιαστικά οφέλη της τάξης των 40 δισ. ευρώ στην ελληνική οικονομία το 2023, που σωρευτικά θα ανέλθουν σε 80 δισ. ευρώ στο ΑΕΠ της χώρας σε βάθος πενταετίας. Σε επίπεδο απασχόλησης αυτό μεταφράζεται σε 14.000 νέες θέσεις εργασίας στον κλάδο ΤΠΕ και 415.000 νέες θέσεις εργασίας στους άλλους κλάδους της οικονομίας έως το 2023.</p>
      <p>Η μελέτη αναδεικνύει συνολικά 10 στρατηγικές προτεραιότητες, στις οποίες πρέπει να εδραιωθεί το σχέδιο αυτό και αυτές είναι: </p>
      <p>-Η Ανάπτυξη του «ψηφιακού προσανατολισμού» στο εκπαιδευτικό σύστημα</p>
      <p>-Η Ενδυνάμωση των ψηφιακών δεξιοτήτων</p>
      <p>-Η Υιοθέτηση πρακτικών για την αναστροφή του Brain Drain</p>
      <p>-Η Ανάπτυξη και αναβάθμιση της ηλεκτρονικής διακυβέρνησης</p>
      <p>-Η Λειτουργία «Παρατηρητηρίου Ψηφιακής Διακυβέρνησης»</p>
      <p>-Η Δημιουργία κέντρων καινοτομίας και προώθηση της έρευνας και ανάπτυξης</p>
      <p>-Η Ανάπτυξη Ψηφιακών Υποδομών</p>
      <p>-Η Υποστήριξη της εξωστρέφειας των ελληνικών επιχειρήσεων</p>
      <p>-Η Υλοποίηση πλαισίου κινήτρων για την ανταγωνιστικότητα, και τέλος</p>
      <p>-Η Ανάπτυξη «φίλο-επενδυτικού» περιβάλλοντος.</p>
      <p>
        <b> </b>
      </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198116/pierrakakis-eos-to-2021-i-sygxoneysi-olon-ton-arithmon-mitroon-se-enan">Πιερρακάκης: Έως το 2021 η συγχώνευση όλων των αριθμών μητρώων σε έναν</a>
        </li>
        <li>
          <a href="https://www.cnn.gr/news/ellada/story/197925/nees-taytotites-ta-stoixeia-poy-tha-anagrafontai-kai-i-teliki-morfi-toys">Νέες ταυτότητες: Πώς θα είναι &amp; ποια στοιχεία θα αναγράφονται</a>
        </li>
        <li>
          <a href="https://www.cnn.gr/news/ellada/story/196774/telos-sto-xaos-sta-mitroa-ton-politon-vazei-to-yp-psifiakis-politikis">Τέλος στο χάος στα μητρώα των πολιτών βάζει το υπ. Ψηφιακής Πολιτικής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/80327/kyriakos-pierrakakhs">ΚΥΡΙΑΚΟΣ ΠΙΕΡΡΑΚΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198584/snapshot/330814.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198572/snapshot/2767302.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198573/snapshot/2373168.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198575/snapshot/1.jpg"/>
      </figure>
    </article>
  </body>
</html>