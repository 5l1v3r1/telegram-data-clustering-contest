<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Pilka-nozna/311259914-Kylian-Mbappe-w-centrum-uwagi.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:58:00+00:00"/>
    <meta property="og:title" content="Kylian Mbappe w centrum uwagi"/>
    <meta property="og:description" content="To będzie kolejka hitów. We wtorek Real – PSG i Juventus – Atletico, w środę Liverpool – Napoli i Barcelona – Borussia Dortmund."/>
  </head>
  <body>
    <article>
      <h1>Kylian Mbappe w centrum uwagi</h1>
      <address><time datetime="2019-11-25T17:58:00+00:00">25 Nov 2019, 17:58</time> by <a rel="author">Tomasz Wacławek</a></address>
      <p>
        <b>To będzie kolejka hitów. We wtorek Real – PSG i Juventus – Atletico, w środę Liverpool – Napoli i Barcelona – Borussia Dortmund.</b>
      </p>
      <p>Paris Saint-Germain i Juventus awans do fazy pucharowej zapewniły sobie już przed trzema tygodniami. Ale mecze z Realem i Atletico to zawsze sprawa prestiżowa.</p>
      <p>PSG właśnie od wysokiego zwycięstwa nad Królewskimi (3:0) rozpoczęło kolejną próbę zdobycia trofeum. Choć na boisku nie było kontuzjowanych Kyliana Mbappe i Edinsona Cavaniego oraz zdyskwalifikowanego za krytykę sędziów Neymara, mistrzowie Francji urządzili sobie strzelecki festiwal. Bohaterem został niedoceniany i będący w cieniu kolegów Angel Di Maria (dwa gole).</p>
      <p>Ale pierwszą strzelbą paryżan jest dziś nie żaden z wyżej wymienionych, tylko wypożyczony z Interu Mauro Icardi. Argentyńczyk w 11 meczach zdobył 10 bramek. Gra tak dobrze, że PSG planuje skorzystać z klauzuli wykupu i zapłacić za niego 70 mln euro.</p>
      <p>– Przeprowadzka do Francji to kamień milowy w mojej karierze. Zrobię wszystko, by tu pozostać – podkreśla Icardi, który z Mediolanu odchodził skłócony z kolegami z drużyny i władzami klubu (poszło o podwyżkę), wygwizdywany przez własnych kibiców.</p>
      <p>W Paryżu myślą o zabezpieczeniu przyszłości. Po sezonie odejdzie Cavani, Mbappe jest kuszony przez Real, Królewscy nie stracili też zainteresowania Neymarem.</p>
      <p>Priorytetem jest teraz jednak zatrzymanie Mbappe, który stał się marketingową lokomotywą klubu. To na nim, a nie na Neymarze, PSG zarabia obecnie najwięcej. Tymczasem matka piłkarza zapowiedziała niedawno, że jej syn nie przedłuży kontraktu. Pojawiły się także plotki, że 20-letni napastnik zażądał 30 mln euro rocznej pensji. Czy wobec tego transferowy rekord wisi w powietrzu?</p>
      <p>Władze Realu już we wtorek będą mogły sprawdzić z bliska, czy Mbappe wart jest tak dużych pieniędzy. Na transfer z pewnością będzie naciskać trener Zinedine Zidane – wielki zwolennik talentu swojego rodaka.</p>
      <p>Hiszpańscy giganci potrzebują zwycięstw, by zagwarantować sobie miejsce w 1/8 finału i ze spokojem przystąpić do ostatniej kolejki. Real musi pokonać PSG, Atletico wygrać w Turynie, a Barcelona – na Camp Nou z Borussią.</p>
      <p>Katalończykom zdobywanie punktów i bramek idzie na razie bardzo ciężko. I choć pozostały im trudne mecze (za dwa tygodnie jadą do Mediolanu na spotkanie z Interem), to scenariusz, w którym zabraknie ich w fazie pucharowej Ligi Mistrzów, wydaje się mało realny. Byłby to pierwszy taki przypadek od 2004 roku.</p>
      <p>Liverpool i Napoli walczyły już ze sobą o 1/8 finału przed rokiem. Zwycięsko z tej rywalizacji wyszli Anglicy, choć gdyby w doliczonym czasie Arkadiusz Milik trafił do bramki, awans świętowaliby Włosi. Okazji do rewanżu Polak mieć w środę nie będzie. Leczy kontuzję i do Anglii nie poleciał.</p>
      <h3>Wtorek</h3>
      <p>Grupa A: Galatasaray Stambuł – Club Brugge (18.55, Polsat Sport Premium 2); Real Madryt – Paris Saint-Germain (21.00, Polsat Sport Premium 1).</p>
      <p>Grupa B: Crvena Zvezda Belgrad – Bayern Monachium (21.00, Polsat Sport Premium 2); Tottenham – Olympiakos Pireus (21.00, Polsat Sport Premium 4).</p>
      <p>Grupa C: Manchester City – Szachtar Donieck (21.00, Polsat Sport Premium 5); Atalanta Bergamo – Dinamo Zagrzeb (21.00, Polsat Sport Premium 6).</p>
      <p>Grupa D: Lokomotiw Moskwa – Bayer Leverkusen (18.55, Polsat Sport Premium 1); Juventus Turyn – Atletico Madryt (21.00, Polsat Sport Premium 3).</p>
      <h3>Środa</h3>
      <p>Grupa E: Liverpool – Napoli (21.00, TVP 1, Polsat Sport Premium 1); Genk – Salzburg (21.00, Polsat Sport Premium 6).</p>
      <p>Grupa F: Barcelona – Borussia Dortmund (21.00, Polsat Sport Premium 2); Slavia Praga – Inter Mediolan (21.00, Polsat Sport Premium 3).</p>
      <p>Grupa G: Zenit Sankt Petersburg – Olympique Lyon (18.55, Polsat Sport Premium 2); RB Lipsk – Benfica Lizbona (21.00, Polsat Sport Premium 5).</p>
      <p>Grupa H: Valencia – Chelsea (18.55, Polsat Sport Premium 1); Lille – Ajax Amsterdam (21.00, Polsat Sport Premium 4).</p>
    </article>
  </body>
</html>