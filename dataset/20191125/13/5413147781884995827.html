<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/64-128-256-nebo-vic-jaka-pametova-varianta-je-pro-vas-idealni"/>
    <meta property="og:site_name" content="Mobilizujeme"/>
    <meta property="article:published_time" content="2019-11-25T13:38:24+00:00"/>
    <meta property="og:title" content="64, 128, 256 nebo víc. Jaká paměťová varianta je pro vás ideální?"/>
    <meta property="og:description" content="Nákup nového smartphonu provází vždy některé &quot;příjemné&quot; starosti. Například jakou paměťovou variantu zvolit. Protože i my máme s tímto dilematem nemalou zkušenost, pokusíme se vám pomoci s v"/>
  </head>
  <body>
    <article>
      <h1>64, 128, 256 nebo víc. Jaká paměťová varianta je pro vás ideální?</h1>
      <address><time datetime="2019-11-25T13:38:24+00:00">25 Nov 2019, 13:38</time> by <a rel="author">Jakub Fišer</a></address>
      <p>Nákup nového smartphonu provází vždy některé “příjemné” starosti. Například jakou paměťovou variantu zvolit. Protože i my máme s tímto dilematem nemalou zkušenost, pokusíme se vám pomoci s výběrem.</p>
      <figure>
        <img src="https://mobilizujeme.cz/wp-content/uploads/2019/11/pamet-telefon.jpg"/>
      </figure>
      <blockquote>TIP: <a href="https://mobilizujeme.cz/clanky/jak-uvolnit-a-spravne-vycistit-pamet-v-telefonu-s-androidem">Jak uvolnit a správně vyčistit paměť v telefonu s Androidem?</a></blockquote>
      <p>Volba paměťové varianty je u nákupu nového smartphonu (ale nejen toho!) zcela stěžejní. Nadpoloviční většina telefonů na trhu dává uživateli možnost úložiště rozšířit o paměťovou kartu. Ne však všechny telefony tuto alternativu nabízí a u takových kousků je výběr paměti o to důležitější. Pojďme se tedy podívat, pro koho jsou rozličné paměťové verze určené.</p>
      <h3>Pod 64 GB nechoďte. Nebo ano?</h3>
      <p>Většina výrobců nabízí u svých smartphonů alespoň 64GB variantu jakožto základní. Některé starší telefony či kousky z nižších pater smartphonového trhu mohou ale disponovat maximálně 32GB variantou. Takovou paměť bychom doporučili uživatelům, kteří se smartphonem začínají a přecházejí z telefonu (třebaže hloupého) s nižší úložnou pamětí.</p>
      <p>Na elementární používání dnes 32GB úložiště postačí. Operační systém (ať už Android, nebo iOS) schroupe klidně i polovinu tohoto úložiště, pak zbyde místo pro fotky, videa v nižším rozlišení, aplikace a pár nevelkých her. Pokud tak chcete například pro své prarodiče či naopak nejmenší děti zvolit smartphone s 32GB úložištěm, určitě volte telefon s podporou slotu na MicroSD karty. Aby pak mohlo dojít k případnému rozšíření paměťového zázemí.</p>
      <h3>Základní paměť pro běžného uživatele</h3>
      <p>Přes epilog s 32 GB se dostáváme k základu aktuálního trhu – 64 GB. Značky a výrobci bez rozdílu ceny nabízí 64GB variantu jako základ. Do jaké míry je tento základ solidní, to záleží na každém zákazníkovi. Největší dilema nastává ve chvíli, kdy třeba Apple postaví do své nabídky iPhone s 64 GB nebo 256 GB. A teď babo raď…</p>
      <p>Samozřejmě, že je vždy lepší mít více paměti, otázkou ale zůstává, jestli to stojí za mnohdy až několikatisícové navýšení ceny. Pokud jste zcela standardní uživatel, který navíc umí pracovat s cloudovým úložištěm a nebojí se nějakou tu korunu přihodit k placení cloudu, určitě si vystačíte s 64 GB.</p>
      <p>Focení fotek, natáčení videí (třebaže 4K a 60 FPS), standardní obnos aplikací a náročných 3D her. Když základní 64GB paměť zkombinujete s cloudem, budete na výsost spokojeni. A navrch, pokud máte možnost zasunout do útrob telefonu paměťovou kartu, nemáte jakýkoliv problém. I přesto bych v ideálním případě pro uživatele, který se cítí býti trochu náročnějším, volil 128GB. Je to zkrátka větší jistota, a to máme my Češi všichni společné – touhu po jistotách.</p>
      <figure>
        <img src="https://mobilizujeme.cz/wp-content/uploads/2018/02/new-dex-pad-galaxy-s9-2.jpg"/>
      </figure>
      <h3>Velká paměť dělá z telefonu počítač</h3>
      <p>Špičky na současném trhu nabízí pak ještě dvě další varianty, a sice 256 GB a 512 GB. Obě varianty jsou už spíše pro fajnšmekry, kteří chtějí na telefonu dělat náročnější grafické operace (k čemuž je samozřejmě opravňuje vysoký výkon telefonů). Pokud jste zvyklí na telefonu editovat fotky, stříhat video nebo třeba tvořit a poslouchat hudbu a rádi se obklopujete velkým množstvím nepotřebných aplikací a nástrojů na všechno možné, je logické, že vyšší paměť v podobě úložiště o kapacitě 256 GB vám přijde k duhu.</p>
      <p>Sám jsem s telefonem s úložištěm 256 GB strávil nekrátkou dobu půl roku a za tento čas jsem stihl naplnit necelou pětinu tohoto úložiště. Skuteční labužníci však najdou využití i pro 512GB úložnou paměť. Tu nabízí zatím pouze hrstka výrobců, a jen u malého procenta z této hrstky to skutečně dává smysl.</p>
      <p>Ten bych viděl třeba u Samsungu, který nabízí <a href="https://mobilizujeme.cz/stitky/samsung-dex">speciální rozhraní DeX</a>, které vám z telefonu udělá počítač připojením k monitoru. Je to zcela logické – pokud v telefonu nosíte všechny důležité dokumenty, aplikace, fotky, videa a třeba také uložená hesla a přihlašovací údaje, je jasné, že se vám bude hodit velká paměť. V opačném případě ale takovou paměť asi nevyužijete a své peníze vyhazujete zcela zbytečně. A právě na tom stojí a tedy i padá důležitá volba výše základní úložné paměti.</p>
      <blockquote>Nepřehlédněte: <a href="https://mobilizujeme.cz/clanky/jak-uvolnit-a-spravne-vycistit-pamet-u-iphonu-nebo-ipadu">Jak uvolnit a správně vyčistit paměť u iPhonu nebo iPadu?</a></blockquote>
      <h3>Volba je na každém</h3>
      <p>Jak je asi z textu patrné, jasné stanovisko zkrátka neexistuje. Zatímco mladý progresivní manažer sáhne po 512GB telefonu, babička s první zkušeností se smartphonem si vystačí se 32 GB. Anebo to je přesně naopak. Výběr je tedy na výsost subjektivní. Jednoznačně můžeme potvrdit, že k nejoblíbenějším patří verze s 64 GB a 128 GB. Vždy tak vybírejte paměť podle vlastních propočtů a podle toho, kolik si myslíte, že jste schopni zaplnit.</p>
      <p>
        <i>Jak velké úložiště používáte vy a jak jste s ním spokojeni?</i>
      </p>
      <h4>SOUVISEJÍCÍ</h4>
      <ol>
        <li>
          <a href="https://mobilizujeme.cz/clanky/v-cine-pujde-do-prodeje-nova-barevna-varianta-honoru-8x">V Číně půjde do prodeje nová barevná varianta Honoru 8X</a>
        </li>
        <li>
          <a href="https://mobilizujeme.cz/clanky/5g-varianta-galaxy-s10-dostane-obri-displej-a-10-gb-ram">5G varianta Galaxy S10 dostane obří displej a 10 GB RAM</a>
        </li>
        <li>
          <a href="https://mobilizujeme.cz/clanky/huawei-oznamil-ktera-zarizeni-se-mohou-tesit-na-emui-9-1-ktera-to-jsou">Jaká zařízení Huawei a Honor dostanou novou nadstavbu EMUI 9.1?</a>
        </li>
      </ol>
    </article>
  </body>
</html>