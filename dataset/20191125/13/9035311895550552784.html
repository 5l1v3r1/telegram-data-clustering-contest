<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/turkiye-s-400-savunma-sisteminin-ilk-denemelerine-basliyor"/>
    <meta property="og:site_name" content="euronews"/>
    <meta property="article:published_time" content="2019-11-25T13:28:46+00:00"/>
    <meta property="og:title" content="Türkiye S-400 savunma sisteminin ilk denemelerine başlıyor"/>
    <meta property="og:description" content="Ankara Valiliği, yarın ve salı günü başkent semalarında F-16'lar ve diğer hava araçları tarafından test uçuşları yapılacağını bildirdi. Türk basını, Rusya’dan alınan S-400 savunma sisteminin bu uçuşlar sırasında deneneceğini yazdı."/>
  </head>
  <body>
    <article>
      <h1>Türkiye S-400 savunma sisteminin ilk denemelerine başlıyor</h1>
      <address><time datetime="2019-11-25T13:28:46+00:00">25 Nov 2019, 13:28</time> by <a rel="author">Euronews </a></address>
      <p>Ankara Valiliği, yarın ve salı günü başkent semalarında F-16'lar ve diğer hava araçları tarafından yüksek ve alçak irtifada test uçuşları yapılacağını bildirdi. Türk basınında çıkan haberlerde, ABD’nin şiddetle karşı çıktığı ve yaptırım tehdidinde bulunduğu Rusya’dan alınan S-400 savunma sisteminin denenmesi için bu uçuşların gerçekleşeceği yorumunu yaptı.</p>
      <p>Valilikten yapılan yazılı açıklamada, Savunma Sanayi Başkanlığı koordinesinde yürütülen bazı projeler kapsamında, Valiliğin bilgisi dahilinde iki gün süreyle uçuşlar gerçekleştirileceği belirtildi.</p>
      <p>Açıklamada, Hava Kuvvetleri Komutanlığına ait F-16’lar ve diğer hava araçları ile yapılacak yüksek ve alçak irtifa test uçuşlarının herhangi bir tedirginliğe yol açmaması istendi.</p>
      <h3>'Savaş uçakları S-400'lerin test ve eğitim faaliyetleri kapsamında havalanacak'</h3>
      <p>Milliyet gazetesi ve CNN televizyon kanalı, savunma sanayi kaynaklarına atıfta bulunarak, savaş uçaklarının S-400'lerin test ve eğitim faaliyetleri kapsamında havalanacağını duyurdu.</p>
      <p>Yine aynı haberde, uçakların, Ankara Mürted Hava Meydan Komutanlığı'nda konuşlu S-400 bataryaları üzeri ve çevresinde uçuş yapacağı ve radar sisteminin test edileceği bildirildi.</p>
      <p>Test faaliyetlerinde, sisteme uçakların tanıtılmasının yapılacağı ve test faaliyetlerinin ilerleyen günlerde de artarak devam edeceği kaydedildi. Rusya’dan 2,5 milyar dolar karşılığında satın alınan sistemin kurulum, test faaliyetleri tamamlanmasıyla, Nisan 2020'de faal hale gelmesi planlanıyor.</p>
      <h3>Türkiye ve ABD arasında gerginlik</h3>
      <p>Ankara ve Washington arasında Türkiye'nin Rusya'dan S-400 hava savunma sistemi alması nedeniyle uzun süredir diplomatik gerginlik yaşanıyor.</p>
      <p>ABD, Türkiye'nin aldığı Rus sisteminin NATO savunma sistemleriyle uyumlu olmadığını ve F-35 savaş uçakları için bir tehdit oluşturduğunu öne sürüyor.</p>
      <p>Ayrıca Washington, S-400 alımı nedeniyle Ankara'yı F-35 programından çıkarmıştı.</p>
      <p>Amerikalı yetkililer daha önce yaptıkları açıklamalarda, F-35 savaş uçaklarının S-400 sistemleri ile uyumlu olmadığını belirterek Ankara’ya stratejisini yeniden gözden geçirme çağrısında bulunmuştu.</p>
      <p>Türkiye'nin savunma sistemi satın almak için daha önce ABD'ye başvurduğunu belirten Cumhurbaşkanı Erdoğan ise dönemin başkanı Barack Obama başta olmak üzere Amerikalı yetkililerle bu meseleyi defalarca konuştuklarını ancak ABD'den Patriot alınamadığını dile getirmişti.</p>
      <ul>
        <li>
          <a href="https://tr.euronews.com/2019/09/09/abd-hazine-bakani-s-400-nedeniyle-turkiye-ye-yaptirim-uygulanabilir-trump-patriot-f-35">ABD Hazine Bakanı: S-400 nedeniyle Türkiye'ye yaptırım uygulanabilir</a>
        </li>
        <li>
          <a href="https://tr.euronews.com/2019/07/12/patriot-mu-s-400-mu-teknik-olarak-hangisi-daha-ustun">Patriot mu S-400 mü? Teknik olarak hangisi daha üstün?</a>
        </li>
        <li>
          <a href="https://tr.euronews.com/2019/11/14/erdogan-s-400-u-tamamen-kald-rma-egemenlik-haklarimiz-uzerinde-tasarruf-olur">Erdoğan: S-400'ü bırakıp tamamen Patriot'a yönelmemiz gibi bir şey olamaz</a>
        </li>
      </ul>
    </article>
  </body>
</html>