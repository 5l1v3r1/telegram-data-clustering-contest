<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Stenli-zaekval-sled-razdyalata-s-Nataliya-Simeonova-probval-da-se-samoubie-ot-lyubov-916574"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T13:40:00+00:00"/>
    <meta property="og:title" content="Стенли заеквал след раздялата с Наталия Симеонова, пробвал да се самоубие от любов"/>
    <meta property="og:description" content="Бившата телевизионна водеща Наталия Симеонова и рицарят на меланхоличния рок Станислав Сланев-Стенли..."/>
  </head>
  <body>
    <article>
      <h1>Стенли заеквал след раздялата с Наталия Симеонова, пробвал да се самоубие от любов</h1>
      <address>
        <time datetime="2019-11-25T13:40:00+00:00">25 Nov 2019, 13:40</time>
      </address>
      <p>Бившата телевизионна водеща Наталия Симеонова и рицарят на меланхоличния рок Станислав Сланев-Стенли са живото доказателство за верността на поговорката "Старата любов ръжда не хваща". Талантливият изпълнител се завърна на сцената след 17-годишно отсъствие. Новият му албум е озаглавен "Чужди тела", а автор на три от десетте текста в него – "Тамагочи", "Вън от мрака" и "Счупено сърце" са на бившата му изгора Наталия.</p>
      <p>По време на връзката си със Стенли в края на 80-те тя създава за него един от най-големите му хитове – "Пътят към храма". Сега пак твори рими за новия му албум. Останалите текстове в диска са на колегата му Любо Киров и текстописеца Александър Петров, създал емблематични хитове за група "Тангра" и Лили Иванова. Освен като певец и композитор, в публичното пространство Стенли е известен и като една от големите любови на Наталия Симеонова.Двамата се запознали през 1990 г., когато тя била студентка по журналистика и още не била популярна. Той пък вече бил звезда от група "Тангра". Стенли тъкмо се бил върнал от Русия с музикалната банда. Запознанството им станало в дома на Пепи Писарски от група "Атлас". </p>
      <p>"Ти си луда да тръгнеш с него, той ще ти лепне СПИН и ще те зареже", бил първият коментар, който Наталия чула по повод на връзката си с него. "Такова беше реномето му, когато станахме гаджета, и за едно 18-годишно момиче беше тежко изпитание. Той ме ухажваше много дълго. По това време аз бях обсебена от подготовката за изпитите по журналистика и хич не ми беше до любовни емоции. Тогава той каза, че в деня на последния ми изпит, в еди-колко си часа сутринта ще застане на аерогарата във Варна и ще ме чака докато дойда, за да отидем на море заедно. Казах си: "Какво пък, защо да не направя този експеримент?" Взех самолета за Варна с абсолютното убеждение, че след като той е ловец, ще се забавлявам няколко дни и ще си тръгна.</p>
      <p>И така, връзката ни продължи три години и половина, през които всички негови познати изумяваха какво се случва с него. На финала пък той каза: "Какво направи с мен, промени ми възгледите на 180 градуса и ме остави да се мъча?". След нашата връзка той беше станал в известна степен моногамен. Преди мен най-дългата му връзка е била 7 дни, и то защото са имали карта за море. По онова време той беше култова личност - певецът на "Тангра" и цели ята приятелки на песента кръжаха около тях", разказвала е бившата фея на любовта.</p>
      <p>Връзката на Наталия и българския Стинг започнала на шега и продължила 3 години и половина - до мига, в който бившата водеща не срещнала по-перспективния Денис Ризов. </p>
      <p>"Беше тръгнал да прави бизнес, беше станал човек с възможности... Ние не живеехме охолно. Тя беше още с мен, а имаше връзка с него. Беше ужасно да се прибира по малките часове и да ляга в леглото ми, след като малко по-рано е била в неговия креват. За рождения й ден, пак нямах пари, й бях подарил букет цветя. Тя излезе, прибра се на сутринта и докато пихме кафе, я попитах какво са й подарили приятелите й. Тя ми рече: "Виж сам". Погледнах през прозореца, долу имаше паркирана чисто нова кола, подарък от Денис. Накрая не издържах, взех си багажа и се махнах от общата ни квартира", разказвал е музикантът. </p>
      <p>Наталия обаче има друга версия за раздялата им. Бившата водеща твърди, че Стенли пръв й е изневерил с певица, а за отмъщение тя се хванала с бъдещия си съпруг Денис Ризов.  </p>
      <p>"При цялото му тиранично поведение, той изкарваше мен злодея. Гонил е от вкъщи мои колеги и приятели, преравяше ми тефтера с телефоните, пресрещаше ме пред Факултета по журналистика и ако не ме намери, търчеше към телевизията. Не дай си боже да не ме намери, държеше сметка къде и с кого съм била. Той правеше всичко това, защото в неговия тефтер жените бяха описани така: "Биляна – очила", "Траяна - дълги крака", "Катя – хубаво дупе". Неговият собствен опит го караше да подозира, че целият свят е устроен така. Три-четири месеца преди да се разделя окончателно със Стенли, бях получила признание от наша обща приятелка - певица, как една нощ я изнудил да правят секс.</p>
      <p>Много ме заболя, но едновременно с това бях страшно щастлива, че най-накрая имам конкретна причина да го напусна. Може да ти е много болно, но може и да се окаже най-щастливото събитие в живота ти. Бях убедена, че ще отрича, но той призна с абсолютна лекота: "Ама какво, ти ме ревнуваш от този боклук ли?" Отговорих му, че не става въпрос за ревност, а за двойнствения му морал - изискваше от мен нещо, което му беше трудно да ми даде. И то, когато бях повярвала, че се е променил. После той си "посипа главата с пепел", събрахме се пак, но вече знаех, че няма да е за дълго", признава Наталия. </p>
      <p>Двамата непрекъснато се карали кой пръв е кръшнал и постепенно настъпил ад в отношенията им. Всеки дебнел другия и го подозирал. Певецът обичал Наталия и я ревнувал, а тя приемала това за психически тормоз. Една вечер, след поредния скандал, тя не издържала и избягала от квартирата им. Отишла на хотел, а Стенли я обвинил, че е с любовника си. Когато Наталия окончателно избрала да е с Денис Ризов, Стенли изпаднал в дълбока депресия. Дори започнал отново да заеква – говорен дефект от детските години, който временно бил преодолял. </p>
      <p>Чувствителнитя музикант се затворил в себе си, не искал да вижда никого и спрял да твори за дълъг период от време. От черната дупка, в която се намирал, го извадила певицата и актриса Людмила Сланева-Локо. В началото тя само приятелски го утешавала, но от дума на дума се влюбили и се оженили. Скоро след сватбата им се родила и дъщеря им Никол, която днес е на 17 години. По време на участието си в предаването "Музикална академия" Стенли откровено призна, че е планирал да се самоубие. Разликата от 16 години във възрастта му с певицата Локо се оказала критична за брака им. След поредния скандал между него и жена му той решил, че с брака им е свършено. Певецът събрал няколко чанти с багаж и се върнал в родния си Велики Преслав. Там се отдал на безкрайни запои с приятели. </p>
      <p>"Когато си тръгнах от София, си викам: "Сега дали пък да не се засиля с колата и да се блъсна в някое дърво, та да приключи най-после всичко... Бях си пуснал много силно "Ръш" и го мислех съвсем сериозно", връща назад лентата на спомените си музикантът. След няколко месеца раздяла, Стенли и Локо се срещнали на неутрална територия. Той тръгнал с колата от Велики Преслав, а тя от София и се срещнали по средата във Велико Търново. На срещата взели решението да си дадат втори шанс и да се съберат отново, пише "Уикенд".</p>
    </article>
  </body>
</html>