<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/az-agglomeraciot-is-kiszolgalna-a-szuperkorhaz-1890396/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T13:59:00+00:00"/>
    <meta property="og:title" content="Az agglomerációt is kiszolgálná a szuperkórház"/>
    <meta property="og:description" content="Az új egészségügyi intézmény 1,2 millió embert látna el."/>
  </head>
  <body>
    <article>
      <h1>Az agglomerációt is kiszolgálná a szuperkórház</h1>
      <address><time datetime="2019-11-25T13:59:00+00:00">25 Nov 2019, 13:59</time> by <a rel="author">MTI</a></address>
      <p>A dél-budai szuperkórház eredeti helyszínen történő megépítése mellett érvelt Pest megye két kormánypárti országgyűlési képviselője hétfőn, sajtótájékoztatón. Aradszki András (KDNP) és Csenger-Zalán Zsolt (Fidesz) hangsúlyozták: a centrumkórház az agglomerációban élőket is szolgálná.</p>
      <p>Aradszki András – aki Pest megye 1. számú választókerületének, többi között Érd egyéni országgyűlési képviselője – rámutatott: a dél-budai centrumkórházra vonatkozó, előkészítés és kivitelezés alatt álló kormánytervezet megvalósítása kétségessé vált az október 13-i önkormányzati választás után.</p>
      <p>Kiemelte: 1,2 millió embert látna el az új egészségügyi intézmény, amely nemcsak a fővárost, hanem az agglomeráció dél-nyugati régióját is érintené.</p>
      <aside>Az új kórház egykapus rendszerű, 24 órás sürgősségi ellátást, gyermek- és felnőttellátást is biztosítana, és az intézményen belül közel 300 ágyas gyermekrészleg működne. A kórházat úgy tervezték, hogy akár katasztrófa helyzetben is megfelelő egészségügyi ellátást nyújtson.</aside>
      <p>Kitért arra is, hogy az új intézményben általános műtőt, egy robotsebészeti műtőt, valamint hibrid műtőt is kialakítanának.</p>
      <p>Mind műszakilag, mind ellátásbiztonság szempontjából éllovas, az ország számára is kulcsfontosságú intézmény lenne – mutatott rá.</p>
      <figure>
        <img src="https://www.vg.hu/wp-content/uploads/2019/06/mri4.jpeg"/>
        <figcaption>Fotó: MTI/Soós Lajos</figcaption>
      </figure>
      <p>Az informatikai fejlesztéseknek köszönhetően csökkennének a betegutak is.</p>
      <p>A politikus azt mondta: az érintett választókerületekben élők joggal várják el, hogy magas színvonalú, jó közösségi kapcsolatokkal rendelkező és jó minőségű kórházi ellátásban részesüljenek.</p>
      <p>Csenger-Zalán Zsolt – aki Pest megye 2. választókerületének, többi között Budakeszi és Budaörs egyéni országgyűlési képviselője – kifejtette: az új kórház három autópálya – az M7, az M1 és az M0-ás – találkozásánál épülne meg, de az M0-ás körgyűrű miatt gyakorlatilag az egész ország elérhetővé válna.</p>
      <aside>Tömeges baleseteknél pillanatok alatt a kórházba érnének a mentők, anélkül, hogy a városi dugókon át kellene vergődniük.</aside>
      <p>Feltette a kérdést, hogy miért próbálja Budapest és a XI. kerület új vezetése arra kényszeríteni az agglomerációban élőket, hogy hosszasan utazzanak budapesti kórházakba, növelve a légszennyezést és a dugókat is.</p>
      <aside>A kormány az Egészséges Budapest programra 700 milliárd forintot tervezett, éppen a kórházak és az egészségügyi rendszer reformja érdekében. Ennek nagyon jelentős projektje a dél-budai szuperkórház.</aside>
      <p>Sem a Szent Imre kórház, sem a Szent János kórház fejlesztésével nem megoldható a mostani helyzet – jegyezte meg Csenger-Zalán Zsolt.</p>
      <p>Arra a kérdésre, hogy a XXII. kerület befogadná a szuperkórházat, a fideszes képviselő azt mondta: örömmel és köszönettel nyugtázzák, ugyanakkor ez elképesztő időbeli csúszást okozna, és a kerület a közösségi közlekedéssel való megközelítése is nehézkesebb.</p>
      <p>Aradszki András felhívta a figyelmet képviselőtársa Simicskó István petíciójára, amelyet a szuperkórház érdekében indított.</p>
    </article>
  </body>
</html>