<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/ael/1-ael-tha-ton-kynigisei-pantoy"/>
    <meta property="og:site_name" content="24sports.com.cy"/>
    <meta property="article:published_time" content="2019-11-25T13:18:00+00:00"/>
    <meta property="og:title" content="ΑΕΛ: Θα τον «κυνηγήσει» παντού"/>
    <meta property="og:description" content="Ο Δημήτρης Γιαννέλης μπορεί να βγήκε στον ΣΠΟΡ FM 95 κάπως μετριοπαθής προσπαθώντας να διατηρήσει τις ισορροπίες, ωστόσο δεν κατάφερε και πολύ να κρύψει την"/>
  </head>
  <body>
    <article>
      <h1>ΑΕΛ: Θα τον «κυνηγήσει» παντού</h1>
      <h2>O Σόφο σηκώνει το γάντι και προετοιμάζεται για μάχη…</h2>
      <address><time datetime="2019-11-25T13:18:00+00:00">25 Nov 2019, 13:18</time> by <a rel="author">Χρήστος Ζαβός</a></address>
      <p>Ο Δημήτρης Γιαννέλης μπορεί να βγήκε στον ΣΠΟΡ FM 95 κάπως μετριοπαθής προσπαθώντας να διατηρήσει τις ισορροπίες, ωστόσο δεν κατάφερε και πολύ να κρύψει την οργή που επικρατεί στην ομάδα προς το πρόσωπο του Ντόσα Τζούνιορ.</p>
      <p>Καθόλου τυχαίες δεν ήταν και οι επαναλαμβανόμενες αναφορές του περί του «ισχυρού νομικού τμήματος της ομάδας» στέλνοντας έτσι το μήνυμα ότι η ΑΕΛ έχει ήδη σηκώσει το γάντι που προσέφερε η μεριά του ποδοσφαιριστή.</p>
      <p>Ανάμεσα στ’ άλλα δεν απέφυγε να πει ότι ο Ντόσα έδειξε ασέβεια προς την ΑΕΛ, σκιαγραφώντας έτσι πως προσεγγίζουν πια το θέμα της Λεμεσιανής ομάδας. Όλα αυτά στο ράδιο και από το Δημήτρη Γιαννέλη.</p>
      <p>Όπως είμαστε σε θέση να γνωρίζουμε, στο γραφείο του Σοφοκλέους δεν είναι και τόσο ρόδινα τα πράγματα. Αντιθέτως, από χθες οπότε και παρέλαβαν την επιστολή του από τον Τούρκο δικηγόρο ο Ντόσα έχει καταστεί ανεπιθύμητος.</p>
      <p>Ο Σόφο ξεκίνησε ήδη να κινεί τις διαδικασίες για ν’ απαντήσει, κρύβοντας όμως τα χαρτιά του ως προς το πώς θα κινηθεί ενάντια του Πορτογάλου.</p>
      <p>Μπορεί ο Ντόσα να ισχυρίζεται ότι του χρωστούν αρκετά λεφτά με κάποια εξ αυτών ν’ αντιστοιχούν από πέρσι, ωστόσο η απόφαση του να κινηθεί νομικά πλήγωσε και συνάμα εξόργισε τον πρόεδρο. Το θέμα έχει πάρει πια το δρόμο της δικαιοσύνης και ο Σοφοκλέους πλέον γεμίζει την φαρέτρα του.</p>
      <p>Και δεν θα το δει έτσι με ελαφρά τη καρδία. Όπως πολύ καλά ξέρουμε από το παρελθόν, δεν αποκλείεται να τρέξει το θέμα Ντόσα μέχρι και τα Ηνωμένα Έθνη για να βρει το δίκαιο του.</p>
      <p>Και η αλήθεια να λέγεται και ο πιο αντί- Σοφοκλέϊκός να είσαι γνωρίζεις πολύ καλά ότι άμα ο Σόφο σε πάει σε δικαστήριο, δύσκολα θα κερδίσεις. Η τελευταία μεγάλη του νίκη ήταν με το Λούκας Σόουζα ο οποίος παρεμπιπτόντως άρχισε ήδη να καταβάλει δόσεις ανά τον μήνα.</p>
      <p>Δες εδώ: <a href="https://www.24sports.com.cy/gr/sports/podosfairo/kypros/a-katigoria/ael/ael-akatebata-ta-6-xiliarika">ΑΕΛ: Ακατέβατα 6 χιλιάρικα</a></p>
      <p> Στην ΑΕΛ θεωρούν ότι ο Ντόσα έδειξε ασέβεια γιατί αγνόησε την βοήθεια που του προσέφεραν όλα αυτά τα χρόνια και ενώ ο παίκτης αρκετές φορές έμεινε εκτός γηπέδου λόγω συνεχόμενων τραυματισμών. Ανάμεσα στ’ άλλα ενόχλησε και το timing που επέλεξε να στείλει την επιστολή, δύο δηλαδή ώρες πριν από το ματς με τον Ολυμπιακό και ενώ η ομάδα ήταν έτοιμη να μπει στο γήπεδο.</p>
      <p>Επιπλέον στην ΑΕΛ δεν θεωρούν ότι ο παίκτης απειλείτο να χάσει τα λεφτά του αφού οι οφειλές του ήταν δεδομένες και σε κάποιο χρονικό σημείο θα είχαν εξοφληθεί.</p>
      <p>Αυτό ακριβώς ξάφνιασε αρχικά τους διοικούντες και δη τον Σοφοκλέους και ακολούθως προκάλεσε την οργή του. Περίμεναν δηλαδή από ένα δικό τους παιδί να σταθεί δίπλα τους και όχι απέναντι τους.</p>
      <p>Από τη στιγμή όμως που το έκανε, δικαίως ή αδίκως, ο Σοφοκλέους είναι έτοιμος να τον κυνηγήσει σε όποια δικαστική αίθουσα υπάρχει στον πλανήτη.</p>
      <related>
        <a href="https://www.24sports.com.cy/gr/sports/podosfairo/kypros/a-katigoria/ael/ael-sebontai-alla-ta-piran-sto-kranio"/>
        <a href="https://www.24sports.com.cy/gr/sports/podosfairo/kypros/a-katigoria/ael/ael-zita-diakopi-symbolaioy-o-ntosa"/>
        <a href="https://www.24sports.com.cy/gr/sports/podosfairo/kypros/a-katigoria/ael/ael-akatebata-ta-6-xiliarika"/>
      </related>
    </article>
  </body>
</html>