<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359593"/>
    <meta property="og:site_name" content="СВИЈЕТ - РТРС"/>
    <meta property="article:published_time" content="2019-11-25T13:26:00+00:00"/>
    <meta property="og:title" content="Хаос у Италији, Француској и Грчкој: Има мртвих, путеви однесени (ФОТО/ВИДЕО)"/>
    <meta property="og:description" content="Најмање пет особа је настрадало у обилним кишма које су погодиле француску и италијанску ривијеру, саопштили су званичници."/>
  </head>
  <body>
    <article>
      <h1>Хаос у Италији, Француској и Грчкој: Има мртвих, путеви однесени (ФОТО/ВИДЕО)</h1>
      <address>
        <time datetime="2019-11-25T13:26:00+00:00">25 Nov 2019, 13:26</time>
      </address>
      <p>
        <i>Најмање пет особа је настрадало у обилним кишма које су погодиле француску и италијанску ривијеру, саопштили су званичници.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152034.jpg"/>
        <figcaption>Поплаве на југоистоку Француске<br/>Фото: AFP</figcaption>
      </figure>
      <p>На француској ривијери поједини путеви су затворени, а у Италији ниво ријека још је у порасту, пренио је АП.</p>
      <figure>
        <iframe data-src="https://twitter.com/BBCWorld/status/1198908926818967552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Администрација француског региона Вар саопштила је да су четири особе настрадале, укључујући брачни пар у седамдесетим годинама из престонице парфема Граса, чији је аутомобил био потопљен.</p>
      <p>Једна особа је настрадала након што је француски брод за спасавање потонуо на Медитерану, а четврта особа је пронађена мртва у аутомобилу.</p>
      <figure>
        <img src="https://www.rtrs.tv/_FOTO/nwz/1520/152035.jpg"/>
      </figure>
      <p> На сјеверу Италије пронађена је мртва жена након што је ријека Бомида однијела њен аутомобил.</p>
      <p>Спасиоци, такође, претражују да ли има евентуалних жртава након урушавања дијела ауто-пута проузрокованог клизиштем у близини поплављеног града Савоне.</p>
      <figure>
        <img src="https://www.rtrs.tv/_FOTO/nwz/1520/152037.jpg"/>
      </figure>
      <p>
        <b>Има страдалих и у Грчкој</b>
      </p>
      <p>Веома јако олујно невријеме с обилном кишом и вјетром снаге осам Бофора (веће од 70 километара на сат) изазвало је поплаве и одроне у Грчкој.</p>
      <p>Двојица туриста су се удавила када се усидрена једрилица у којој су ноћили, преврнула и потонула у једној луци код Патре, на западу.</p>
      <p>Олуја је у копненом дијелу средишње Грчке - од града Катеринија, до Пелопонеза, покренула клизишта и изазвала поплаве, посебно у Кинети, приморском љетовалишту код Атине, гдје се одронило читаво брдо које је огољело 2018. године од шумског пожара.</p>
      <p>Ауто-пут који повезује Атину с полуострвом Пелопонез, локални приградски путеви и неке атинске улице претворили су се у блатњаве ријеке, као и путеви на Пелопонезу, те су многи данас затворени ради уклањања слоја блата, нагомиланог камења и дрвећа које је оборила олуја, јављају грчки медији.</p>
      <p>На једном мјесту ауто-пут је јутрос сасвим поплавило море чији је ниво порастао због олује.</p>
      <p>У Атини и околини јутрос нису радиле основне и средње школе да ђаци не би долазили по невремену. Неке бродске линије до острва Киклада из атинских лука Рафина и Лаврион су отказане због прејаког вјетра, а због невремена су затворене и луке на сјевероистоку Грчке.</p>
      <p>На више мјеста ватрогасци евакуишу становнике из поплављених приземних кућа и испумпавају воду. Поплаве на полуострву Атики, гдје је петомилионска Атина, посљедњих година су чешће и јаче, углавном јер је због љетњих пожара и хаотичног ширења града све мање шума.</p>
    </article>
  </body>
</html>