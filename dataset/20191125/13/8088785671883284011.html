<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/kultur-sanat/2019-yili-kyk-kredi-borclari-silinecek-mi-kyk-borclarina-af-ne-zaman-cikacak-akp-kyk-borclarini-gundeme-aldi-h542236.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T13:23:06+00:00"/>
    <meta property="og:title" content="2019 Yılı KYK Kredi Borçları Silinecek Mi? KYK Borçlarına Af Ne Zaman Çıkacak? AKP KYK Borçlarını Gündeme Aldı"/>
    <meta property="og:description" content="Üniversite öğrencilerinin KYK borçlarına gelen faizlerle ilgili olan düzenleme AK Parti’nin gündemine girdi. AK Parti kurmayları bir toplantı yaparak önemli başlıkları görüştü."/>
  </head>
  <body>
    <article>
      <h1>2019 Yılı KYK Kredi Borçları Silinecek Mi? KYK Borçlarına Af Ne Zaman Çıkacak? AKP KYK Borçlarını Gündeme Aldı</h1>
      <address><time datetime="2019-11-25T13:23:06+00:00">25 Nov 2019, 13:23</time> by <a rel="author">KamuAjans</a></address>
      <p>
        <b>Üniversite öğrencilerinin KYK borçlarına gelen faizlerle ilgili olan düzenleme AK Parti’nin gündemine girdi. AK Parti kurmayları bir toplantı yaparak önemli başlıkları görüştü.</b>
      </p>
      <p>AK Parti kurmaylarınca düzenlenen toplantıda görüşülen iki beklentinin ilki “işletme sahiplerinin karşılıksız çekler sebebiyle hapis cezasına maruz kalma mağduriyeti” oldu. Borcunu ödeyemediği ve dolayısıyla hapse giren esnaf için, hapiste parasını ödeyemeyecek veya daha da zorda kalacaklar için AK Parti başka bir yaptırım yapılması ve hapis cezalarının kaldırılmasını masada görüştü.</p>
      <p>Kredi ve Yurtlar Kurumu (KYK), yüksek öğrenim gören öğrencileri maddi yönden desteklemek için borç para veriyor. Öğrencilerin çalışma hayatına başladıktan sonra bu borcu ödemesi gerekiyor. Ancak verilere göre; halk arasında ‘KYK borcu’ olarak da bilinen ‘öğrenim kredisi’ni ödeyemeyen öğrencilerin sayısı 5 milyona ulaştı. Yani milyonlarca genç okuldan mezun olur olmaz hayatına borçlu olarak başlıyor.</p>
      <p> Öğrenim kredisi borcu olan üniversite mezunlarının sayısı 5 milyonu buluyor. Konu Meclis’in de gündeminde. Biz de son günlerde sıkça konuşulan bu borçlarla ilgili merak edilenleri derledik...</p>
      <p>CHP Genel Başkan Yardımcısı Yunus Emre, geçtiğimiz Ekim ayında 217 bin kişiye KYK borcundan dolayı e-haciz yapıldığını açıkladı. KYK borcunu ödeyemeyen 279 bin 797 kişi Kredi ve Yurtlar Kurumu (KYK) tarafından Hazine ve Maliye Bakanlığı’na bildirildi. Genç işsizlik hakkında açıklama yapan CHP Genel Başkan Yardımcısı Yunus Emre, “2018 yılı itibariyle 403 bin 12 öğrenci burs, 1 milyon 259 bin 193 öğrenci öğrenim kredisi almaktadır. Son 10 yılda öğrenim kredisi borcu olan 5 milyon öğrenciden borçlarını ödeyemeyen 279 bin 797 kişi Kredi ve Yurtlar Kurumu (KYK) tarafından Hazine ve Maliye Bakanlığı’na bildirilmiştir. Öğrenim kredisi borcu olan 342 bin 282 öğrencimizin 2 milyar 95 milyon 228 bin lira borcu var. Ekim ayında KYK’ya borç taksitlerini ödeyemeyen tam 217 bin kişiye e-haciz uygulandı” dedi.</p>
      <p>KONU MECLİS GÜNDEMİNDE</p>
      <p>Bu durum ise senelerdir sorulan ‘KYK borçları silinecek mi?’ sorusunu akıllara getirdi. Borcunu zamanında ödeyemeyen öğrencilere uygulanan faiz sebebiyle borçların giderek büyüdüğü, borçluların ödeme yapabilmesinin imkansız hale geldiği belirtildi. Konu, Meclis’in gündemine de taşındı. TBMM’ye KYK borçlarının silinmesine ilişkin kanun teklifi sunuldu. Eğer teklif kabul edilirse tüm öğrencilerin borçları silinebilir.</p>
      <p>İŞSİZLER ERTELEYEBİLİR</p>
      <p>Normalde KYK borcu olanların, mezun olduktan 2 yıl sonra geri ödeme yapması gerekiyor. Yani 2 yıl sonra işe giremese dahi borcunu ödemeye başlamalı. Yapılan son düzenlemeye göre ise kredi çeken öğrencilerin sigortalı bir işte çalışıncaya kadar borcunu ödeme zorunluluğu bulunmuyor. Yani yeni mezun öğrenciler işe girene kadar borcunu erteleyebilecek. Ancak ertelenen dönemde borca faiz işlemeye devam ediyor.</p>
      <p>1-BAŞVURULAR NEREYE?</p>
      <p>Bu yıl KYK öğrenim kredisi başvurularının bu ay itibarıyla başlaması bekleniyor. Ön lisans, lisans, iki yıllık okullardan mezun olup dört yıllık okullara dikey geçiş sınavı ile kayıt yaptıranlar, yüksek lisans ve doktora öğrencileri kredi başvurusu yapabiliyor. Öğrenim kredisi müracaatları kyk.gsb.gov.tr web adresinden yapılıyor.</p>
      <p>2-ÖDEME PLANI NASIL?</p>
      <p>Öğrencinin borcunu, normal öğrenim süresinin bitiminden iki yıl sonra başlamak üzere aylık taksitler halinde ödemesi gerekiyor. Geri ödeme başlangıç tarihi, borç miktarı ve aylık taksitler ‘kyk. gov.tr’ internet adresindeki ‘E-hizmetler’den ‘Öğrenim/ Katkı Kredisi Borç Sorgulama’ başlığına tıklanarak ‘TC kimlik numarasıyla’ öğrenilebiliyor. E-Devlet üzerinden de borç bilgilerine ulaşılabiliyor.</p>
      <p>3-KİMLER SİLDİREBİLİR?</p>
      <p>Tam teşekküllü bir hastanenin sağlık kurulundan ‘ hayatını çalışarak kazanamaz’ ibaresi bulunan bir sağlık raporu alanların veya vefat edenlerin borçları siliniyor.</p>
      <p>4- NASIL ÖDENİYOR?</p>
      <p>Borç ödemeleri Ziraat Bankası aracılığıyla tahsil ediliyor. Taksitler Ziraat Bankası şubelerinden nakit veya Ziraat Bankası internet tahsil ekranından kredi kartıyla yapılabiliyor. Yani borçlar tüm kredi kartları ve banka kartları ile ‘https://kyk.ziraatbank.com. tr/’ adresinden de ödenebiliyor.</p>
      <p>5-ZAMANINDA ÖDENMEZSE NE OLUR?</p>
      <p>Öğrencilerin, borçlarını kredi alımları sonlandığı tarihten iki yıl sonrasında ödemeye başlamaları gerekiyor. Borç kredilerinin verildiği tarihten normal öğrenim sürelerinin bitimine kadar geçen miktarlara, enflasyon artışının ilave edilmesiyle tespit ediliyor. İki yıl sonra ödenmeyen borçlara aylık yüzde 1.40 oranında gecikme zammı uygulanıyor. Bu yüzden geciken borç, alınan kredinin 3 katına çıkabiliyor.</p>
      <p>6-YAPILANDIRMA HAKKI VAR MI?</p>
      <p>Evet borçlar yapılandırılabiliyor. Başvurular Vergi Dairesi’nden ya da Gelir İdaresi Başkanlığı’nın ‘gib. gov.tr’ internet adresinden ve e-Devlet üzerinden yapılabiliyor.</p>
      <p>7-ERKEN ÖDEYENE İNDİRİM VAR MI?</p>
      <p>Evet, borçların erken ödenmesi halinde indirim yapılıyor ama sadece kredi borcunun tamamının, ödeme başlangıç tarihinden önce ödenmesi halinde indirim uygulanıyor. İndirim anaparaya değil, anaparaya eklenen enflasyon farkından doğan borca uygulanıyor. Ödeme başlangıç tarihinden önce borcu ilk yıl öderseniz yüzde 30; 2’nci yıl öderseniz yüzde 20 erken ödeme indirimi uygulanıyor.</p>
      <p>8-ÖDENMEZSE NE OLUR?</p>
      <p>Taksitleri daha sonraki bir tarihte ödeyenler zamanında ödememiş sayılırlar. Bu durumda gecikme faizi eklenmesinin yanı sıra ilk aşamada borçların bir yıllığı, tekrarında ise tamamı ödenmediği takdirde borç Vergi Dairesi Müdürlüklerine devrediliyor. Devir işlemi sonrası borçların bankaya değil ilgili vergi dairesine ödenmesi gerekiyor. Yine ödenmemesi durumunda ise icra işlemi başlatılıyor.</p>
      <p>9-ERTELENEBİLİYOR MU?</p>
      <p>Birer yıllık süreyle borcu ertelemek mümkün. Borç ödeme vadesi henüz başlamayanlar ile borçlarını aksatmadan ödeyenler ‘turkiye.gov.tr’den e-Devlet şifreleri ile erteleme talebinde bulunabiliyor. Erteleme başvurusunda bulunmak için işsizlik, askerlik durumlarının oluşması ve yüksek lisans ya da doktora eğitimine devam edilmesi gerekiyor. (Posta)</p>
    </article>
  </body>
</html>