<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549934.html/%D8%A8%D8%B3%DB%8C%D8%AC-%D8%B9%D8%B5%D8%A7%DB%8C-%D9%85%D9%88%D8%B3%D8%A7%DB%8C-%D9%88%D9%84%D8%A7%DB%8C%D8%AA-%D9%81%D9%82%DB%8C%D9%87-%D8%AF%D8%B1-%D8%AD%D8%B1%D8%A7%D8%B3%D8%AA-%D8%A7%D8%B2-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:44:00+00:00"/>
    <meta property="og:title" content="بسیج عصای موسای ولایت فقیه در حراست از انقلاب است"/>
    <meta property="og:description" content="مشاور علمی و فناوری فرمانده کل سپاه پاسداران انقلاب اسلامی گفت: بسیج عصای موسای ولایت فقیه در حراست از انقلاب است."/>
  </head>
  <body>
    <article>
      <h1>بسیج عصای موسای ولایت فقیه در حراست از انقلاب است</h1>
      <h2>مشاور علمی فرمانده سپاه:</h2>
      <address>
        <time datetime="2019-11-25T13:44:00+00:00">25 Nov 2019, 13:44</time>
      </address>
      <p>مشاور علمی و فناوری فرمانده کل سپاه پاسداران انقلاب اسلامی گفت: بسیج عصای موسای ولایت فقیه در حراست از انقلاب است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://www.mersadnews.ir/news/387710/%D8%A8%D8%B3%DB%8C%D8%AC-%D8%B9%D8%B5%D8%A7%DB%8C-%D9%85%D9%88%D8%B3%D8%A7%DB%8C-%D9%88%D9%84%D8%A7%DB%8C%D8%AA-%D9%81%D9%82%DB%8C%D9%87-%D8%AF%D8%B1-%D8%AD%D8%B1%D8%A7%D8%B3%D8%AA-%D8%A7%D8%B2-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA"> مرصادنیوز </a>حسین قدیانی صبح امروز در جشنواره جهادگران علم و فناوری در دانشگاه رازی کرمانشاه اظهار داشت: انقلاب یادگار امام راحل است و در بین تمام خدماتی که ایشان برای انقلاب اسلامی داشتند جایگاه ویژه ای دارد.</p>
      <p>وی افزود: بسیج ترکیبی از اعتقاد، سازماندهی و نیروی انسانی است و یک شجره طیبه است که امام آنرا غرس و ۲۵۰ هزار عضو آن با خون خود آنرا آبیاری کردند.</p>
      <p>مشاور علمی و فناوری فرمانده کل سپاه پاسداران انقلاب اسلامی بیان داشت: اگر امروز انقلاب اسلامی از سخت ترین شرایط به راحتی عبور می کند و از آن در دنیا به عنوان یک نظام پایدار یاد می کند به واسطه بسیج است.</p>
      <p>قدیانی با اشاره به اتفاقات اخیر گفت: بسیاری از کشورهای همسایه ایران درگیر این مسائل هستند اما ما به برکت بسیج و به میدان آمدن این نیروی کارآمد این وقایع در دو روز جمع شد.</p>
      <p>مشاور علمی و فناوری فرمانده کل سپاه پاسداران انقلاب اسلامی تصریح کرد: به اعتقاد بسیاری از سیاستمداران غربی بسیج عصای موسای ولایت فقیه برای حراست از دستاوردهای انقلاب است.</p>
      <p>به گفته وی، در سال ۶۷ بعد از اتمام جنگ برخی ها معتقدند بودند باید بساط بسیج هم برچیده شود، اما همان زمان در پنج آذر سال ۶۷ امام بر ادامه فعالیت بسیج تاکید کردند و خواستار تشکیل قشر جدید بسیج تحت عنوان دانشجو و طلبه شدند.</p>
      <p>
        <b>مطالبات امام از بسیج دانشجویی</b>
      </p>
      <p>قدیانی یادآور شد: امام در پیامشان خواستار ادامه فعالیت های بسیج شدند و پنج رسالت را برای آنها مشخص کردند که  اولین رسالت آنها دفاع از انقلاب در مراکز دانشگاه و حوزه بود.</p>
      <p>مشاور علمی و فناوری فرمانده کل سپاه پاسداران انقلاب اسلامی  با بیان اینکه دومین مطالبه امام ارتباط بین حوزه و دانشگاه است، گفت: یکی از مشکلاتی که داریم پیوند نمادین بین حوزه و دانشگاه است و با تدریس چندین کتب درسی دینی در دانشگاه سعی کردیم آنرا اسلامیزه کنیم و در حوزه نیز با تدریس کتب علمی می خواستیم آنرا هم مدرنیزه کنیم در حالی که اینگونه نیست و مبنا متفاوت است.</p>
      <p>وی ادامه داد: حوزه علمیه بعد از چهل سال هنوز توانایی اداره و تشکیل جامعه اسلامی را ندارد و دانشگاه ها هم کاملا غربی است و با آن نمی توان مدینه فاضله اسلامی ساخت.<br/>ارتباط آنها مغفول مانده و این موضوع جزو ماموریت های مطالبه امام از بسیج دانشجویی است.</p>
      <p>قدیانی سومین مطالبه امام راحل از دانشجویان بسیجی را پاسداری از اصل نه شرقی نه غربی عنوان کرد و افزود: در حالی که «نه شرقی، نه غربی» مانیفست انقلاب است اما در دانشگاه تمام منابع ما برگرفته از غرب است و منابع علمی ما با الگوی غربی اداره می شود.</p>
      <p>مشاور علمی و فناوری فرمانده کل سپاه پاسداران انقلاب اسلامی تصریح کرد: با نگاه اومانیستی نمی توان مدینه فاضله اسلامی ایجاد و آنرا اداره کرد و لذا باید علمی متناسب با تمدن اسلامی ایجاد کنیم.</p>
      <p>وی بیان داشت: رسالت و وظیفه سنگینی بر دوش دانشجویان در تغییر این منابع است، مخصوصا کسانی که ادعای بسیجی بودن دارند.</p>
      <p>قدیانی تبیین چارچوب های اسلام اصیل و ناب را دیگر مطالبه امام از بسیج دانشجویی دانست و گفت: آخرین رسالت بسیجیان نیز تشکیل حکومت جهانی اسلام است که با تشکیل بسیج جهانی به ویژه در حوزه علمی میسر است.</p>
      <p>
        <b>بسیج برای انقلاب هزینه داده است</b>
      </p>
      <p>مشاور علمی و فناوری فرمانده کل سپاه پاسداران انقلاب اسلامی بیان داشت: بسیج ماحصل شهدای بسیاری است که تقدیم انقلاب شده، بسیج در انقلاب هزینه داده و می دهد.</p>
      <p>وی افزود: در حالی که برخی‌ها دنبال براندازی نظام هستند و نمونه آن بی‌تدبیری‌های اخیر است دیدیم که باز هم بسیج هزینه و شهید داد تا انقلاب زنده بماند.</p>
      <p>قدیانی تاکید کرد: ماهیت انقلاب در تعارض نظام سلطه است و همواره در تقابل هستند و ساده اندیشی است تصور اینکه آنها در کنار هم قرار بگیرند، بیان داشت: هرچه انقلاب جلوتر می رود درگیریها پیچیده تر می شود.</p>
      <p>مشاور علمی و فناوری فرمانده کل سپاه پاسداران انقلاب اسلامی ادامه داد: رهبر معظم انقلاب در دیدار با نخبگان فرمودند که امروز جنگ ما در عرصه اقتصاد است و تاکید کردند نظام سلطه در عرصه های امنیتی، نظامی و سیاسی از ما شکست خورده اند.</p>
      <p>وی بیان داشت: اگر روزی قرار باشد درگیری هم اتفاق بیفتد آنگاه هیچ ناو آمریکایی در خلیج فارس نباید نباشد چراکه تمام ناوهای آن در تیررس ایران است و با کوچکترین حرکتی هیمنه نظامی آمریکا در هم خواهد شکست.</p>
      <p>قدیانی با بیان اینکه باید در کنار دیدن واقعیت ها تشخیص درستی هم داشته باشیم، گفت: بودجه نظامی آمریکا ۱۰ برابر کل بودجه ایران است ولی اگر بتوانیم درست ببینیم و درست تشخیص دهیم می توانیم این غول نظامی را زمین‌گیر کنیم.</p>
      <p>انتهای پیام/</p>
    </article>
  </body>
</html>