<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623331/%D8%AF%D8%B1-%D9%87%D9%88%D8%A7%DB%8C-%D8%A2%D9%84%D9%88%D8%AF%D9%87-%D9%85%D8%A7%DB%8C%D8%B9%D8%A7%D8%AA-%D8%A8%DB%8C%D8%B4%D8%AA%D8%B1%DB%8C-%D9%85%D8%B5%D8%B1%D9%81-%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="در هوای آلوده مایعات بیشتری مصرف کنید"/>
    <meta property="og:description" content="رئیس دانشکده تغذیه و علوم غذایی دانشگاه علوم پزشکی اصفهان به شهروندان توصیه کرد در روزهایی که هوا آلوده است شیر کم‌چرب مصرف کنند، زیرا شیر مانع جایگزین شدن سرب در بدن می‌شود."/>
  </head>
  <body>
    <article>
      <h1>در هوای آلوده مایعات بیشتری مصرف کنید</h1>
      <address>
        <time datetime="2019-11-25T13:33:00+00:00">25 Nov 2019, 13:33</time>
      </address>
      <p>
        <i>رئیس دانشکده تغذیه و علوم غذایی دانشگاه علوم پزشکی اصفهان به شهروندان توصیه کرد در روزهایی که هوا آلوده است شیر کم‌چرب مصرف کنند، زیرا شیر مانع جایگزین شدن سرب در بدن می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدحسن انتظاری بابیان اینکه آلودگی هوا مثل آلودگی آب و غذا علاوه بر اینکه اثر سمی بر روی بدن دارد، موجب تضعیف سیستم دفاعی نیز می‌شود، اظهار کرد: یکی از ساده‌ترین روش‌ها برای اینکه سیستم دفاعی را تقویت و اثرات زیان‌بار آلودگی هوا را کمتر کنیم، خوردن مقدار زیادی مایعات است که در این میان آب بهترین مایعات است.</p>
      <p>وی بابیان اینکه افرادی که چاق نیستند می‌توانند آبمیوه نیز مصرف کنند، افزود: به دلیل اینکه هوای آلوده می‌تواند حاوی مواد پتروشیمی و سرب‌دار باشد، مصرف شیر کم‌چرب نیز مفید است، چراکه شیر مانع جایگزین شدن سرب در بدن می‌شود.</p>
      <p>این متخصص تغذیه تصریح کرد: مصرف شیر در کودکان و سالمندان حتی یک تا دو لیوان بیشتر توصیه می‌شود، به این دلیل که مصرف شیر در فصل سرما برای سرماخوردگی نیز مفید است.</p>
      <p>رئیس دانشکده تغذیه و علوم غذایی دانشگاه علوم پزشکی اصفهان با اشاره به اینکه در روزهای آلودگی هوا به‌منظور تقویت سیستم ایمنی بدن باید از کارهایی که منجر به کاهش سیستم ایمنی می‌شود پرهیز کرد، گفت: برای مثال باید فست فود، سوسیس و کالباس، غذاهای سرخ کردنی و غذاهای مضر کمتر مصرف کنیم.</p>
      <p>انتظاری خاطرنشان کرد: در مواقعی که کار ضروری نداریم و در روزهایی که هوا بسیار آلوده است، بهتر است که بیرون از منزل نرویم و حتی ورزش هم نکنیم، زیرا زیان ورزشی که تنفس را در هوای آلوده زیاد کند بیشتر از منفعت آن است.</p>
    </article>
  </body>
</html>