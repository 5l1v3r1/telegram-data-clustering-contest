<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/victoria-vertegenwoordigt-bulgarije-in-rotterdam/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T13:16:26+00:00"/>
    <meta property="og:title" content="Victoria vertegenwoordigt Bulgarije in Rotterdam"/>
    <meta property="og:description" content="Victoria Georgieva gaat namens Bulgarije naar het Eurovisiesongfestival in Rotterdam. Dat heeft de Bulgaarse omroep BNT maandag aangekondigd. Na België en Spanje is Bulgarije het derde land dat zijn artiest heeft bekendgemaakt. In totaal doen 41 landen mee."/>
  </head>
  <body>
    <article>
      <h1>Victoria vertegenwoordigt Bulgarije in Rotterdam</h1>
      <address><time datetime="2019-11-25T13:16:26+00:00">25 Nov 2019, 13:16</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Victoria Georgieva gaat namens Bulgarije naar het Eurovisiesongfestival in Rotterdam. Dat heeft de Bulgaarse omroep BNT maandag aangekondigd. Na België en Spanje is Bulgarije het derde land dat zijn artiest heeft bekendgemaakt. In totaal doen 41 landen mee.</p>
      <p>De 22-jarige Victoria is in eigen land vooral bekend van haar deelname aan X Factor in 2015. Ze viel in de negende liveshow af en werd zesde. In datzelfde seizoen werd Kristian Kostov tweede. Hij was in 2017 de Bulgaarse songfestivalinzending en haalde het liedjesfestijn toen bijna naar Sofia. Met zijn liedje Beautiful Mess moest hij alleen winnaar Salvador Sobral voor laten gaan.</p>
      <p>Eind vorige maand werd bekend dat Bulgarije na een jaar afwezigheid terugkeert op het songfestival. Dit jaar trokken de Bulgaren zich noodgedwongen terug om financiële redenen na drie succesvolle deelnames. In 2014 en 2015 deed het land ook niet mee, mede vanwege de instabiele politieke situatie. Daarna werd drie keer op rij de finale gehaald, met 2017 als hoogtepunt.</p>
      <p>Het Eurovisiesongfestival vindt volgend jaar plaats tussen 12 en 16 mei in Ahoy in Rotterdam.</p>
      <p>BuzzE</p>
    </article>
  </body>
</html>