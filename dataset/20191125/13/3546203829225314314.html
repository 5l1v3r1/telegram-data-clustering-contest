<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1341848410_Sega_e_vremeto_za_Totnam_da_pecheli_trofei"/>
    <meta property="og:site_name" content="webcafé"/>
    <meta property="article:published_time" content="2019-11-25T13:35:00+00:00"/>
    <meta property="og:title" content="&quot;Сега е времето за Тотнъм да печели трофеи&quot;"/>
    <meta property="og:description" content="Играчите на &quot;шпорите&quot; засипаха Моуриньо с похвали"/>
  </head>
  <body>
    <article>
      <h1>"Сега е времето за Тотнъм да печели трофеи"</h1>
      <address><time datetime="2019-11-25T13:35:00+00:00">25 Nov 2019, 13:35</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/25/harrykane/1170x723.jpg"/>
        <figcaption>Хари Кейн отбеляза един от головете при победата с 3:2 над Уест Хем в дебюта на Жозе Моуриньо начело на Тотнъм<cite>Снимка: © Getty Images</cite></figcaption>
      </figure>
      <p>
        <b>Хари Кейн сложи точка на ерата на Маурисио Почетино в Тотнъм с посещение в дома му, но сега се надява Жозе Моуриньо да донесе така мечтаните трофеи на „шпорите“.</b>
      </p>
      <p>Седмицата бе доста напечена за Тотнъм и феновете, които в рамките на 12 часа станаха свидетели на раздялата с Почетино и пристигането на Специалния.</p>
      <p>Португалецът, който не бе работил от 11 месеца, дебютира с победа с 3:2 в лондонското дерби с Уест Хем в събота, като това бе първа победа за „шпорите“ като гост във Висшата лига от 20 януари.</p>
      <p>Кейн е огромен почитател на Почетино и признава, че аржентинецът е човекът, който го направил един от най-добрите нападатели в света. Затова искаше да се сбогува с него по подобаващ начин.</p>
      <p>
        <b>„Не съм имал такава седмица досега в кариерата си – каза Кейн. – За всички новината във вторник вечерта бе шок, включително за играчите, а след това дойде и втората.</b>
      </p>
      <p>Изведнъж, имаме нов мениджър, който е един от най-добрите в света, затова автоматично се обръщаш напред и се концентрираш върху следващия мач.</p>
      <p>Ходих да видя Почетино. Отидох до тях на следващия ден, защото исках да го видя. Всичко ни дойде като шок. Поговорихме си няколко часа. Мисля, че трябваше да го направя, преди да дойде новият мениджър.“</p>
      <p>Въпреки че изгради Тотнъм като един от най-добрите отбори в Англия и в Европа и че достигна два финала, Почетино не успя да спечели нито един трофей за пет години и половина в клуба.</p>
      <p>Кейн винаги е заявявал глада си за трофеи и се надява сега, с Моуриньо начело, Тотнъм, най-накрая, да сложи точка на сушата си.</p>
      <p>
        <b>„Той е печелил във всеки отбор, в който е бил – продължава Кейн. – Няма как да му се отрече. Той иска да побеждава. Той е доказан победител. Неведнъж съм заявявал, че се намирам в етап от кариерата си, в който искам да печеля трофеи.</b>
      </p>
      <figure>
        <img src="https://images.webcafe.bg/2019/11/25/kane-pochettino/618x370.jpg"/>
      </figure>
      <p>Казвал съм и че искам да ги печеля тук, като това е голяма година за нас.</p>
      <p>Реалистично, гледаме какво можем да направим в Шампионската лига и ФА Къп през този сезон. Аз ще продължавам да давам всичко от себе си на терена и да се боря за този клуб.</p>
      <p>Би могло да се каже, че Моуриньо може да промени нещата заради репутацията си. Минаха само три дни. Докато не изградим връзка помежду си и не минат няколко месеца, няма как да знаем наистина.</p>
      <p>Но всички искаме да печелим. Искахме да печелим с Маурисио, сега искаме да печелим и с новия треньор.</p>
      <p>Разбира се, когато някой с репутация като неговата пристигне, ти дава допълнителна увереност и вяра в способностите на тима.</p>
      <p>Сякаш всички отвориха нова страница и се опитват да покажат на мениджъра какво могат и да се надяваме, че играчите ще имат късмет.“</p>
      <p>
        <b>Ерик Дайър, когото Моуриньо опита да привлече в Манчестър Юнайтед преди две години, получи нова роля – в средата на терена. Той е на мнение, че Жозе е „перфектният“ наследник на Почетино и че в Тотнъм са късметлии, че могат да работят с него.</b>
      </p>
      <p>„Показателите му са невероятни и те изпълва с увереност – сподели Дайър. – Вярваш и усещаш всичко, което излиза от устата му. Надявам се да постигнем много победи и да се представяме възможно най-добре.</p>
      <p>Мисля, че той е перфектният човек да замени Почетино. Ако някой трябваше да го замени, то трябваше да е някой като него и с неговия манталитет на победител.</p>
      <p>Бяхме късметлии да работим с Почетино, сега сме късметлии да работим и с Моуриньо. Ще продължаваме да се опитваме да печелим трофеи, макар и с друг мениджър.“</p>
      <related>
        <a href="https://www.webcafe.bg/sportcafe/futbol-svyat/id_675956852_Obyasneno_Zashto_Mourinyo_shte_e_starshi-trenyor_a_ne_menidjar_na_Totnam"/>
        <a href="https://www.webcafe.bg/sportcafe/futbol-svyat/id_1103389527_Krizata_s_trenyori_v_Angliya_Petima_sa_na_izhoda"/>
      </related>
    </article>
  </body>
</html>