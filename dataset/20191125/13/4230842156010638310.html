<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-pyeskov-okremu-zustrich-zelenskogo-i-putina-na-normandskomu-samiti-ne-planuyut/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T13:15:35+00:00"/>
    <meta property="og:title" content="Пєсков: Окрему зустріч Зеленського і Путіна на нормандському саміті не планують"/>
    <meta property="og:description" content="Наразі ведеться узгодження зустрічі у нормандському форматі, і поки не можна сказати, чи спілкуватиметься президент України Володимир Зеленський з президентом РФ Володимиром Путіним окремо."/>
  </head>
  <body>
    <article>
      <h1>Пєсков: Окрему зустріч Зеленського і Путіна на нормандському саміті не планують</h1>
      <address>
        <time datetime="2019-11-25T13:15:35+00:00">25 Nov 2019, 13:15</time>
      </address>
      <p>Наразі ведеться узгодження зустрічі у нормандському форматі, і поки не можна сказати, чи спілкуватиметься президент України Володимир Зеленський з президентом РФ Володимиром Путіним окремо.</p>
      <p>Прес-секретар президента РФ Дмитро Пєсков заявив, що ведеться підготовка зустрічі чотирьох лідерів країн нормандського формату, яка має відбутися 9 грудня у Парижі.</p>
      <p>Наразі достеменно відомо, що відбудеться тільки нормандський саміт. Окрема зустріч президента України Володимира Зеленського і президента РФ Володимира Путіна не планується.</p>
      <blockquote>– Так чи інакше в рамках нормандського формату всі чотири президенти зустрінуться, а вже все інше, що на полях відбуватиметься — ці модальності узгоджуються, – сказав Пєсков.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191121-zustrich-normandskoyi-chetvirky-mozhe-rozmorozyty-peregovory-po-donbasu-razumkov/">Зустріч нормандської четвірки може розморозити переговори по Донбасу – Разумков</a>
      </p>
      <p>Він додав, що помічники лідерів країн нормандського формату контактують між собою та опрацьовують майбутню зустріч.</p>
      <p>До слова, під час нормандського саміту Володимир Зеленський планує обговорити конкретні <a href="https://fakty.com.ua/ua/ukraine/20191119-zelenskyj-na-normandskij-zustrichi-maye-namir-govoryty-pro-terminy-prypynennya-vijny/">терміни припинення війни на Донбасі.</a></p>
    </article>
  </body>
</html>