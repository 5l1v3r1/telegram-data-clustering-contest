<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642002/%D8%B2%D9%86%D8%AF%D8%A7%D9%86%E2%80%8C%D9%87%D8%A7%DB%8C-%D8%B3%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D9%86%DA%AF%D9%84%DB%8C%D8%B3-%D8%AF%D8%B1-%D8%B9%D8%B1%D8%A7%D9%82-%D9%BE%D8%B3-%D8%A7%D8%B2-%D8%AD%D9%85%D9%84%D9%87-%DB%B2%DB%B0%DB%B0%DB%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="زندان‌های سری آمریکا و انگلیس در عراق پس از حمله ۲۰۰۳"/>
    <meta property="og:description" content="پایگاه خبری میدل ایست آی پی برده است که آمریکا و انگلیس طی ماه‌های پس از حمله سال ۲۰۰۳ به عراق دست‌کم دو زندان سری را اداره می‌کردند."/>
  </head>
  <body>
    <article>
      <h1>
        <a href="https://www.bultannews.com/fa/news/642002/%D8%B2%D9%86%D8%AF%D8%A7%D9%86%E2%80%8C%D9%87%D8%A7%DB%8C-%D8%B3%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D9%86%DA%AF%D9%84%DB%8C%D8%B3-%D8%AF%D8%B1-%D8%B9%D8%B1%D8%A7%D9%82-%D9%BE%D8%B3-%D8%A7%D8%B2-%D8%AD%D9%85%D9%84%D9%87-%DB%B2%DB%B0%DB%B0%DB%B3">زندان‌های سری آمریکا و انگلیس در عراق پس از حمله ۲۰۰۳</a>
      </h1>
      <h2>پایگاه خبری میدل ایست آی پی برده است که آمریکا و انگلیس طی ماه‌های پس از حمله سال ۲۰۰۳ به عراق دست‌کم دو زندان سری را اداره می‌کردند.</h2>
      <address><time datetime="2019-11-25T13:55:00+00:00">25 Nov 2019, 13:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پایگاه خبری میدل ایست آی گزارش کرد، عالی‌ترین مشاور حقوقی <b>ارتش انگلیس</b> در عراق در آن زمان پس از پی بردن به وجود چنین مکان‌هایی که به "مناطق سیاه" معروف بودند، به پلیس شکایت کرد. او تاکید کرد که زندانیان این زندان‌ها احتمالا به صلیب سرخ معرفی نشده‌ و ممکن است بعدا از این کشور خارج شده باشند.</p>
      <p>افشای این مساله پس از آن صورت می‌گیرد که تحقیقات مشترک شبکه "بی‌بی‌سی" و روزنامه "ساندی تایمز" به این نتیجه رسیده است که دولت انگلیس و فرماندهان ارشد آن مدارکی مبنی بر دست داشتن سربازان این کشور در کشتار و شکنجه در عراق و افغانستان را مخفی کرده‌اند.</p>
      <p>این دو سازمان خبری پس از گفتگو با ۱۱ افسر پلیس سابق که درباره اتهامات جنایات جنگی تحقیقات انجام می‌دادند، گزارش کردند که وزارت دفاع انگلیس تاکید داشته که برای حفاظت از وجهه ارتش انگلیس هیچ پیگرد قانونی‌ای نباید در این خصوص انجام شود.</p>
      <p>یکی از دو زندان سری‌ای که این وکیل نظامی درباره آن‌ها شکایت کرده در یک پایگاه عملیاتی مشترک انگلیس و آمریکا موسوم به H۱ در بیابان شام عراق و دیگری خارج از شهر القائم در نزدیکی مرز سوریه قرار داشته که نزد نیروهای ائتلاف آمریکا و انگلیس به "ایستگاه ۲۲" معروف بوده است.</p>
      <p>وجود تاسیسات بازداشت در پایگاه H۱ زمانی افشا شد که فردی ناشناس در ماه ژوئن سال ۲۰۰۳ با یکی از پایگاه‌های هوایی ارتش انگلیس تماس گرفت و ادعا کرد که یک اسیر جنگی عراقی در یکی از هواپیماهای آن در حالی که به این زندان برده می‌شده، زیر شکنجه جان باخته است.</p>
    </article>
  </body>
</html>