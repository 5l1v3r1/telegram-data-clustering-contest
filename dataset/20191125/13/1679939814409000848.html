<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/cum-au-votat-cetatenii-romani-din-republica-moldova-la-alegerile-prezidentiale_3060025.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T13:18:46+00:00"/>
    <meta property="og:title" content="Cum au votat cetățenii români din Republica Moldova la alegerile prezidențiale"/>
    <meta property="og:description" content="În Republica Moldova, Klaus Iohannis a câştigat detaşat în faţa Vioricăi Dăncilă. El a fost preferat de 96 la sută dintre cei care au participat la scrutin.Klaus Iohannis a acumulat peste 50 de mii de voturi, cu aproape 17 mii mai mult decât în primul tur"/>
  </head>
  <body>
    <article>
      <h1>Cum au votat cetățenii români din Republica Moldova la alegerile prezidențiale</h1>
      <address><time datetime="2019-11-25T13:18:46+00:00">25 Nov 2019, 13:18</time> by <a rel="author">PUBLIKA.MD</a></address>
      <p><b>În Republica Moldova, Klaus Iohannis a câştigat detaşat în faţa Vioricăi Dăncilă. El a fost preferat de 96 la sută dintre cei care au participat la scrutin.</b><br/><br/>Klaus Iohannis a acumulat peste 50 de mii de voturi, cu aproape 17 mii mai mult decât în primul tur. Pe Viorica Dăncilă au susţinut-o aproape două mii de alegători, cu 850 mai mulţi decât acum două săptămâni.</p>
      <p>Şi în turul doi al alegerilor prezidenţiale din 2014, cei mai mulţi dintre cetăţenii români din Republica Moldova şi-au dat votul pentru Klaus Iohannis.</p>
      <p>Dintre cele aproximativ 35 de mii de voturi exprimate, aproape 28 de mii au fost în favoarea lui Iohannis. Restul, circa opt mii de voturi i-au fost oferite contracandidatului său, Victor Ponta.</p>
      <p>Klaus Iohannis a vizitat ţara noastră în februarie 2015, la invitaţia fostului preşedinte al Moldovei Nicolae Timofti. De atunci, liderul de la Cotroceni nu a mai ajuns la Chişinău, chiar dacă a primit mai multe invitaţii din partea actualului preşedinte Igor Dodon.</p>
      <p>Preşedintele moldovean l-a felicitat astăzi pe Klaus Iohannis cu ocazia realegerii în funcţia de preşedinte. Potrivit lui Dodon, românii au făcut o alegere importantă și pentru Republica Moldova, prin mandatul pe care i l-au încredințat lui Klaus Iohannis. Am toată încrederea că veți continua să contribuiți activ la buna conlucrare dintre țările noastre, a menţionat Dodon în mesaj. </p>
      <p>În acelaşi timp, sper că în acest nou mandat să reușim împreună să ținem ambele state și popoare cât mai departe de false dezbateri geopolitice, dar, în același timp, să apropiem cât mai mult cetățenii noștri și să lucrăm pentru bunăstarea lor, mai spune Igor Dodon. <br/><br/>Pe parcursul anilor, românii din Republica Moldova au devenit tot mai interesaţi de alegerile prezidenţiale de peste Prut. Scrutinul din acest an a consemnat un nou record pentru Republica Moldova.</p>
      <p>În turul II, peste 52 de mii de români au ieșit la secțiile de votare deschise în țara noastră, cea mai numeroasă participare în Republica Moldova la un astfel de scrutin.</p>
      <p>Au fost cu aproape 17 mii de alegători mai mulţi faţă de cel de-al doilea tur al scrutinului prezidenţiale din 2014, atunci când au votat aproximativ 35500 de români.</p>
      <p>Şi mai puţini alegători s-au prezentat la scrutinul prezidenţial din 2009. Atunci, la alegeri au participat puţin peste 12 mii de oameni.</p>
    </article>
  </body>
</html>