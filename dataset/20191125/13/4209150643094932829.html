<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Glamocak-Trazimo-da-NS-RS-raspravlja-o-Programu-reformi-BiH/570413?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T13:31:22+00:00"/>
    <meta property="og:title" content="Glamočak: Tražimo da NS RS raspravlja o Programu reformi BiH"/>
    <meta property="og:description" content="BANJALUKA - Član Predsjedništva SDS-a Nedeljko Glamočak izjavio je da je Klub poslanika SDS-a u Narodnoj skupštini Republike Srpske danas uputio predsjedniku i Kolegijumu parlamenta zahtjev da dnevni red sutrašnje sjednice bude dopunjen da bi bila razmotrena informacija o Programu reformi BiH koji je usvojilo Predsjedništvo BiH."/>
  </head>
  <body>
    <article>
      <h1>Glamočak: Tražimo da NS RS raspravlja o Programu reformi BiH</h1>
      <address><time datetime="2019-11-25T13:31:22+00:00">25 Nov 2019, 13:31</time> by <a rel="author">Srna</a></address>
      <p>BANJALUKA - Član Predsjedništva SDS-a Nedeljko Glamočak izjavio je da je Klub poslanika SDS-a u Narodnoj skupštini Republike Srpske danas uputio predsjedniku i Kolegijumu parlamenta zahtjev da dnevni red sutrašnje sjednice bude dopunjen da bi bila razmotrena informacija o Programu reformi BiH koji je usvojilo Predsjedništvo BiH.</p>
      <p>Glamočak je rekao da jer cilj da sutra dobiju osnovne informacije, a da onda bude podnesen detaljan izvještaj i objelodanjen Program reformi BiH.</p>
      <p>"Neka informacije koje je razmatrao Izvršni komitet SNSD-a predstave Narodnoj skupštini. Pošto je već zakazana sjednica Narodne skupštine, treba iskoristiti mogućnost da ovaj prijedlog bude uvršten u dnevni red", rekao je Glamočak na konferenciji za novinare u Banjaluci.</p>
      <p>On je najavio da će tražiti i od predsjednika Republike Srpske da zatraži posebnu sjednicu Narodne skupštine o ovoj temi, navodeći da je poniženje da parlament na posebnoj sjednici raspravlja o političkoj deklaraciji SDA, a da ne raspravlja o Programu reformi BiH.</p>
      <p>"Nije dobro za Srpsku i njene institucije da imamo dokument koji je još tajna, zaključan u sefu i nije dostupan javnosti, već samo funkcionerima SNSD-a", rekao je Glamočak.</p>
      <p>Prema njegovim riječima, ovo pitanje je mnogo ozbiljnije od dosadašnjih, kao što su razgraničenje kod Brčkog, Dan Republike ili referendum o Sudu i Tužilaštvu BiH.</p>
      <p>"Prihvaćen je godišnji nacionalni plan (ANP) samo pod drugim imenom i ako to NATO potvrdi onda je kasno", rekao je Glamočak, navodeći da su ministri iz SDS-a mnogo puta sa sjednice Savjeta ministara skidali ANP jer im je nuđeno sve isto.</p>
    </article>
  </body>
</html>