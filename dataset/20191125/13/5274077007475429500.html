<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419175"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T13:06:00+00:00"/>
    <meta property="og:title" content="מחירי האבוקדו בישראל נמוכים משמעותית ממחירם באירופה"/>
    <meta property="og:description" content="במשרד החקלאות השוו את מחירי האבוקדו בין ישראל לאירופה, ועולה כי בארצנו הקטנטונת אנו משלמים את המחיר הנמוך ביותר לפרי הירוק."/>
  </head>
  <body>
    <article>
      <h1>מחירי האבוקדו בישראל נמוכים משמעותית ממחירם באירופה</h1>
      <address><time datetime="2019-11-25T13:06:00+00:00">25 Nov 2019, 13:06</time> by <a rel="author">ערוץ 7</a></address>
      <p>מבדיקה שערכו בחטיבה למחקר, כלכלה ואסטרטגיה במשרד החקלאות, שהשוותה את מחירי האבוקדו בין ישראל לאירופה, עולה כי בארצנו הקטנטונת אנו משלמים את המחיר הנמוך ביותר לפרי הירוק.</p>
      <p>הבדיקה נעשתה לאורך זמן וסקרה את המחיר בשנה, בשלוש השנים האחרונות, בין רשתות השיווק בישראל לרשתות השיווק בשלוש מדינות: צרפת, גרמניה ובריטניה. המחירים תורגמו לק"ג במקומות בהם המחיר מחושב לפי יחידה, והושוו למחיר הממוצע ברשתות השיווק בישראל.</p>
      <p>הסקירה אף בחנה את המחיר בסוגי חנויות שונות (חנויות דיסקאונט מול חנויות רשת רגילות בצרפת) ובסוג האריזה (מכירה בתפזורת או מכירה באריזת רשת).</p>
      <p>מן הנתונים עולה, כי המחירים בישראל נמוכים משמעותית מאשר בצרפת, גרמניה ובריטניה. המחיר לאבוקדו בתפזורת בצרפת בשבועות האחרונים היה מעל 30 ₪ לק"ג, בגרמניה הוא כ-25 ₪ לק"ג ובבריטניה המחיר הוא 23 ₪ לק"ג. רוב המכר בתפזורת, אבוקדו קטן יותר נמכר גם ברשתות במחירים נמוכים יותר. בחטיבה לאסטרטגיה בדקו את המחירים גם בשנים האחרונות, והפרשי המחירים לטובת ישראל נשמרים לאורך זמן.</p>
      <p>לעומת מחירים אלה, המחירים בישראל ברשתות השיווק הם כ-13 ₪ לק"ג בממוצע. המחיר לאבוקדו הנמכר באריזת רשת, אף נמוך יותר (8.5 ₪ לק"ג).</p>
      <p>במשרד החקלאות מסבירים כי לפער יש שתי סיבות עיקריות, האחת: כל האבוקדו במדינות שנסקרו מיובא, והשנייה: אחוז המע"מ על פירות וירקות בגרמניה 7%, בצרפת 5.5% ובישראל ובבריטניה יש פטור ממע"מ על פירות וירקות (0%).</p>
      <p>מגדלי האבוקדו בישראל מרחיבים בשנים האחרונות את מטעי האבוקדו, הודות לעליית הצריכה של אבוקדו באירופה ולביקוש הגדול לתוצרת הישראלית. האבוקדו נחשב כ-"מזון על" (super fruit) הודות לתועלות הבריאותיות שלו, ולכן הצרכנים באירופה רוצים עוד ועוד.</p>
      <p>כמחצית מיבול האבוקדו בישראל מיועדים ליצוא (כ-60 אלף טון). מהמחצית השנייה נהנים הצרכנים המקומיים, במחירים מקומיים נמוכים בהרבה מהצרכן האירופי.</p>
    </article>
  </body>
</html>