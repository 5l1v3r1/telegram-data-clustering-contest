<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549945.html/%D8%B1%D9%81%D8%B9-%D9%85%D8%AD%D8%B1%D9%88%D9%85%DB%8C%D8%AA-%D8%A7%D9%88%D9%84%D9%88%DB%8C%D8%AA-%D8%A7%D9%88%D9%84-%D8%AF%D8%B1-%D8%A8%D8%B3%DB%8C%D8%AC-%D8%B3%D8%A7%D8%B2%D9%86%D8%AF%DA%AF%DB%8C-%D8%A7%D8%B3%D8%AA--%D8%B4%D8%B1%DA%A9%D8%AA-%D8%A8%DB%8C%D8%B4-%D8%A7%D8%B2-----%DA%AF%D8%B1%D9%88%D9%87-%D8%AC%D9%87%D8%A7%D8%AF%DB%8C-%D8%AF%D8%B1-%D8%B7%D8%B1%D8%AD-%D9%87%D8%A7%DB%8C-%D9%85%D8%AD%D8%B1%D9%88%D9%85%DB%8C%D8%AA-%D8%B2%D8%AF%D8%A7%DB%8C%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:44:00+00:00"/>
    <meta property="og:title" content="رفع محرومیت اولویت اول در بسیج سازندگی است/ شرکت بیش از ۱۶۶ گروه جهادی در طرح های محرومیت زدایی"/>
    <meta property="og:description" content="مسئول بسیج سازندگی سپاه ناحیه ملایر گفت: بسیج سازندگی یک‌نهاد انقلابی بوده که به دستور مقام معظم رهبری تشکیل‌شده و مهم‌ترین هدف و دستور کار ما در این نهاد محرومیت‌زدایی و رفع بیکاری است."/>
  </head>
  <body>
    <article>
      <h1>رفع محرومیت اولویت اول در بسیج سازندگی است/ شرکت بیش از ۱۶۶ گروه جهادی در طرح های محرومیت زدایی</h1>
      <h2>مسئول بسیج سازندگی سپاه ناحیه ملایر:</h2>
      <address>
        <time datetime="2019-11-25T13:44:00+00:00">25 Nov 2019, 13:44</time>
      </address>
      <p>مسئول بسیج سازندگی سپاه ناحیه ملایر گفت: بسیج سازندگی یک‌نهاد انقلابی بوده که به دستور مقام معظم رهبری تشکیل‌شده و مهم‌ترین هدف و دستور کار ما در این نهاد محرومیت‌زدایی و رفع بیکاری است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33575">عصر همدان</a>؛ بسیج سازندگی یکی از نهادهایی است که با دستور مقام معظم رهبری و در راستای توجه به جوانان و مشارکت آنان در طرح‌های مختلف سازندگی و عرصه‌های مختلف در سال ۱۳۷۹ راه‌اندازی شد.</p>
      <p>بسیج سازندگی در سال‌های اخیر اقدامات خوبی در راستای کمک به اشتغال جوانان و محرومیت‌زدایی انجام داده و با راه‌اندازی اردوهای جهادی نقش مؤثر در رفع مشکلات محرومین داشته است.</p>
      <p>یکی از اقدامات مؤثر این نهاد در کمک به بازسازی و رفع مشکلات زلزله‌زدگان و سیل‌زدگان در کشور بوده است و بسیاری از جوانان مشتاق بسیجی با حضور در مناطقی چون لرستان، گلستان، پل‌دختر، سرپل ذهاب و کرمانشاه کمک‌های فراوانی به اهالی این منطقه داشته‌اند.</p>
      <p>بسیج سازندگی در شهرستان ملایر نیز اقدامات متنوعی در این سال‌های داشته است و پس از سیل اخیر بیش از ۶۸ واحد مسکونی آسیب‌دیده توسط این نهاد انقلابی تعمیر و بازسازی شد.</p>
      <p>کمک به جوانان در اشتغال، محرومیت‌زدایی، کمک به کشاورزان، برگزاری اردوهای جهادی، حضور پزشکان در مناطق محروم، توزیع بسته‌های معیشتی، اجرای طرح همگام با کشاورز و طرح هجرت تنها گوشه‌ای از اقدامات بسیج سازندگی در شهرستان ملایر است و خبرنگار ما برای آشنایی هر چه بیشتر با این نهاد به سراغ علی سیاوشی مسئول بسیج سازندگی سپاه ناحیه ملایر رفته و گفت‌وگویی با وی داشته که توجه شمارا به آن جلب می‌کنیم.</p>
      <p>
        <b>عصر همدان: با تشکر از شما، مهم‌ترین محور کار بسیج سازندگی چیست؟</b>
      </p>
      <p><b>سیاوشی:</b> بسیج سازندگی یک‌نهاد انقلابی بوده که به دستور مقام معظم رهبری تشکیل‌شده و مهم‌ترین هدف و دستور کار ما در این نهاد محرومیت‌زدایی و رفع بیکاری است. ما سعی کرده بیشتر به خانوارهایی که محروم بوده و نیاز به کمک داشته کمک کنیم و در این راستا از ظرفیت جوانان انقلابی استفاده می‌شود که با برگزاری اردوهای جهادی در نقاط مختلف بخصوص حاشیه شهر و نقاط محروم اقدامات مؤثری انجام‌شده است.</p>
      <p>
        <b>عصر همدان: در سال ۹۸ چه تعداد از بسیجیان در اردوهای جهادی شرکت داشته‌اند و این اردوها در چه مناطقی برگزارشده است؟</b>
      </p>
      <p><b>سیاوشی:</b> ابتدای سال حدود ۶ هزار و ۷۶۶ نفر روز اردوی جهادی در شهرستان برگزارشده و با اجرای طرح جغرافیا محور و اردوهای یک‌روزه بسیجیان از حوزه‌های محلات به مناطق محروم اعزام‌شده‌اند و در مجموع ۱۶۶ گروه جهادی در شهرستان در عرصه‌های مختلف خدمت‌رسانی و محرومیت‌زدایی شرکت کرده‌اند. در سیل ابتدای سال نیز ۵ گروه جهادی به مناطق سیل‌زده ازجمله لرستان اعزام شدند.</p>
      <p>
        <b>عصر همدان: یکی از اقدامات شاخصی بسیج سازندگی فعالیت در سیل بود، بسیج سازندگی ملایر در این راستا چه اقداماتی انجام داد؟</b>
      </p>
      <p><b>سیاوشی:</b> یکی از اقدامات شاخص گروه‌های جهادی در ابتدای سال و کمک‌رسانی به سیل‌زدگان بود که در ملایر بیش از یک میلیارد و ۵۰۰ میلیون کمک‌های نقدی برای سیل‌زدگان جمع‌آوری شد و ۱۴ کاروان کمک‌های غیر نقدی مردمی در سیل ابتدای امسال به مناطق سیل‌زده از شهرستان ملایر ارسال شد. ۵ گروه جهادی نیز در این مناطق فعالیت کردند.</p>
      <p>
        <b>عصر همدان: آیا در شهرستان ملایر نیز سیل آسیب‌هایی به منازل مسکونی وارد کرد و بسیج سازندگی در این راستا اقدامی انجام داده است؟</b>
      </p>
      <p><b>سیاوشی:</b> پس از سیل ابتدای سال ۹۸ بیش از ۶۰۰ واحد در شهرستان دچار آسیب شد که ۲۸۰ مورد آن تخریبی بود. از این تعداد ۶۸ واحد آن مربوط به افرادی بود که تحت پوشش کمیته امداد و بهزیستی بودن و به کمک بسیج ساخته و تعمیر می‌شود. ۵۰ گروه جهادی نیز در مرمت و ساخت منازل مسکونی مددجویان شرکت کردند و ۲۷ منزل در ملایر توسط بسیجیان احداث شد که ۸ منزل مسکنی در ایام هفته بسیج افتتاح می‌شود.</p>
      <p>
        <b>عصر همدان: در ایام هفته بسیج چه برنامه‌هایی توسط بسیج سازندگی اجرایی می‌شود؟</b>
      </p>
      <p><b>سیاوشی:</b> اعزام ۴ کارآفرینی بسیجی شهرستان به نمایشگاه دستاوردهای ۴۰ ساله بسیج در تالار قرآن همدان، برگزاری اردوهای جهادی، حضور کادر پزشکی و مامایی و ویزیت رایگان در مناطق محروم، راه‌اندازی کاروان جهیزیه با محوریت بسیج جامعه زنان، افتتاح منازل مسکونی مددجویان و افتتاح واحد کارآفرینی بلدرچین ازجمله برنامه‌های هفته بسیج در شهرستان است.</p>
      <p>
        <b>عصر همدان: یکی از اقدامات بسیج سازندگی حمایت از کارآفرینان و اعطای تسهیلات به آنان است در این زمینه چه اقداماتی انجام‌شده است و چه کمک‌هایی به جوانان در این زمینه می‌شود؟</b>
      </p>
      <p><b>سیاوشی:</b> از ابتدای سال برای شهرستان بیش از ۹۵ میلیون تومان تسهیلات در نظر گرفته شد که با اولویت اشتغال و راه‌اندازی کارگاه‌های اقتصاد مقاومتی این تسهیلات به متقاضیان اعطا شد و کارگاه‌های خیاطی، زنبورداری، سبدبافی و … راه‌اندازی شد. سعی ما بر این است که علاوه بر تأمین اعتبار برای متقاضیان کلاس‌های آموزشی نیز برگزار کنیم و در این راستا کلاس‌های مختلفی برگزار و گواهی مربوطه با تائید جهاد کشاورزی گرفته‌شده است. در طرح‌های توجیهی این افراد نیز کمک کرده و سعی شد با کمترین هزینه این طرح‌ها تهیه شود. اگر این کارآفرینان با ادارات مختلف نیز نیاز به ارتباط داشته باشند و یا مشکلی وجود داشته باشد اقداماتی در این راستا برای سهولت در کارشان انجام می‌شود.</p>
      <p>
        <b>عصر همدان: یکی از اهداف اصلی بسیج سازندگی را محرومیت‌زدایی عنوان کردید در راستای محرومیت‌زدایی چه اقداماتی انجام می‌شود؟</b>
      </p>
      <p><b>سیاوشی:</b> علاوه بر کمک به ساخت منازل مسکونی و مرمت آنان، حضور جامعه پزشکی در مناطق محروم یکی از اقدامات اصلی است. توزیع ۶۰۰ بسته حمایتی معیشتی بین محرومین، مرمت گلزار شهدا، ساخت خانه عالم، لایروبی قنوات، اجرای طرح آب‌رسانی، ترمیم منازل محرومیت و اجرای طرح همگام با کشاورز در ۹۵ روستا ازجمله مهم‌ترین اقدامات در این راستا است. بسیج سازندگی ۲۰ منزل مسکونی مددجویان بهزیستی و کمیته امداد را بدون حتی یک ریال اعتبار بازسازی کرده و اکثر خانه‌ها با ظرفیت خود سپاه و بسیج سازندگی و خیرین انجام داده است و اعتباری برای آن‌ها نگرفته است. گاهی نیز تسهیلاتی که مددجویان برای ساخت منزل خود گرفته به اتمام رسیده و بسیج سازندگی وارد شد و با خرید مصالح، لوله اتصالات و آنچه موردنیاز بوده به تکمیل خانه‌های مددجویان کمک کرده است و در همین زمینه بسیج سازندگی بیش از ۲۵ میلیون تومان به تعمیر خانه‌های مددجویان کمک کرده است. از ظرفیت خیرین نیز در همین راستا استفاده‌شده و بیش از ۵۰ میلیون هزینه از خیرین جمع‌آوری‌شده است.</p>
      <p>
        <b>عصر همدان: یکی از اقدامات بسیج سازندگی برگزاری میز خدمت بوده است در این بخش توضیحاتی ارائه می‌کنید؟</b>
      </p>
      <p><b>سیاوشی:</b> میز خدمت با همکاری بسیج ادارات و در مناطق محروم برگزار می‌شود و روسای اداراتی که مردم با آن‌ها نیاز به ارتباط دارند ازجمله شهرداری، شرکت گاز، آب و برق و کمیته امداد در مناطق محروم و حاشیه‌ای برگزار می‌شود تا مسئولین جوابگوی مردم باشند تا بتوان مشکلات مردم را حل کرد.</p>
      <p>
        <b>عصر همدان: با توجه به اینکه ملایر به‌عنوان شهر ملی مبل و منبت شناخته‌شده است آیا در این بخش بسیج سازندگی فعالیتی داشته است؟</b>
      </p>
      <p><b>سیاوشی:</b> بله یکی از اولویت‌ها در بحث اقتصاد مقاومتی توجه به ظرفیت‌های داخلی است و مبل و منبت یکی از ظرفیت‌های اصلی شهرستان است. یکی از اقدامات انجام‌شده ساخت یک مستند از وضعیت صنعت مبل و منبت شهرستان و بیان مشکلات شاغلین این بخش است. جانشین سازمان بسیج سازندگی به شهرستان سفری داشته و در شهرک مبل و منبت حاضر شد و با فعالین این یخش از نزدیک دیدار کرد و مشکلات توسط منبت‌کاران بیان شد. رایزنی‌هایی هم با مصلی امام خمینی(ره) تهران انجام‌شده است تا منبت‌کاران ملایری که توانایی کمتری دارند بتوانند از این فضای نمایشگاه‌های مصلی استفاده و محور روستاهای محروم فعال در زمینه مبل همچون دهنو و آورزمان است بتواند محصولاتشان را در این نمایشگاه‌ها عرضه کند.</p>
      <p>انتهای پیام/</p>
    </article>
  </body>
</html>