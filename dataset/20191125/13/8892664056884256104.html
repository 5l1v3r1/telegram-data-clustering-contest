<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/egyeni/szilagyi-liliana-megszolalt-shane-tusup-edzes-kemeny/x9qwptb"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T13:20:25+00:00"/>
    <meta property="og:title" content="Megtörte a csendet Szilágyi Liliána – kemény dolgokat állít a vele történtekről - ezért választotta Tusupot"/>
    <meta property="og:description" content="Csaknem feladta nyáron az úszást, Eb-ezüstérmesként nem tagja a glasgow-i rövidpályás Eb-re induló magyar csapatnak, mostoha körülmények között edz, mégpedig Shane Tusuppal, akit maga választott. Szilágyi Liliána most elmondta, miért választotta Tusupot, sőt, azt is, hogy úgy érzi, épp edzője miatt nem lehetett tagja a magyar csapatnak."/>
  </head>
  <body>
    <article>
      <h1>Megtörte a csendet Szilágyi Liliána – kemény dolgokat állít a vele történtekről - ezért választotta Tusupot</h1>
      <address><time datetime="2019-11-25T13:20:25+00:00">25 Nov 2019, 13:20</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Csaknem feladta nyáron az úszást, Eb-ezüstérmesként nem tagja a glasgow-i rövidpályás Eb-re induló magyar csapatnak, mostoha körülmények között edz, mégpedig Shane Tusuppal, akit maga választott. Szilágyi Liliána most elmondta, miért választotta Tusupot, sőt, azt is, hogy úgy érzi, épp edzője miatt nem lehetett tagja a magyar csapatnak.</b>
        </i>
      </p>
      <p>A sportolónő nem tagja a december 4. és 8. közötti, glasgow-i rövid pályás Európa-bajnokságon induló magyar csapatnak.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Szerettem volna indulni az Eb-n, az elmúlt hetek eredményei azt mutatták, hogy érmet, érmeket hozhattunk volna haza, de úgy érzem, mások azt gondolták, megakadályozzák ezt pusztán azért, mert Shane az edzőm</p>
      <p>- mondta <b>Szilágyi Liliána</b> az <a href="http://www.nemzetisport.hu/uszas/szilagyi-liliana-senki-sem-tudja-min-mentem-keresztul-az-elmult-evekben-meg-2734379">NSO.hu</a>-nak.</p>
      <p>Azt is mondta, bár nem az a feladós fajta, <b>nyáron mégis úgy érezte, ha nem sikerül az úszásban megfelelően érvényesülnie, akkor más területen kell próbálkoznia az életben</b>.</p>
      <p>Végül úgy döntött, marad az úszásnál, sőt, <b>edzőjének Shane Tusupot választotta</b>, mégpedig azért, mert mikor 15 évesen, a<b> </b>2012-es olimpián a csapat egyik legﬁatalabbjaként nem sikerült úgy a verseny, ahogy akarta, akkor Shane Tusup volt az egyetlen, aki erőt öntött belé. <b>Tusup azt mondta neki:</b></p>
      <p>Hatalmas teljesítmény, hogy tizenöt évesen indulhattam az olimpián, ne is merészeljek szomorú lenni.</p>
      <p>A fiatal úszónő elárulta, sokat jelentettek neki ezek a szavak, és figyelte tusup munkáját, eredményeit is, a neten pedig rátalált az edző egy beszédére, és akkor rájött, ez az, amit ő is képviselni akar. Ezután lett Tusup tanítványa. Meglehetősen mostoha körülmények között edzenek, Egerben fogadta be őket az uszoda, de a szárazföldi edzések hajnali három órakor kezdődnek.</p>
      <p>- Nem mondom, hogy könnyű, ám nézzük a másik oldalát: kevés sportoló csinálná ezt így, nekünk ez hatalmas magabiztosságot ad. Kihívásként tekintek és tekintünk erre is, az embernek előnyére válik, ha képes alkalmazkodni - mondta az úszónő.</p>
      <p>Arra a kérdésre, hogy elég sok edzővel dolgozott, és talán nem csak bennük van a hiba, így válaszolt:</p>
      <p>De azt senki sem tudja, min mentem keresztül az elmúlt években – még. Mert egyszer egy könyvben mindent elmesélek. Másfelől viszont ez az én életem, nem hiszem, hogy bárkinek is magyarázattal tartoznék.</p>
    </article>
  </body>
</html>