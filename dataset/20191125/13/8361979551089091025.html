<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/vodiyski-prava-u-smartfoni-shcho-zminitsya-novini-ukrajini-50055495.html"/>
    <meta property="og:site_name" content="НВ"/>
    <meta property="article:published_time" content="2019-11-25T13:52:00+00:00"/>
    <meta property="og:title" content="Цифрові водійські права. У чому унікальна Україна?"/>
    <meta property="og:description" content="Найближчими тижнями ми презентуємо додаток Дія з доступом до цифрових водійських прав, техпаспорта на автомобіль та страхового полісу. Чимало країн ставили собі таку мету, та небагатьом вдалося її досягти"/>
  </head>
  <body>
    <article>
      <h1>Цифрові водійські права. У чому унікальна Україна?</h1>
      <h2>Найближчими тижнями ми презентуємо додаток Дія з доступом до цифрових водійських прав, техпаспорта на автомобіль та страхового полісу. Чимало країн ставили собі таку мету, та небагатьом вдалося її досягти</h2>
      <address><time datetime="2019-11-25T13:52:00+00:00">25 Nov 2019, 13:52</time> by <a rel="author">Михайло Федоров</a></address>
      <p>Водії менш як десяти країн світу можуть собі дозволити вийти з дому без пластикового водійського посвідчення, озброївшись тільки смартфоном. Європейський Союз наприкінці минулого року офіційно затвердив використання міжнародних цифрових ID на території своїх країн. Йдеться як про банківські картки, так і віртуальні водійські права.</p>
      <p>Про цифровізацію водійських прав у Європі говорять вже не один рік, але реально ці технології окремі країни почали застосовувати на практиці лише минулого року. Скажімо, сусідня Польща, яка за кількістю населення подібна Україні, (майже 39 млн жителів)<i> </i>вперше заявила про це ще в далекому 2016 році. Планувалося, що до кінця 2018-го за допомогою смартфону поляки зможуть пред’являти не лише водійське посвідчення, а також техпаспорт, страховий поліс і навіть цифрову ID-карту замість паспорта. У вересні цього року Рада міністрів Польщі заявила про прийняття найближчим часом відповідної нормативної бази, що стане початком переходу на цифрові водійські права.</p>
      <p>Значно більшого успіху в цьому питанні досягла Фінляндія. Експериментуючи, вони замінили пластик спеціальним додатком Driver у смартфоні на початку минулого року. Щоправда, публічна бета-версія стала доступною лише у першій половині цього року.</p>
      <aside>Україні знадобилося трохи більше двох місяців, аби пройти шлях від ідеї до реалізації</aside>
      <p>Додаток містить фото людини, технічну інформацію про транспорт, який їй належить, приміром, техномер, VIN-код і навіть рівень викидів СО2. А також може генерувати повідомлення про майбутній техогляд авто і сплату автомобільного податку. За допомогою додатку громадянин може надати обмежений доступ до інформації про себе, приміром, якщо необхідна лише ідентифікація. Для цього формуються різні типи динамічних QR-кодів, які скануються за допомогою цього ж додатку. Код доступний щонайбільше п’ять хвилин, аби уникнути шахрайського використання.</p>
      <p>Данія має намір запустити додаток із цифровими правами до кінця 2020 року.</p>
      <p>Південна Корея поставила собі дедлайн — перший квартал наступного року. Три основні мобільні оператори цієї країни об'єднали свої зусилля і спільно з Національним поліцейським агентством розробили послугу, за допомогою якої користувачі можуть реєструвати свої посвідчення у смартфонах. Цікаво, що послугу перевірки вбудовано в додаток Pass authentication, який вже використовується для перевірки мобільних фінансових транзакцій і має понад 25 млн користувачів по всій Південній Кореї.</p>
      <p>Проте першою країною у світі, де замислилися про інтегрування водійського посвідчення у смартфон ще в далекому 2014 році, стали США. Айова — перший штат, де вирішили протестувати цифрове водійське посвідчення. Наприкінці 2015 року було запущено пілотний проєкт на платформі IOS, участь в якому взяли 100 держслужбовців. Ціль експерименту — перевірити застосування рішення у повсякденні.</p>
      <p>У серпні 2016 року Національний інститут стандартів і технологій Міністерства торгівлі США виділив грант на підтримку розробки довірчих посвідчень на основі цифрових водійських прав. Завдяки гранту в два мільйони доларів США чотири юрисдикції - Айдахо, Колорадо, Меріленд та Вашингтон, округ Колумбія — запровадили пілотний проєкт для отримання захищеного цифрового водійського посвідчення. Міністерство транспорту США сподівається опублікувати додаток у 2020 році, хоча першочергово планувалося, що це відбудеться ще 2019-го.</p>
      <p>Над цифровими водійськими правами для мобільного також працюють в Австралії, Великій Британії, Індії, Бразилії, Норвегії, Аргентині та Таїланді. Якісь серед цих країн додаток іще тестують, деякі вже використовують, проте всі розглядають його як віртуальний аналог пластику, що має таку ж юридичну силу.</p>
      <p>Світовим досвідом визначено, що мобільні цифрові права мають відповідати чотирьом основним вимогам:</p>
      <p>1. Доступні як онлайн, так і в автономному режимі.</p>
      <p>2. Високий рівень безпеки для захисту конфіденційності даних користувача.</p>
      <p>3. Сумісність між різними органами видачі та перевірки.</p>
      <p>4. Можливість управляти цілісністю даних упродовж усього циклу існування — від реєстрації до процесу перевірки на місці.</p>
      <p>Українська Дія відповідає усім цим параметрам і навіть більше. Цифровий аналог виданого людині пластикового посвідчення водія та свідоцтва про реєстрацію транспортного засобу містить унікальний електронний ідентифікатор, тобто QR-код. Такий спосіб ідентифікації буде основою для майбутнього розширення функціоналу додатку. Такого, скажімо, як студентський і учнівський квитки — і навіть ID-паспорт.</p>
      <p>Для замовлення цифрового водійського посвідчення чи техпаспорта громадянина достатньо буде лише завантажити на смартфон мобільний додаток і пройти електронну ідентифікацію. Наприкінці жовтня Кабмін затвердив постанову, якою наділив цифрові права юридичною силою. Тобто українця більше не доведеться хвилюватися, чи з ними їхні права, а чи вони залишились в іншій кишені. До слова, у цьому році, за відсутності документів, 160 тисяч українських водіїв сумарно заплатили штрафів на понад 71 млн грн.</p>
      <p>Цифрові права будуть сформовані автоматично за наявності в єдиній інформаційній системі МВС усіх даних, що вносяться у посвідчення водія і свідоцтво про реєстрацію транспортного засобу, у тому числі - фото.</p>
      <p>Під час реалізації проєкту ми зіштовхнулись з проблемою: в Єдиному держреєстрі МВС — 10 мільйонів водійських посвідчень, але цифрові фото є лише в 2,5 мільйонів водіїв. Тобто база даних не містить фото в правах, виданих до 2013 року. На щастя, рішення знайшлось. Якщо фото відсутнє у транспортному реєстрі, то, за згодою людини, підтягуватиметься з демографічного реєстру. Це дозволить спростити життя українцям і наповнити реєстри фото, що важливо для забезпечення високого рівня захисту.</p>
      <p>У 2018 році 108 тисяч українців заявили про втрату своїх водійських посвідчень. Звична життєва ситуація і доволі розповсюджена. Ми подбали, щоб у майбутньому додаток Дія було доповнено ще однією діджитал-функцією — відновлювати втрачені водійські права в один клік. Відповідну постанову вже прийнято Кабінетом Міністрів України.</p>
      <p>Я відверто пишаюся, що Україні знадобилося трохи більше двох місяців, аби пройти шлях від ідеї до реалізації.</p>
      <p><i><b>Приєднуйтесь</b></i> <i><b>до</b></i> <i><b>нашого</b></i> <i><b>телеграм-каналу</b></i> <a href="https://t.me/nv_opinion"><b>Мнения НВ</b></a></p>
    </article>
  </body>
</html>