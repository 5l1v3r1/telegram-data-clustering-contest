<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/tenis/Uspostavljeni-kontakti-sa-predstavnicima-Tenis-Evrope/570415?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T13:48:20+00:00"/>
    <meta property="og:title" content="&quot;Uspostavljeni kontakti sa predstavnicima Tenis Evrope&quot;"/>
    <meta property="og:description" content="Predsjednik Teniskog saveza BiH Miodrag Marković ocijenio je veoma korisnim sastanke najviših rukovodilaca teniskih asocijacija koji je u Madridu organizovao Tenis Evrope, a kojima je i on prisustvovao."/>
  </head>
  <body>
    <article>
      <h1>"Uspostavljeni kontakti sa predstavnicima Tenis Evrope"</h1>
      <address><time datetime="2019-11-25T13:48:20+00:00">25 Nov 2019, 13:48</time> by <a rel="author">Maja Predragović</a></address>
      <p>Predsjednik Teniskog saveza BiH Miodrag Marković ocijenio je veoma korisnim sastanke najviših rukovodilaca teniskih asocijacija koji je u Madridu organizovao Tenis Evrope, a kojima je i on prisustvovao.</p>
      <p>Tokom trodnevne konferencije Marković je prisustvovao nizu sesija koje su bile usmjerene ka razvoju tenisa i afirmaciji ovog sporta, digitalne transformacije ali i razgovarao sa čelnim ljudima evropskog tenisa i najrazvijenih asocijacija, saopšteno je iz Saveza.</p>
      <p>"Bilo je ovo izuzetno koristan događaj za nas s obzirom na to da smo imali priliku da vidimo na koji način funkcionišu i kako rade najveći evropski savezi, a njihova iskustva za nas mogu biti dragocjena. Bilo je riječi o marketinškom pristupu i načinu korištenja prilika za razvoj i progres u teniskom sportu i digitalne transformacije. Ono što je za nas još važnije jeste činjenica da smo uspjeli uspostaviti kontakte sa predstavnicima Tenis Evrope koji su zaduženi za razvoj tenisa u manjim savezima poput našeg, a razgovarali smo i sa predstavnicima pojedinih saveza sa kojima bismo u budućnosti mogli uspostaviti saradnju", rekao je Marković.</p>
      <p>Kontakti sa čenim ljudima evropskog tenisa biće nastavljeni.</p>
      <p>"Imamo velike planove, želimo da unaprijedimo tenis u BiH i za to nam je potrebna podrška i saradnja sa vodećim ljudima evropskog tenisa. Uskoro ćemo napraviti i neke konkretne korake, koji će, nadam se biti uspješni", rekao je Marković.</p>
    </article>
  </body>
</html>