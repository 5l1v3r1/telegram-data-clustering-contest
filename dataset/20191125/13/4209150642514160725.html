<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Toni-Bler-Velika-Britanija-je-u-opasnom-neredu/570410?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T13:14:13+00:00"/>
    <meta property="og:title" content="Toni Bler: Velika Britanija je u opasnom neredu"/>
    <meta property="og:description" content="LONDON - Bivši britanski premijer Toni Bler smatra da je Velika Britanija u &quot;opasnom neredu&quot;, kao i da ni njegova Laburistička stranka ni konzervativci Borisa Džonsona ne zaslužuju pobjedu na izborima 12. decembra."/>
  </head>
  <body>
    <article>
      <h1>Toni Bler: Velika Britanija je u opasnom neredu</h1>
      <address><time datetime="2019-11-25T13:14:13+00:00">25 Nov 2019, 13:14</time> by <a rel="author">Tanjug</a></address>
      <p>LONDON - Bivši britanski premijer Toni Bler smatra da je Velika Britanija u "opasnom neredu", kao i da ni njegova Laburistička stranka ni konzervativci Borisa Džonsona ne zaslužuju pobjedu na izborima 12. decembra.</p>
      <p>"Javnost nije uvjerena da ijedna glavna stranka zaslužuje izbornu pobjedu", izjavio je Bler novinarima.</p>
      <p>Velika Britanija održava izbore tri godine ranije, jer je parlament u "slijepoj ulici" zbog Brexita, nesposoban da se dogovori o tome kako i treba li uopšte napustiti Evropsku uniju, prenosi Reuters.</p>
      <p>"Mi smo u neredu", rekao je Bler koji je bio laburistički premijer između 1997. i 2007. godine.</p>
      <p>Bler je ocijenio da su obje velike stranke prodavale fantazije i da, ako su izborne ankete tačne, vjerovatno će Džonsonova stranka dobiti većinu.</p>
      <p>On kaže da njegovu stranku sada kontroliše "marksističko-lenjinističko krilo" i da je njihov vođa Džeremi Korbin obećao revoluciju.</p>
      <p>"Problem s revolucijom nikad nije kako će početi, nego kako će završiti. Problem s revolucijama jeste i u tome što uvijek završe loše", rekao je Bler.</p>
      <p>Kako se navodi, glasanje 12. decembra biće težak izbor između "socijalističke" države pod laburistima, koji nude drugi referendum o napuštanju EU, ili slobodnog tržišta konzervativaca koji bi da se Brexit desi do kraja januara.</p>
    </article>
  </body>
</html>