<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/norbi-nem-igaz-hogy-a-gazdagok-sok-penzt-elvesznek-a-szegenyektol-penzbol-ugyanis-korlatlan-van"/>
    <meta property="og:site_name" content="444"/>
    <meta property="article:published_time" content="2019-11-25T13:16:59+00:00"/>
    <meta property="og:title" content="Norbi: Nem igaz, hogy a gazdagok sok pénzt elvesznek a szegényektől, pénzből ugyanis korlátlan van"/>
    <meta property="og:description" content="A fitneszvállalkozó egy élő Facebook-videóban foglalta össze a közgazdaságtani alapvetéseit."/>
  </head>
  <body>
    <article>
      <h1>Norbi: Nem igaz, hogy a gazdagok sok pénzt elvesznek a szegényektől, pénzből ugyanis korlátlan van</h1>
      <address><time datetime="2019-11-25T13:16:59+00:00">25 Nov 2019, 13:16</time> by <a rel="author">Horváth Bence</a></address>
      <p>A <a href="https://24.hu/szorakozas/2019/11/25/schobert-norbi-szegeny-gazdag/">24.hu írt arról</a>, hogy vasárnap este Schobert Norbi egy <a href="https://www.facebook.com/update1/videos/1279850322188003/">Facebook élőben</a> látott neki, hogy elmagyarázza közgazdaságtani alapvetéseit fiának a szegénység és a gazdagság mibenlétéről. </p>
      <p>A lap által idézett részek szerint Norbi így kezdte: „Azt látom, hogy alapvetően van egy utálat. Szegény ember-gazdag ember. Utáljuk a gazdag embert, mert szegények vagyunk. Irigyeljük is, de közben azt mondjuk, hogy nem irigyeljük, mert a pénz nem boldogít. Dehogynem boldogít! Helyesbítenék, önmagában nem boldogít”</p>
      <p>Majd egy gazdaságtörténi összefoglaló következett: </p>
      <blockquote>„Valahonnan a középkorból vagy a kommunizmusból vannak azok az elvek, hogy azt gondolják az emberek, hogy a pénz az olyan, mint a krumpli. Tehát hogy van egy nagy tál és a gazdagok ebből nagyon sokat kivesznek és nagyon kevés marad a szegényeknek. Ezért nehéz a szegények sorsa, mert a gazdagok nagyon sokat elvesznek a szegényektől, de ez nem igaz. Lehet hogy ez régen igaz volt a feudalizmusban, amikor volt egy adott termény. De ma már, akár virtuálisan, a bankszámlánkon, akár nyomtatva, de bármennyi rendelkezésre áll, korlátlan. Ez egy energia.”</blockquote>
      <p>Az (alighanem tudtán kívül) a mostanában egyre felkapottabb <a href="https://en.wikipedia.org/wiki/Modern_Monetary_Theory">Modern Monetáris Elmélet</a> alapvetései felé tájékozódó Norbi beszélt arról is, hogy mindenkin magán múlik, hogy szegény-e vagy gazdag. Majd azzal folytatta, hogy szerinte hogyan lehet mindenki gazdag: </p>
      <blockquote>„Ha körülötted minél több gazdag ember kezd élni, az egy óriási esély arra, hogy te magad is gazdag legyél. Egyszerűen azért, mert ha minél több szegény ember vesz körül, az egész környezet szegény, akkor sokkal kisebb az az esély, ahonnan pénzt tudunk keresni. Vegyünk egy példát: mondjuk ablakot pucolunk. Ha körülöttünk sok gazdag ember van, akkor sok helyre hívnak ablakot pucolni, drágábban tudok ott ablakot pucolni és értelemszerűen egy idő után, ha van eszem és hitem és tervem, akkor már én szervezem az ablakpucolást. Egy idő után rengeteg pénzed lesz és így lesz eggyel több gazdag ember.”</blockquote>
      <p>Majd jött a 24 által felidézett részek szerint a drámai felismerés, hogy minden gazdagság nyilván relatív: </p>
      <blockquote>„A lényeg, hogy a gazdag emberek nem irigyelni és utálni kell. Én például nagyon szegény ember vagyok Csányi Sándorhoz vagy a Mészáros Lőrinchez képest. Hát még milyen szegény ember vagyok a Bill Gateshez képest.”</blockquote>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fupdate1%2Fvideos%2F1279850322188003%2F&amp;show_text=&amp;width=640" width="640" height="1138" data-service="Facebook" scrolling="no"/>
      </figure>
    </article>
  </body>
</html>