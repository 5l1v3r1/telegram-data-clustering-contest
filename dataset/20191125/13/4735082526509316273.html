<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rosja/191129616-Najnowsza-rosyjska-fregata-testowana-na-Morzu-Bialym.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T13:59:17+00:00"/>
    <meta property="og:title" content="Najnowsza rosyjska fregata testowana na Morzu Białym"/>
    <meta property="og:description" content="Pierwsza seryjna fregata projektu 22350 (typ Gorszkow), Admirał Floty Kasatonow, przeprowadzała na Morzu Białym ćwiczenia współdziałania z siłami powietrznymi."/>
  </head>
  <body>
    <article>
      <h1>Najnowsza rosyjska fregata testowana na Morzu Białym</h1>
      <address><time datetime="2019-11-25T13:59:17+00:00">25 Nov 2019, 13:59</time> by <a rel="author">zew</a></address>
      <p>
        <b>Pierwsza seryjna fregata projektu 22350 (typ Gorszkow), Admirał Floty Kasatonow, przeprowadzała na Morzu Białym ćwiczenia współdziałania z siłami powietrznymi.</b>
      </p>
      <p>Fregata Admirał Floty Kasatonow rozpoczęła wieloetapowe próby morskie 20 listopada. Załoga ma sprawdzić systemy techniczne jednostki oraz przeprowadzić test systemów uzbrojenia.</p>
      <p>Przy wsparciu bombowców Su-24 oraz śmigłowców Ka-27 i Ka-131 z wchodzącej w skład Floty Północnej Armii Sił Powietrznych i Obrony Przeciwlotniczej przeprowadzono ćwiczenia współdziałania z siłami powietrznymi. "Piloci śmigłowców wykonali wiele lądowań i startów na pokładzie fregaty" - podały służby prasowe rosyjskiej Floty Oceanu Spokojnego.</p>
      <p>Fregata Admirał Floty Kasatonow to drugi okręt (pierwszy seryjny) projektu 22350 wybudowany w stoczni Siewernaja w Petersburgu. Budowa rozpoczęła się w listopadzie 2009 r., jednostka została zwodowana w grudniu 2014 r. i do końca roku ma zostać przekazana marynarce. Dwie kolejne fregaty typu Gorszkow - Admirał Floty Gołowko i Admirał Floty Związku Radzieckiego Isakow - są budowane, mają zostać ukończone w 2022 r. W służbie znajduje się już prototypowa fregata projektu 22350, Admirał Floty Związku Radzieckiego Gorszkow.</p>
      <p>Fregaty typu Gorszkow mają być najnowocześniejszymi okrętami swej klasy w rosyjskiej marynarce. Osiągają prędkość 29 węzłów przy wyporności 4500 ton. Są uzbrojone w pociski manewrujące Oniks i Kalibr, dysponują też systemem rakietowym woda-powietrze Poliment-Redut.</p>
      <p>Fregaty projektu 22350 są w stanie atakować okręty, w tym podwodne oraz cele powietrzne. Cele naziemne mogą ostrzelać z odległości 1500 km.</p>
    </article>
  </body>
</html>