<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780890/%D8%B1%DB%8C%D8%B4%D9%87-%DA%A9%D8%AC-%DA%A9%D8%A7%D8%B1%DA%A9%D8%B1%D8%AF%DB%8C-%D8%B3%D8%A7%D8%AE%D8%AA%D8%A7%D8%B1%D9%87%D8%A7%DB%8C-%D8%B4%D9%87%D8%B1%DB%8C-%D9%81%D9%82%D8%AF%D8%A7%D9%86-%D9%BE%DA%98%D9%88%D9%87%D8%B4-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:57:15+00:00"/>
    <meta property="og:title" content="رئیس مرکز مطالعات و برنامه‌ریزی شهر تهران: ریشه‌ کج‌کارکردی ساختارهای شهری فقدان پژوهش است"/>
    <meta property="og:description" content="نشست گزارش عملکرد مرکز مطالعات و برنامه‌ریزی شهر تهران و تشریح یازدهمین جشنواره پژوهش و نوآوری در مدیریت شهری بعد ازظهر امروز، دوشنبه در این مرکز برگزار شد."/>
  </head>
  <body>
    <article>
      <h1>رئیس مرکز مطالعات و برنامه‌ریزی شهر تهران: ریشه‌ کج‌کارکردی ساختارهای شهری فقدان پژوهش است</h1>
      <address><time datetime="2019-11-25T13:57:15+00:00">25 Nov 2019, 13:57</time> by <a rel="author" href="https://www.mehrnews.com/archive?jr=47" target="_blank">نورا حسینی</a></address>
      <p>به گزارش <a href="https://www.mehrnews.com/">خبرگزاری مهر</a>، محمدحسین بوچانی رییس مرکز مطالعات و برنامه‌ریزی شهر تهران در نشست خبری تشریح یازدهمین جشنواره پژوهش و نوآوری در مدیریت شهری و ششمین جشنواره پژوهش و نوآوری در مدیریت شهری و روستایی، ریشه‌های کج‌کارکردی ساختارهای مدیریت شهری را منبعث از دو عامل دانست.  </p>
      <p>وی با تاکید بر ضرورت حوزه پژوهش گفت: در سنوات گذشته ساختارهای اجرایی به حوزه پژوهش و علم و اندیشه و تجربه در اجرای پروژه‌های شهری و منطقه‌ای کم توجهی کرده و این باعث مشکل‌های ساختاریافته‌ای در شهرها شده که امروز حتی با صرف هزینه‌های مالی هم نشود آن را جبران کرد. این یک آفت جدی است و اگر قرار است یک دگردیسی در نظام اداری تهران یا شهرهای دیگر صورت بگیرد یک ژن بنیادی این تحول بازگشت به پژوهش و علم است. نکته دوم در این کج‌روی و کج‌کارکردی کم توجهی به نیازهای مردم است. و این دو مسئله باعث شده تا علی رغم تلاش‌های شبانه‌روزی فرایند شکوفایی و پایداری برای شهرهای ما به تاخیر بیفتد.</p>
      <p>بوچانی با اشاره به چیستی و نقش کاربردی پژوهش اضافه کرد: پژوهش انتخاب بین بد و خوب نیست. بلکه انتخاب بهترین از میان بهترین‌هاست. روزی که ما سطل‌های زباله را سر کوچه‌ها گذاشتیم دنیا به تفکیک زباله از مبدا فکر می‌کرد. حالا وضعیت ما نشان می‌دهد که ما در آن زمان بهترین گزینه را انتخاب نکرده‌ایم.</p>
      <p>رئیس مرکز مطالعات و برنامه ریزی شهر تهران با تاکید بر یکپارچه‌سازی پروژه‌های درون شهرداری ادامه داد: امسال سامانه پژوهش‌یار را راه‌اندازی کردیم و از طریق آن توانستیم نظام یکپارچه و هماهنگ پژوهش، نوآوری و تحقیق را درون شهرداری سامان‌دهی کنیم که شاید در ابتدای راه باشد اما در بلند مدت اثر بسیار مهمی را بر جلوگیری از هزینه‌های اضافه و موازی‌کاری می‌گذارد و در نهایت به ارتقای بهره‌وری خواهد انجامید. در همین راستا ۷ رویکرد برای تبیین برنامه سال ۹۸ مرکز مطالعات در نظر گرفته شده است. نخست اینکه پروژه‌ای شروع نمی‌شود مگر اینکه از همان ابتدا کاربست آن مشخص باشد یا از همان ابتدا بهره‌بردار آن در فرایند نظارت آن نقش داشته باشد. ضمن اینکه، محیط حقوقی و شرایط اقتصادی شهر و شهرداری باید مدنظر قرار گیرد.  </p>
      <p>وی درباره یازدهمین دوره جشنواره پژوهش و نوآوری نیز گفت: تاکنون ۳۸۰۷ اثر در ۱۳ محور برای حضور در جشنواره به ثبت رسیده است و حتا در روزهای اخیر که وضعیت اینترنت چندان به سامان نبود متقاضیان با روش‌های گوناگونی آثار را به دست ما رساندند. این جشنواره با همکاری وزارت کشور برگزار می‌شود و همه تلاش ما این است تا از موازی‌کاری جلوگیری کنیم.</p>
      <p>رئیس مرکز مطالعات و برنامه ریزی شهر تهران با اشاره به جزییات وصول آثار اضافه کرد: از این میان، ۱۷۰۷ اثر در مرحله اول پذیرفته شده از این تعداد نیز ۲۸۰ اثر به مرحله سوم راه پیدا کرده‌اند. ۸۰ اثر در حوزه فرهنگی و اجتماعی بوده و ۴۳ اثر نیز به حوزه معماری و شهرسازی مربوط می‌شوند.<br/><br/>بوچانی همچنین از در دسترس بودن این پژوهش‌ها برای عموم خبر داد و عنوان کرد: این پژوهش‌ها با سرمایه‌ی عمومی تهیه شده و متعلق به همه مردم است. به همین دلیل آن‌ها را در یک سامانه بصورت شفاف با مردم همرسانی کرده‌ایم. همچنین با تایید شورای سیاست‌گذاری جشنواره مقرر شده است تا در هر پنل برخلاف دوره‌های گذشته برندگان خود به ایراد سخنرانی بپردازند.</p>
    </article>
  </body>
</html>