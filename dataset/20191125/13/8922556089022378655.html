<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/erlandssonmalet-kanner-en-hand-pa-mitt-lar-5459036.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T13:10:42+00:00"/>
    <meta property="og:title" content="Erlandssonmålet: &quot;Känner en hand på mitt lår&quot;"/>
    <meta property="og:description" content="Brott &quot;Händer verkligen det här? Ja, det händer verkligen.&quot;Så beskriver en kvinna tankarna, när hon kände förre centerministern Eskil Erlandssons fingrar på sina lår.Själv förnekar han ankla"/>
  </head>
  <body>
    <article>
      <h1>Erlandssonmålet: "Känner en hand på mitt lår"</h1>
      <h2>Brott "Händer verkligen det här? Ja, det händer verkligen."Så beskriver en kvinna tankarna, när hon kände förre centerministern Eskil Erlandssons fingrar på sina lår.Själv förnekar han anklagelserna om att ha sexuellt ofredat tre kvinnor – påståenden som nu prövas av tingsrätten.</h2>
      <address><time datetime="2019-11-25T13:10:42+00:00">25 Nov 2019, 13:10</time> by <a rel="author">Erika Nekham/TT</a></address>
      <figure>
        <img src="https://img11.ntm.eu/unt/public/img/5459038/1125141502/eskil-erlandsson-arkivbild?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Alexander Larsson Vierth/TT | Eskil Erlandsson. Arkivbild.</figcaption>
      </figure>
      <p>I kvinnans fall hände det vid en lunch i riksdagens restaurang Strömmen hösten 2018, där hon satt bredvid Eskil Erlandsson.</p>
      <blockquote>Jag känner en hand på mitt lår – och det här är ett väldigt starkt fysiskt minne – jag känner fingrar som kröker sig inunder min kjolkant. Min reaktion är att jag drar väldigt snabbt undan mitt ben och flyttar mig åt sidan, sade kvinnan.</blockquote>
      <p>Hennes berättelse är en av tre närmast identiska historier som ligger bakom åtalet mot Eskil Erlandsson, där han anklagas för sexuellt ofredande. Tre kvinnor, två moderater och en centerpartist, har berättat hur de vid olika tillställningar mellan 2016 och 2018 suttit bredvid Erlandsson och plötsligt känt hur han lagt sin hand på deras lår och strukit eller smekt dem, eller pillat på kjolkanten. Under måndagen gick rätten igenom åtalspunkterna som rör de två moderata politikerna.</p>
      <h3>Ledproblem</h3>
      <p>Eskil Erlandsson förnekar att han gjort sig skyldig till brott. Hans advokat Johan Eriksson förklarade i rätten att försvaret ifrågasätter om anklagelserna "når upp till den kvaliteten att det är kriminaliserat". Det baseras på ett avgörande i Högsta domstolen från förra året, där en man friades sedan han tagit en kvinna på låret.</p>
      <blockquote>Det har inget att göra med hur man uppfattar det. Det är inte så att jag ifrågasätter att någon har uppfattat det som obehagligt att bli tagen på låren, eller att man själv uppfattat det som en sexuell kränkning, utan det här är juridik, säger hans försvarare Johan Eriksson till TT i en paus under förhandlingen.</blockquote>
      <p>Eskil Erlandsson kan ofrivilligt ha kommit åt kvinnornas ben. Han har länge haft problem med sina leder i händerna och brukar därför exempelvis massera händerna mot sina lår.</p>
      <blockquote>När han gör det förekommer det att han av oaktsamhet kommer åt andra människor, förklarar Eriksson.</blockquote>
      <h3>Ville ha ursäkt</h3>
      <p>Den moderata riksdagsledamot som säger sig ha utsatts i december 2016 ger inte mycket för den förklaringen:</p>
      <blockquote>Hade det varit ett misstag skulle han väl ha vänt sig till mig och ha sagt "ursäkta", sade hon i tingsrätten, och fortsatte:</blockquote>
      <blockquote>Men han betedde sig som att det här aldrig hänt.</blockquote>
      <p>Hennes partikollega sade i rätten att det framför allt kändes viktigt att få en ursäkt:</p>
      <blockquote>Jag ville att Eskil Erlandsson skulle säga "förlåt, jag vet att jag inte skulle ha gjort så här".</blockquote>
      <p>Erlandsson å sin sida säger att han inledningsvis varken fick reda på vilka som skulle ha utsatts eller när det skulle ha hänt:</p>
      <blockquote>Icke vid något tillfälle fick jag reda på vem eller när det ska ha varit. Då är det inte lätt att be om ursäkt, när jag inte vet vem det är.</blockquote>
      <h3>Andra inblandade</h3>
      <p>I polisförhören har Erlandsson nämnt att anklagelserna kan vara en följd av den politiska turbulens som rådde i samband med regeringsbildningen efter valet 2018, och det faktum att han stödde Stefan Löfven (S) som statsminister. Johan Eriksson kommer att gå in närmare på detta vid sin slutplädering på onsdag, när förhandlingen fortsätter.</p>
      <blockquote>Men jag tror alla känt att det finns något i luften kring det, eftersom man redan under förhandlingen har talat om att man krävt en ursäkt från honom trots att han inte känt till vilka personer det rört sig om. Andra personer har varit inblandade än bara de som är berörda, säger han till TT.</blockquote>
      <h3>Fakta</h3>
      <p>
        <b>Fakta: Eskil Erlandsson</b>
      </p>
      <p>Eskil Erlandsson var ledamot i riksdagen 1994–2019. Han har varit jordbruksminister 2006–2010, och landsbygdsminister 2010–2014, under regeringen Reinfeldt.</p>
      <p>Erlandsson var talesperson i landsbygdsfrågor för Centerpartiet, en post som han fråntogs i samband med att uppgifterna om sexuella trakasserier framkom. Han har även varit vice ordförande i EU-nämnden.</p>
    </article>
  </body>
</html>