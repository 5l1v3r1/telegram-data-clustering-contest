<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204864-svitovu-vugilnu-energetiku-chekae-rekordne-padinnya-v-2019-doslidzhennya"/>
    <meta property="og:site_name" content="Mind UA"/>
    <meta property="article:published_time" content="2019-11-25T13:28:00+00:00"/>
    <meta property="og:title" content="Світову вугільну енергетику чекає рекордне падіння в 2019 – дослідження"/>
    <meta property="og:description" content="Рекордне падіння очікує ФРН, ЄС, Південну Корею та США"/>
  </head>
  <body>
    <article>
      <h1>Світову вугільну енергетику чекає рекордне падіння в 2019 – дослідження</h1>
      <h2>Рекордне падіння очікує ФРН, ЄС, Південну Корею та США</h2>
      <address>
        <time datetime="2019-11-25T13:28:00+00:00">25 Nov 2019, 13:28</time>
      </address>
      <p>Глобальне виробництво електроенергії з вугілля знизиться приблизно на 3% в 2019 році, що є найбільшим падінням галузі на усю її історію. Це означатиме скорочення приблизно на 300 тераватт-годин, що більше ніж сукупний обсяг електроенергії від переробки одразу трьома країнами – ФРН, Іспанією та Британією – за 2018 рік. Про це свідчать дані нового звіту міжнародної групи експертів, опублікований в журналі <a href="https://www.carbonbrief.org/analysis-global-coal-power-set-for-record-fall-in-2019">Carbon Brief.</a></p>
      <p>Аналіз, як пояснюється, ґрунтується на даних по електроенергетиці з усього світу за перші сім-десять місяців року,  в залежності від наявності даних з кожної країни.</p>
      <p>Рекордне падіння, як підрахували вчені, очікує ФРН, ЄС та Південну Корею. Найбільше скорочення відбудеться у США на тлі закриття одразу кількох великих вугляних станцій. Різкий поворот зробила вугільна енергетика в Індії, де вона може знизитися вперше за три десятиліття.</p>
      <p>Основна протидія полягає у збільшенні видобутку електроенергії  з вугілля у Південно-Східній Азії, але попит в країнах цього регіону залишається відносно невеликим у порівнянні із загальносвітовими показниками.</p>
      <p>Рекордне зниження, як зазначається у звіті, також підвищує імовірність уповільнення росту глобальних викидів СО2 в 2019. Тим не менш, глобальне використання вугілля залишається набагато на вищому рівні, ніж необхідний для досягнення цілей Паризької кліматичної угоди.</p>
      <p>Причини історичного прогнозованого падіння виробництва електроенергії з вугілля є різними для кожної країни, але вони включають  збільшення отримання енергії з відновлювальних джерел, атомної енергії та газу, а також уповільнення або негативний ріст попиту на електроенергію.</p>
      <p>У всіх розвинутих країнах, які входять до Організації економічного співробітництва та розвитку (ОЕСР), в 2019 році спостерігається сильне зростання вітрової та сонячної генерації, а також зниження попиту на електроенергію, пов’язану із уповільненням глобального економічного росту і торгівлі.</p>
      <p>Падіння попиту особливо помітне в Японії та Південній Кореї – в обох країнах ядерна генерація значно збільшилась, що призвело до скорочення використання вугілля. В Північній Америці близько 60% падіння вугілля відбулось через перехід на газ на тлі закриття вугільних заводів і відкриття нових газових.</p>
      <p>Нагадаємо: раніше цього місяця Євросоюз вирішив перекрити фінансування газових проектів через свій гігантський інвестбанк і вкласти вивільнені мільярди євро<a href="https://mind.ua/news/20204619-evropa-zbiraetsya-vidmovitisya-vid-usih-gazovih-proektiv-z-2022-roku"> в «зелену» економіку</a> в спробі стримати глобальне потепління.</p>
      <p>До цього глава ООН  Антоніу Гутерріш нагадав, що зміна клімату залишається найбільшою загрозою для планети, і одна з її головних причин – патологічна залежність людства від вугілля. Він закликав більше <a href="https://mind.ua/news/20204053-glava-oon-zaklikav-bilshe-ne-subsiduvati-vugilni-elektrostanciyi">не субсидувати вугільні електростанції.</a></p>
      <p>Як повідомлялось, <a href="https://mind.ua/news/20192808-kitaj-investuvav-36-mlrd-u-vugilni-elektrostanciyi-popri-borotbu-za-chiste-povitrya">Китай в інших країнах інвестував </a>$36 млрд у вугільні електростанції, незважаючи на «боротьбу за чисте повітря».</p>
      <p>Минулого місяця Німеччина заявила, що закриє <a href="https://mind.ua/news/20203333-nimechchina-zakrie-usi-svoyi-84-vugilni-elektrostanciyi">усі свої 84 вугільні електростанції</a>. Країна, яка є одним з найбільших у світі споживачів вугілля, перейде на відновлювальні джерела енергії.</p>
      <related>
        <h4>Також читайте</h4>
        <a href="https://mind.ua/news/20204795-nkrekp-zatverdila-stavki-plati-za-priednannya-do-elektrichnih-merezh-na-2020-rik"/>
        <a href="https://mind.ua/news/20204763-globalnij-ekologichnij-fond-i-ebrr-vidilyat-558-mln-na-rozvitok-bioenergetiki-v-ukrayini"/>
        <a href="https://mind.ua/news/20204702-partneri-ministra-energetiki-ssha-perri-vidobuvatimut-naftu-i-gaz-v-ukrayini-ap"/>
      </related>
    </article>
  </body>
</html>