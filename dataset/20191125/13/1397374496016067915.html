<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/milojevic-o-pozoristu-i-velikom-pehu-za-zvezdu-pred-bajern-degenek-prizeljkuje-slucaj-flamengo-393714.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-25T13:37:00+00:00"/>
    <meta property="og:title" content="Milojević o &quot;pozorištu&quot; i velikom pehu za Zvezdu pred Bajern, Degenek priželjkuje &quot;slučaj Flamengo&quot;!"/>
    <meta property="og:description" content="Pod upitnikom i nastup veziste."/>
  </head>
  <body>
    <article>
      <h1>Milojević o "pozorištu" i velikom pehu za Zvezdu pred Bajern, Degenek priželjkuje "slučaj Flamengo"!</h1>
      <h2>Pod upitnikom i nastup veziste.</h2>
      <address><time datetime="2019-11-25T13:37:00+00:00">25 Nov 2019, 13:37</time> by <a rel="author">Ivan Cvetković</a></address>
      <p>Trener Crvene zvezde Vladan Milojević istakao je na konferenciji za medije pred meč 5. kola Lige šampiona protiv Bajerna iz Minhena da očekuje pravi spektakl na stadionu "Rajko Mitić".<br/><i><br/></i><i>"Dolazi nam u goste jedna od najboljih ekipa na svetu. Šta očekivati? Mi ćemo dati sve od sebe. To jedna utakmica koja je spektakl. Očekujem pun stadion, da nas navijači nose svih 90 minuta, a za koliko će to biti dovoljno, videćemo"</i>, kazao je strateg "crveno-belih" koji se potom osvrnuo na konstataciju da je razlog nešto slabijih igara u Ligi šampiona to što se ekipa previše plaši rivala.<br/><br/><i>"Nije stvar u tome da je ovo pozorište, pa da sami igrate predstavu. Ne, igrate onoliko koliko vam protivnik dozvoli. Da smo mogli bolje, mogli smo. Kakvi god da su rezultati da su bili, uvek bi moglo bolje. To su sve velike ekipe, a vi treba da im odgovorite na neke elemente njihove igre što objektivno u ovom trenutku ne možemo. Potrudićemo se da to ispravimo, očekujem od mojih igrača da budu bolji."<br/></i><br/>O kalkulacijama i računicama nije želeo.<br/><br/><i>"Ne bih se bavio kalkulacijama, pomalo je i nezahvalno pričati o tome, kad vam u goste dolazi Bajern. Oni su malo promenili način igre, od dolaska novog trenera. Očekujemo njihovu agresivnost, na šta su i navikli njihovi navijači. Gospodin Kovač je insistirao na posedu, što im možda nije ni prijalo. Čini mi se da su sada vratili neki svoj identitet. Videćemo Bajern koji melje svog rivala, tokom 90 minuta."</i><br/><br/>Milojević je potom otkrio da Milan Pavkov neće biti u konkurenciji za sastav, dok je nastup Dušana Jovančića i dalje upitan.<br/><br/><i>"Verovatno će Milan Pavkov biti 'aut', neće stići da se oporavi za ovu utakmicu, videćemo kakva će biti situacija sa Jovančićem. Što se tiče ostalih igrača mislim da nemamo problema i da će svi biti spremni za ovaj meč."</i><br/><br/>U Zvezdi očekuju veliku podršku sa tribina.<br/><br/><i>"Uvek se fudbal igra za publiku, uvek navijači mogu da vam daju krila, koliko je samo puta publika dala dodatnu snagu. Ali, voleo bih da publika dođe... Velika je privilegija dovesti takve ekipe. Pogledate jednog Nojera, Sona, Levandovskog... Videti takve fudbalske veličine da igraju protiv vašeg omiljenog tima, mene to čini srećnim. Za ove dve godine koliko igramo Ligu šampiona smo videli asove, a pojedini su prvi put bili u Beogradu da bi baš bili na ovom, slobodno mogu da kažem, legendarnom stadionu. Ova ekipa Zvezde je njih dovela tu, nju podržite, ne mene. Treba momci da daju sve od sebe, u tome ih treba podržati, iako je ovo preozbiljan nivo, preozbiljne ekipe. Ponoviću, ne plašimo se mi nikoga. Samo neka momci izađu na teren, pa sa našim navijačima - šta Bog bude rekao, neka tako bude"</i>, podvukao je Milojević.<br/><br/>Defanzivac Zvezde Miloš Degenek ocenio je da je Bajern sada mnogo bolji nego prilikom prvog susreta dve ekipe.<br/><i><br/>"Bajern ima fantastičnu ekipu. Uz Liverpul i Mančester Siti su po meni najbolji u Evropi. Da smo u nekim mečevima mi postigli prvi gol, bilo bi mnogo toga drugačije. Opet, ne mora ni to da znači, da će ekipa koja postigne gol, dobiti utakmice. Primer je naš meč protiv Olimpijakosa. Svakako da je bolje kad na poluvremenu imate rezultat koji vam odgovara, ali i ako ne bude tako, borićemo se do kraja. Videli ste kako je Flamengo pre par dana okrenuo meč protiv River Plate",</i> priželjkuje defanzivac.<br/><br/><i>"U prvoj utakmici smo dobro stajali i dobro odigrali defanzivu. Mogli smo čak iz tog bloka i one kontre Marina da izjednačimo. Drugi i treći primljen gol je bio naš lapsus. Čuvali smo i Levandovskog, Komana i Perišića jako dobro. Mislim da smo bolji sada, nego što smo bili u Nemačkoj"</i>, smatra reprezentativac Australije.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/bajernova-mana-nisu-bili-u-beogradu-393687.html"/>
        <a href="https://www.sportske.net/vest/domaci-fudbal/legenda-tvrdi-zvezdu-ceka-evropsko-prolece-kako-protiv-bajerna-393681.html"/>
        <a href="https://www.sportske.net/vest/domaci-fudbal/terzic-o-regionalnoj-ligi-bilo-bi-sjajno-za-finansije-ali-393635.html"/>
        <a href="https://www.sportske.net/vest/domaci-fudbal/zvezdi-protiv-bajerna-sudi-jedan-od-najpoznatijih-sudija-na-svetu-393624.html"/>
        <a href="https://www.sportske.net/vest/domaci-fudbal/milojevic-tvrdi-srbi-nerealni-ne-moze-se-biciklom-na-mesec-393621.html"/>
      </related>
    </article>
  </body>
</html>