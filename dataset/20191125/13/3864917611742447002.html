<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824951-ukraina-napravila-gazpromu-dva-proekti-tranzitnih-dogovoriv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:32:00+00:00"/>
    <meta property="og:title" content="Україна направила Газпрому два проєкти транзитних договорів"/>
    <meta property="og:description" content="Україна направила Газпрому проєкти двох договорів, які стосуються транспортування газу."/>
  </head>
  <body>
    <article>
      <h1>Україна направила Газпрому два проєкти транзитних договорів</h1>
      <h2>Україна направила Газпрому проєкти двох договорів, які стосуються транспортування газу.</h2>
      <address>
        <time datetime="2019-11-25T13:32:00+00:00">25 Nov 2019, 13:32</time>
      </address>
      <p>Про це заявив міністр енергетики та захисту довкілля Олексій Оржель під час на презентації “To do list змін в енергетиці та екології”, повідомляє кореспондент Укрінформу.</p>
      <p>"Вже направлені Газпрому проєкти договорів, як передбачає європейське законодавство. Якщо ми підпишемо договір із Газпромом, зважаючи на запаси в українських та європейських сховищах, ми можемо стати свідками історично найдешевших цін на газ", - сказав Оржель.</p>
      <p>Він зазначив, що дуже великий обсяг газу у європейських ПСГ належить Газпрому - це може бути приводом для спекуляцій на ціні на тлі можливої зупинки транзиту. Водночас Україна перебуває в активному діалозі з європейськими партнерами, щоб забезпечити підписання транзитного контракту.</p>
      <p>"Непросте завдання, у якому ми знаходимося, - це тристоронні переговори щодо транзиту газу. Це питання пов'язане із завершенням анбандлінгу Нафтогазу. Для нас абсолютним пріоритетом є підписання договору на транспортування", - зазначив Оржель.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2824937-urad-zaprovadzue-strahovu-cinu-gazu-na-zimu-orzel.html">Уряд запроваджує страхову ціну газу на зиму - Оржель</a>
      </blockquote>
      <p>За його словами, Україна дотримується графіка проходження анбандлінгу.</p>
      <p>"Ми не збиваємося з графіка... Набрав чинності закон про анбандлінг, є схвалення від НКРЕКП рішення щодо сертифікації (оператора ГТС України - ред.). Далі - ухвалені відповідні рішення на рівні уряду. У цю п'ятницю ми вже отримали попередню сертифікацію в українського регулятора. Документи уже передані в Енергетичне співтовариство. Думаю, що до 26 грудня ми отримаємо повністю сертифікованого оператора", - переконаний міністр.</p>
      <p>Як повідомляв Укрінформ, контракт на транзит російського газу через територію України закінчується 31 грудня 2019 року.</p>
      <p>Російський монополіст <a href="https://www.ukrinform.ua/rubric-economy/2820409-gazprom-napraviv-naftogazu-oficijnu-propoziciu-sodo-tranzitu.html">Газпром направив на адресу НАК "Нафтогаз України" пропозицію</a> про продовження чинного контракту або укладення нового договору про транзит газу через територію України строком на 1 рік з урахуванням прогнозного попиту європейських покупців на газ на 2020 рік.У пропозиції Газпрому зазначено, що необхідними умовами продовження чинного контракту або укладення нового договору є відмова обох сторін від усіх взаємних претензій в міжнародному арбітражі та припинення всіх судових розглядів.</p>
      <p>25 листопада стало відомо, що <a href="https://www.ukrinform.ua/tag-naftogaz">НАК "Нафтогаз України"</a> направив російському Газпрому відповідь на його пропозицію укласти транзитний контракт чи продовжити існуючий на один рік.</p>
      <p>
        <i>Фото: Нафтогаз</i>
      </p>
    </article>
  </body>
</html>