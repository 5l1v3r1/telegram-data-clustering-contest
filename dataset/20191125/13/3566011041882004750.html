<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549959.html/%DA%A9%D9%86%D8%AA%D8%B1%D9%84-%D9%82%DB%8C%D9%85%D8%AA-%D8%A8%D8%A7%D8%B2%D8%A7%D8%B1-%D8%AA%D9%87%D8%B1%D8%A7%D9%86-%D8%A8%D8%A7-2-%D9%87%D8%B2%D8%A7%D8%B1-%D8%A8%D8%A7%D8%B2%D8%B1%D8%B3--%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D8%AA%D8%B9%D8%B2%DB%8C%D8%B1%D8%A7%D8%AA-%D8%A8%D8%A7-%D9%85%D8%BA%D8%A7%D8%B2%D9%87-%D9%87%D8%A7%DB%8C-%D8%AF%D8%A7%D8%B1%D8%A7%DB%8C2-%D9%86%D9%88%D8%B9-%D9%82%DB%8C%D9%85%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:50:00+00:00"/>
    <meta property="og:title" content="کنترل قیمت بازار تهران با 2 هزار بازرس/ برخورد قاطع تعزیرات با مغازه‌های دارای2 نوع قیمت"/>
    <meta property="og:description" content="مدیرکل تعزیرات استان تهران گفت: اگر اجناس مغازه‌ای 2 نوع قیمت دارد و پیش از حضور بازرس تعزیرات اتیکت قیمت شان را تغییر دهند و بعد از خروج بازرسان، قیمت‌ها را به روال سابق برگرداند قطعا تخلف کرده و با آن برخورد قاطع خواهیم کرد."/>
  </head>
  <body>
    <article>
      <h1>کنترل قیمت بازار تهران با 2 هزار بازرس/ برخورد قاطع تعزیرات با مغازه‌های دارای2 نوع قیمت</h1>
      <address>
        <time datetime="2019-11-25T13:50:00+00:00">25 Nov 2019, 13:50</time>
      </address>
      <p>مدیرکل تعزیرات استان تهران گفت: اگر اجناس مغازه‌ای 2 نوع قیمت دارد و پیش از حضور بازرس تعزیرات اتیکت قیمت شان را تغییر دهند و بعد از خروج بازرسان، قیمت‌ها را به روال سابق برگرداند قطعا تخلف کرده و با آن برخورد قاطع خواهیم کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدعلی اسفنانی مدیرکل تعزیرات حکومتی استان تهران در گفت‌وگو با فارس، درباره افزایش قیمت کالاها و خدمات بعد از گران شدن بنزین گفت: گرانی اخیر گوجه فرنگی و سبزیجات به دلیل عدم ورود کالا و بارندگی و سرمای گسترده در سراسر کشور و عدم ارسال کالا به شهرهای بزرگ به ویژه تهران است.</p>
      <p>  وی افزود: بعد از آنکه محصولات بندرعباس و جیرفت آماده مصرف شده و به بازار عرضه شود قطعا قیمت این محصولات شکسته خواهد شد.   مدیرکل تعزیرات استان تهران درباره افزایش قیمت خارج از عرف تاکسی‌های اینترنتی، تپسی و اسنپ تصریح کرد: اخیرا شنیده‌ایم برخی رانندگان این تاکسی‌ها علاوه بر دریافت هزینه جابجایی مسافر بر اساس تعرفه این شرکت‌ها، هزینه بنزین را جداگانه از مسافران دریافت می‌کنند. در حالی که این موضوع خلاف قانون بوده و قطعا با آنها برخورد قانونی صورت خواهد گرفت.   وی گفت: 2 مورد گزارش گرانفروشی پس از افزایش قیمت بنزین به سازمان تعزیرات حکومتی رسیده است؛ نخست مسافربرهای شخصی، از آنجایی که این افراد مجوز فعالیت ندارند، افزایش قیمت کرایه آنها دور از انتظار نیست زیرا مسافربرهای شخصی تابع قوانین کار نیستند.   اسفنانی گفت:‌ سازمان تعزیرات منتظر دریافت گزارشات مردمی در این تخلفات است و باید مردم با ارسال شماره پلاک این خودروها ما را برای پیگیری این موضوع همیاری کنند.   وی خاطرنشان کرد: اگر هر مغازه‌داری پیش از حضور بازرس سازمان تعزیرات اتیکت قیمت کالاهایش را تغییر دهد و آن را پایین آورد و بعد از خروج بازرس مجددا قیمت‌ها را به روال سابق برگرداند قطعا تخلف صورت داده و با متصدیان این فروشگاه‌ها قاطعانه برخورد خواهیم کرد؛ ما با مغازه‌هایی که 2 نوع قیمت روی اجناس داشته باشند، برخورد خواهیم کرد.   رئیس تعزیرات استان تهران با بیان اینکه بعد از گران شدن بنزین تعداد بازرسان سازمان تعزیرات را 2 برابر کرده و در 2 شیفت جداگانه فعالیت آنها ادامه دارد،‌گفت: 1500 بازرس اتاق اصناف 300 بازرس سازمان حمایت مصرف کنندگان، 50 واحد گشتی سازمان تعزیرات در صبح و بعد از ظهر، بخشی از این بازرسان هستند.   اسفنانی در پایان گفت: حتما از ظرفیت وسیع برای کنترل بیشتر بر بازار اجناس و کالاها استفاده خواهیم کرد و به همین دلیل برنامه ریزی لازم را برای این موضوع انجام داده‌ایم.   انتهای پیام/ </p>
    </article>
  </body>
</html>