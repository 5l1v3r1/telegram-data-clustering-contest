<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a5f867cddb60fa6c/cristiano-ronaldo-a-decis-le-a-transmis-sefilor-lui-juventus-ce-jucator-sa-transfere-in-vara.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T13:56:14+00:00"/>
    <meta property="og:title" content="Cristiano Ronaldo a decis! Le-a transmis șefilor lui Juventus ce jucător să transfere în vară"/>
    <meta property="og:description" content="Cristiano Ronaldo a avut o discuție cu patronul lui Juventus, Andrea Agnelli, și i-a transmis acestuia ce fotbalist își dorește lângă el la Torino."/>
  </head>
  <body>
    <article>
      <h1>Cristiano Ronaldo a decis! Le-a transmis șefilor lui Juventus ce jucător să transfere în vară</h1>
      <address><time datetime="2019-11-25T13:56:14+00:00">25 Nov 2019, 13:56</time> by <a rel="author">Jurnal.md</a></address>
      <p>
        <b>Cristiano Ronaldo a avut o discuție cu patronul lui Juventus, Andrea Agnelli, și i-a transmis acestuia ce fotbalist își dorește lângă el la Torino.</b>
      </p>
      <p>Chiar dacă a lipsit în ultima etapă, Ronaldo are un cuvânt greu de spus în strategia lui Juventus. Vedeta portugheză vrea să evolueze la Juventus alături de Paul Pogba, mijlocașul lui Manchester United. Conform calciomercato.com, care citează Tuttosport, transferul ar urma să se facă în vara viitoare.</p>
      <p>Paul Pogba a mai evoluat la Juventus între 2012 și 2016, după care a plecat în Anglia, la Manchester United. Francezul cu origini în Guineea a fost criticat dur în ultima vreme pentru prestațiile sale pe „Old Trafford”, așa că o revenire în Italia ar putea să-i revitalizeze cariera.</p>
      <p>Campion mondial cu Franța în 2018, Pogba a strâns 178 de prezențe în tricoul lui Juventus. A reușit 34 de goluri pentru actuala campioană a Italiei, alături de care a câștigat șapte trofee. De patru ori a triumfat în Serie A, de două ori în Cupa Italiei și o dată în Supercupă.</p>
    </article>
  </body>
</html>