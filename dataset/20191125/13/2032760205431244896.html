<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90503"/>
    <meta property="og:site_name" content="Denník politika"/>
    <meta property="article:published_time" content="2019-11-25T13:35:05+00:00"/>
    <meta property="og:title" content="Horšie ako vlani to už nemôže byť, vraví pred štartom novej sezóny Otčenáš"/>
    <meta property="og:description" content="25.11.2019 (Webnoviny.sk) – Mužská biatlonová reprezentácia sa v predošlej sezóne príliš nevyznamenala, keďže dokopy získala v pretekoch Svetového pohára iba 63 bodov. V nasledujúcom ročníku sa bude musieť zaobísť bez Mateja Kazára, ktorý sa rozhodol ukončiť svoju kariéru. Lídrom slovenského tímu by tak mal byť Martin Otčenáš, ktorý sa rovnako ako predtým v olympijskej, respektíve aj predolympijskej sezóne pripravoval individuálne."/>
  </head>
  <body>
    <article>
      <h1>Horšie ako vlani to už nemôže byť, vraví pred štartom novej sezóny Otčenáš</h1>
      <address><time datetime="2019-11-25T13:35:05+00:00">25 Nov 2019, 13:35</time> by <a rel="author">Webnoviny</a></address>
      <p>25.11.2019 (Webnoviny.sk) – Mužská biatlonová reprezentácia sa v predošlej sezóne príliš nevyznamenala, keďže dokopy získala v pretekoch Svetového pohára iba 63 bodov. V nasledujúcom ročníku sa bude musieť zaobísť bez Mateja Kazára, ktorý sa rozhodol ukončiť svoju kariéru. Lídrom slovenského tímu by tak mal byť Martin Otčenáš, ktorý sa rovnako ako predtým v olympijskej, respektíve aj predolympijskej sezóne pripravoval individuálne.</p>
      <h3>Horšie byť nemôže</h3>
      <p>„<i>V prvom rade chcem poďakovať vedeniu Dukly Banská Bystrica, že mi vyšli v ústrety a mohol som sa pripravovať sám. Začiatok bol náročný, pribrzdilo ma zranenie a po minulej sezóne trochu opadla chuť aj motivácia. Potom som sa však rozbehol. Absolvoval som veľa zahraničných sústredení v nadmorskej výške, kde som bol v kontakte s inými mužskými tímami. Po sérii letných pretekov som si oddýchol a začal s klasickou prípravou. Zdravotne som v poriadku a uvidíme, čo prinesie sezóna. Myslím si, že horšie ako vlani to už byť nemôže</i>,“ skonštatoval Otčenáš na tlačovej konferencii v Banskej Bystrici.</p>
      <p>V minulom súťažnom ročníku SP získal 32-ročný rodák z Popradu len 33 bodov, pričom jeho najlepším umiestnením bolo 27. miesto zo šprintu v rakúskom Hochfilzene. Ešte o 23 bodov menej si pripísal na konto Tomáš Hasilla, ktorý verí, že v nasledujúcej sezóne budú mať jeho výkony stúpajúcu tendenciu.</p>
      <p>Na rozdiel od Otčenáša sa pripravoval s tímom zloženým z mladých biatlonistov, ktorí by mali po odchode Mateja Kazára dopĺňať mužskú štafetu. Tá sa v sezóne 2019/2020 vrátane MS v talianskej Anterselve uskutoční sedemkrát.</p>
      <h3>Prvý sneh v Dachsteine</h3>
      <p>„<i>V lete sme sa pripravovali viac-menej doma alebo v Česku, teda v Osrblí, respektíve Novom Meste na Morave. Na jeseň sme zvolili prípravu v Anterselve, obzreli sme si dejisko majstrovstiev sveta a mali sme kvalitné a náročné tréningy. Potom nasledoval Dachstein, kde bol prvý sneh. Tiež sme spolupracovali so streleckým trénerom Tomášom Kosom – verím, že sa to prejaví v pretekovom období. Zdravie drží, takže zatiaľ som spokojný</i>,“ zhodnotil Hasilla.</p>
      <p>Seriál pretekov Svetového pohára sa začína už najbližšiu sobotu, vo švédskom Östersunde sú vtedy naplánované štafetové preteky zmiešaných dvojčlenných a štvorčlenných tímov.</p>
      <p>Muži aj ženy si na prvý individuálny štart musia počkať do nedele 1. decembra, keď sa uskutočnia rýchlostné preteky na 10 km, resp. 7,5 kilometra. O tri dni neskôr čakajú na mužov v Östersunde vytrvalostné preteky na 20 kilometrov a počas prvej decembrovej soboty aj spomenutá štafeta na 4 x 7,5 kilometra.</p>
      <p>Viac k témam: <a href="https://www.webnoviny.sk/tag/biatlon/"><u>biatlon</u></a>, <a href="https://www.webnoviny.sk/tag/svetovy-pohar-v-biatlone/"><u>Svetový pohár v biatlone</u></a><br/>Zdroj: Webnoviny.sk – <a href="https://www.webnoviny.sk/horsie-ako-vlani-to-uz-nemoze-byt-vravi-pred-startom-novej-sezony-otcenas/"><u>Horšie ako vlani to už nemôže byť, vraví pred štartom novej sezóny Otčenáš</u></a> © SITA Všetky práva vyhradené.</p>
    </article>
  </body>
</html>