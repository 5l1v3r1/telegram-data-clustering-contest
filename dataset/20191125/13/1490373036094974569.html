<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/david-michal-kraceni-dani-hodkovicky-soud-adam-borgula_1911251339_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T13:39:00+00:00"/>
    <meta property="og:title" content="Právně ohnutý výklad, odmítl advokát David Michal obžalobu z krácení daní ve výši 30 milionů"/>
    <meta property="og:description" content="Vyšetřovatelé tvrdí, že Michal přes další firmy, z nichž některé mají majetnické struktury na Kypru, řídil obchod s pozemky v pražských Hodkovičkách."/>
  </head>
  <body>
    <article>
      <h1>Právně ohnutý výklad, odmítl advokát David Michal obžalobu z krácení daní ve výši 30 milionů</h1>
      <address><time datetime="2019-11-25T13:39:00+00:00">25 Nov 2019, 13:39</time> by <a rel="author">Tereza Chlubná, ČTK</a></address>
      <p>
        <b>Advokát David Michal a podnikatel Ferdinand Überall odmítli obžalobu z krácení daní. Podle vyšetřovatelů Michal přes další firmy, z nichž některé mají majetnické struktury na Kypru, řídil obchod s pozemky v pražských Hodkovičkách a společně s Überallem nezaplatili daň z příjmu ve výši necelých 30 milionů korun. Mužům hrozí pět až deset let vězení.</b>
      </p>
      <p>„Ani já, ani pan Überall jsme neměli žádnou povinnost podávat daňové přiznání za ty společnosti. Hlavně ty společnosti žádné daně platit neměly, protože ta transakce je nedaňová a celý ten výklad, který je obsažený v obžalobě, je právně úplně ohnutý,“ řekl Radiožurnálu David Michal.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/policie-david-michal-ferdinand-uberall-msb-legal-sachta-partners-kraceni-dani_1904031605_och"/>
      </related>
      <p>Konkrétně mluvil o offshorových kyperských společnostech Varvadi Limited a Certonia Trading Limited. Podle státního zástupce Adama Borguly byl vlastníkem a jednatelem těchto firem Überall, ale fakticky je údajně řídil Michal, a to přinejmenším v souvislosti s prodejem zmíněných pozemků. </p>
      <p>Dvaačtyřicetiletý advokát z MSB Legal David popřel, že by někdy Certonii či Varvadi řídil nebo ovládal. „Řídím zásadně jen společnosti, kde jsem statutárním orgánem,“ zdůraznil. „Certonia je dlouholetým klientem naší advokátní kanceláře. Naprosto nechápu její stupidní označení v obžalobě jako fakturační a offshorové. Obě firmy sídlí v členském státu EU,“ řekl.</p>
      <p>Výpočet škody v obžalobě je podle Michala „naprosto mimo realitu“. „Svědčí to o tom, že pan státní zástupce dodnes nepochopil, jak ta transakce proběhla,“ podotkl.</p>
      <h3>Kamarádi ze školky</h3>
      <p>Rovněž Überall, který se s Michalem přátelí už od mateřské školky, odmítl, že by Certonii nebo Varvadi řídil. Argumentoval při tom výpisy z obchodního rejstříku. Statutárním orgánem Certonie se podle vlastních slov stal až letos. Připustil, že jednal za organizační složku Certonie sídlící v Česku, ta ale podle něj nikdy nezačala vykonávat činnost a byla zrušena čtyři roky před žalovanou transakcí. Ohledně Varvadi podepsal souhlas s tím, že se stane ředitelem, tvrdí ale, že šlo o souhlas předběžný, k jehož naplnění nedošlo.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/soud-zprosteni-obzaloby-jana-necasova-ivo-rittig-kauza-bis_1911111049_kro"/>
      </related>
      <p>Státnímu zástupci Überall mimo jiné vyčetl, že si neověřil, jak fungují kyperské společnosti. „Příjem podléhal zdanění na Kypru, a to v souladu se smlouvou o zamezení dvojího zdanění mezi Kyprem a ČR,“ poznamenal.</p>
      <p>Nemovitosti v Hodkovičkách vlastnila společnost Randwick Trade se sídlem v ČR. Podle obžaloby uplatnili Michal s Überallem opci na akcie Randwicku prostřednictvím firmy Certonia. Následně akcie údajně účelově prodali firmě Varvadi za kupní cenu 151 milionů korun, aniž tento převod oznámili příslušnému rejstříkovému soudu. Nakonec akcie prodali nejméně za 201 milionů společnosti FINEP Modřany. Všechny transakce se uskutečnily v roce 2015.</p>
      <p>Michal je nepravomocně odsouzený v souvislosti s údajně zmanipulovanými zakázkami Nemocnice Na Homolce, a to ke čtyřletému vězení a peněžitému trestu 2,4 milionu korun. Advokát vinu odmítá. Figuruje také v několika kauzách lobbisty Iva Rittiga. Společně čelí obžalobě, že jim někdejší šéfka premiérova kabinetu Jana Nečasová (dříve Nagyová) vyzradila utajovanou zprávu BIS. Soud je nedávno nepravomocně osvobodil.</p>
      <p>Nepravomocný osvobozující verdikt si Michal s Rittigem i Überallem vyslechli také v kauze jízdenek pro pražský dopravní podnik. V případu firmy Oleo Chemical je Michalovo osvobození už pravomocné, nejvyšší státní zástupce však podal dovolání v mužův neprospěch.</p>
      <related>
        <h4>Související články</h4>
        <a href="https://www.irozhlas.cz/zpravy-domov/david-michal-ivo-rittig-nemocnice-na-homolce-vladimir-dbaly-uplatky-soud_1902131457_ogo"/>
        <a href="https://www.irozhlas.cz/zpravy-domov/david-michal-ustavni-soud-kauza-oleo-kauza-dopravni-podnik-odposlechy-ivo-rittig_1901270600_ogo"/>
      </related>
    </article>
  </body>
</html>