<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641999/%D9%88%D8%A7%DA%A9%D9%86%D8%B4-%D8%B1%D8%B6%D8%A7-%D8%B5%D8%A7%D8%AF%D9%82%DB%8C-%D8%A8%D9%87-%D9%85%D9%87%D8%A7%D8%AC%D8%B1%D8%AA-%D9%85%D9%87%D9%86%D8%A7%D8%B2-%D8%A7%D9%81%D8%B4%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T13:32:00+00:00"/>
    <meta property="og:title" content="واکنش رضا صادقی به مهاجرت مهناز افشار"/>
    <meta property="og:description" content="رضا صادقی خواننده پاپ در گفتگو با برنامه «پشت صحنه» رادیو تهران گفت که تعریف سلبریتی به هنرمند صاحب تفکر نزدیک است، نه افرادی که شوآف دارند."/>
  </head>
  <body>
    <article>
      <h1>
        <a href="https://www.bultannews.com/fa/news/641999/%D9%88%D8%A7%DA%A9%D9%86%D8%B4-%D8%B1%D8%B6%D8%A7-%D8%B5%D8%A7%D8%AF%D9%82%DB%8C-%D8%A8%D9%87-%D9%85%D9%87%D8%A7%D8%AC%D8%B1%D8%AA-%D9%85%D9%87%D9%86%D8%A7%D8%B2-%D8%A7%D9%81%D8%B4%D8%A7%D8%B1">واکنش رضا صادقی به مهاجرت مهناز افشار</a>
      </h1>
      <h2>رضا صادقی خواننده پاپ در گفتگو با برنامه «پشت صحنه» رادیو تهران گفت که تعریف سلبریتی به هنرمند صاحب تفکر نزدیک است، نه افرادی که شوآف دارند.</h2>
      <address><time datetime="2019-11-25T13:32:00+00:00">25 Nov 2019, 13:32</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، رضا صادقی شب گذشته در برنامه «پشت صحنه» گفت: هنر و هنرمند در کشور ما تعریف خودش را دارد و نمی‌شود آن را با تعریف جهانی یکدست کرد. سلبریتی کسی است که در سرزمین ما بیشترین اعتبار احساس و اعتبار کلام را بین مردم دارد. بزرگانی مانند استاد محمدرضا شجریان، استاد زنده‌یاد جمشید مشایخی و ... . آنها یک هنر، ارزش و اعتباری دارند که باعث دیدنشان می‌شود و شوآف نیستند.</p>
      <p>وی ادامه داد: واژه سلبریتی، فرد مشهور و معروف و هر واژه دیگری که بخواهیم استفاده کنیم، به هنرمند صاحب تفکر نزدیک است نه فرد دچار شوآف. این هنرمند صاحب تفکر توانسته کسانی را متوجه نگاه خود کند و نظرش را به آنان ارائه کند، نه تحمیل. خیلی از سلبریتی‌هایی که ما داریم صاحب اندیشه نیستند.</p>
      <p>صادقی افزود: وقتی فردی در جایگاه رئیس جمهور یک مملکت قرار می‌گیرد، ما انتخاب فکر می‌کنیم و نه انتخاب شخص. وقتی آقای روحانی از آزادی بیان و آسایش مردم صحبت کردند و از اینکه مردم در رفاه نسبی خواهند بود، ما دچار یک انتخاب فکر شدیم. فکری مبنی بر اینکه به آسایش و آرامش و معیشت مردم نگاه ویژه می‌شود. اما نمی‌شود که منکر مسائل شد که کشور ما هزینه‌های زیادی بابت خیلی چیزها می‌دهد. همه ما در یک سرزمین زندگی و با این مشکلات دست و پنجه نرم می‌کنیم.</p>
      <p>این خواننده پاپ در پاسخ به پیام یکی از مخاطبان برنامه که آیا اگر جای مهناز افشار بودید، از ایران می‌رفتید، گفت: من جای خانم افشار نیستم و نمی‌دانم ایشان در چه شرایطی این انتخاب را کرده‌اند. به نظرم قشنگ هم نیست که وقتی ما از کسی شرایطش را نمی‌شنویم، داوری کنیم. من شخصا شدیداً و قویا بر این باورم که اگر جایی برای من جایگاه داشته باشد، سرزمین خودم است. شاید یک روزی بچه‌های من اگر نتوانستند اینجا درس بخوانند، برای تحصیل به جای دیگری بروند. این خیلی خوب است که فردی بتواند به جای بهتر برود اما من قرار است کنار آدم‌هایی باشم که قرار است اینجا را بهتر کنند.</p>
      <p>وی همچنین درباره کنسرت‌های موسیقی اظهار داشت: زمان اجرا در سالن‌ها قبل از کنسرت‌ها به تهیه‌کنندگان فروخته می‌شود. یعنی اگر تهیه‌کننده‌ای برای خواننده‌اش زمان کنسرت می‌گیرد چند روز را به او می‌دهند. این Sold Out های پشت سر هم یک شوخی تبلیغاتی است.</p>
      <p>«پشت صحنه» برنامه‌ای است که یک هفته درمیان به صورت زنده به تهیه‌کنندگی امیرحسین ثقفی و با اجرای مصطفی امامی روی آنتن رادیو تهران می‌رود.</p>
    </article>
  </body>
</html>