<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/dw-i-quot-anoixi-quot-ton-ellinikon-omologon/"/>
    <meta property="og:site_name" content="economico.gr"/>
    <meta property="article:published_time" content="2019-11-25T13:25:40+00:00"/>
    <meta property="og:title" content="DW: Η &quot;άνοιξη&quot; των ελληνικών ομολόγων"/>
    <meta property="og:description" content="Θετικό κλίμα καταγράφεται μέσω άρθρων του γερμανόφωνου τύπου για τα ελληνικά ομόλογα. Τα κόκκινα δάνεια παραμένουν η πιο «βαριά κληρονομιά» της κρίσης."/>
  </head>
  <body>
    <article>
      <h1>DW: Η "άνοιξη" των ελληνικών ομολόγων</h1>
      <address><time datetime="2019-11-25T13:25:40+00:00">25 Nov 2019, 13:25</time> by <a rel="author">Ελεάνα Ζαμπάρα</a></address>
      <p>Θετικό κλίμα καταγράφεται μέσω άρθρων του γερμανόφωνου τύπου για τα ελληνικά ομόλογα. Τα <b><a href="https://economico.gr/?s=%CE%BA%CF%8C%CE%BA%CE%BA%CE%B9%CE%BD%CE%B1+%CE%B4%CE%AC%CE%BD%CE%B5%CE%B9%CE%B1">κόκκινα δάνεια</a> </b>παραμένουν η πιο «βαριά κληρονομιά» της κρίσης.</p>
      <p>Κάποτε θα ήταν αδιανόητο, κυρίως στα χρόνια της κρίσης. Τώρα όμως πολλοί αναλυτές προτείνουν και πάλι στους επενδυτές να αγοράζουν ελληνικά τραπεζικά ομόλογα. Αυτό το μήνυμα στέλνει από την Αθήνα ο ανταποκριτής της <a href="https://economico.gr/?s=Handelsblatt"><b>Handelsblatt</b> </a>στην ελληνική πρωτεύουσα, στηριζόμενος σε αναλυτές πολλών ξένων τραπεζών. Η γερμανική εφημερίδα αναδημοσιεύει για του λόγου το αληθές τα αποτελέσματα του τρίτου τριμήνου των συστημικών τραπεζών, τα οποία επιβεβαιώνουν πλήρως τους ξένους αναλυτές</p>
      <ul>
        <li>
          <p>
            <b>
              <i> ΔΙΑΒΑΣΤΕ ΕΠΙΣΗΣ:<a href="https://economico.gr/69748-2/"> Αναθεώρηση Συντάγματος: Πού συμφωνούν και πού διαφωνούν τα κόμματα. Οι ομιλίες των πολιτικών αρχηγών και η ψηφοφορία</a></i>
            </b>
          </p>
          <p><b>Θετικές προοπτικές</b><br/>«Οι αναλυτές της <a href="https://economico.gr/?s=HSBC"><b>HSBC</b> </a>παραπέμπουν στο ότι το οικονομικό κλίμα και η καταναλωτική εμπιστοσύνη βελτιώθηκε στην Ελλάδα» σημειώνει ο γερμανός αρθρογράφος. «Με την ανάληψη των καθηκόντων της νέας οικονομικά φιλικής συντηρητικής κυβέρνησης τον περασμένο Ιούλιο καλυτέρευσαν σύμφωνα με εμπειρογνώμονες οι μακροοικονομικές προοπτικές, από τις οποίες θα πρέπει να ωφεληθούν και οι τράπεζες. Ακόμη και αναλυτές της <a href="https://economico.gr/?s=JP+Morgan"><b>JP Morgan</b> </a>και της <a href="https://economico.gr/?s=Deutsche+Bank"><b>Deutsche Bank</b> </a>είναι θετικά διακείμενοι απέναντι στις ελληνικές τράπεζες (…) αλλά και οι αναλυτές της <b>Bank of America Merill Lynch</b> ανακάλυψαν τις ελληνικές τράπεζες. Μετά από μακρά διακοπή συμπεριέλαβαν και πάλι τα ελληνικά χρηματοπιστωτικά ιδρύματα στον κατάλογο των τραπεζών υπό παρακολούθηση και συστήνουν στους επενδυτές ομόλογα της <a href="https://economico.gr/?s=Eurobank"><b>Eurobank</b></a>. Ο λόγος είναι ότι πρόκειται για την πρώτη τράπεζα που θα καταφέρει ήδη από το 2021 να μειώσει κάτω από το 10% το ποσοστό των μη εξυπηρετούμενων δανείων». Η εφημερίδα αποκαλεί τα κόκκινα δάνεια ως την πιο «βαριά κληρονομιά» της κρίσης. «Αλλά οι τράπεζες εργάζονται για να ‘καθαρίσουν’ από αυτά».</p>
        </li>
      </ul>
      <p>Την ίδια θετική εικόνα για τα ελληνικά κρατικά ομόλογα δίνει και η ελβετική <a href="https://economico.gr/?s=Neue+Z%C3%BCrcher+Zeitung"><b> Neue Zürcher Zeitung.</b></a> «Παρά τον εμπορικό πόλεμο και τους κακούς δείκτες οικονομικής ανάπτυξης τα χρηματιστήρια κάνουν ράλι, οι αγορές έχουν ξεπεράσει προ πολλού τις προειδοποιήσεις του Διεθνούς Νομισματικού Ταμείου για τους πιο χαμηλούς δείκτες ανάπτυξης το 2020 και εκτιμούν ότι από εκεί και μετά η ανάπτυξη θα πάρει ώθηση. Στους μεγάλους νικητές ανήκουν ομόλογα, που πριν λίγο καιρό θεωρούνταν ριψοκίνδυνα (…) οι τιμές των ελληνικών ομολόγων μέσα σε ένα χρόνο αυξήθηκαν πάνω από το 30%. Οι προσφορές στην πρόσφατη έκδοση ομολόγου 2,5 δις ευρώ υπερέβησαν το πενταπλάσιο του αρχικού κεφαλαίου. Η απόδοση δεκαετούς ομολόγου του δημοσίου υποχώρησε στο 1,4%, λιγότερο και από ό,τι ομόλογα των <b>ΗΠΑ</b>«.</p>
      <p><b>Ο κομβικός ρόλος της τοπικής αυτοδιοίκησης</b><br/>Η <a href="https://economico.gr/?s=S%C3%BCddeutsche+Zeitung"><b>Süddeutsche Zeitung</b></a> του Μονάχου δημοσιεύει άρθρο γνώμης του Αλέξανδρου Κρητικού, διευθυντή ερευνών του <a href="https://economico.gr/?s=%CE%93%CE%B5%CF%81%CE%BC%CE%B1%CE%BD%CE%B9%CE%BA%CE%BF%CF%8D+%CE%99%CE%BD%CF%83%CF%84%CE%B9%CF%84%CE%BF%CF%8D%CF%84%CE%BF%CF%85+%CE%9F%CE%B9%CE%BA%CE%BF%CE%BD%CE%BF%CE%BC%CE%B9%CE%BA%CF%8E%CE%BD+%CE%95%CF%81%CE%B5%CF%85%CE%BD%CF%8E%CE%BD"><b>Γερμανικού Ινστιτούτου Οικονομικών Ερευνών</b></a> του Βερολίνο, στο οποίο αναδεικνύει την κομβικής σημασίας συμβολή των εκπρόσωπων της τοπικής αυτοδιοίκησης στη βελτίωση του επιχειρηματικού κλίματος. Και εξηγεί τι εννοεί: «Ο Μητσοτάκης πρέπει να διδαχθεί από τα σφάλματα των προηγούμενων κυβερνήσεων, των οποίων υπήρξε μέλος, και να στηρίξει την εφαρμογή των μεταρρυθμίσεων (…) Σε αυτό το πλαίσιο θα ήταν θετική η δραστηριοποίηση δημάρχων και δημοτικών συμβουλίων για ένα θετικό επιχειρηματικό κλίμα σε τοπικό επίπεδο, για να δημιουργηθεί καλύτερο περιβάλλον στις υπάρχουσες επιχειρήσεις και σε νέες καινοτόμες (…) Αλλά τα έσοδα των φόρων από επιχειρηματική δραστηριότητα πηγαίνουν ολοκληρωτικά στο υπουργείο Οικονομικών. Παρά τις μεταρρυθμίσεις από το πρόγραμμα «Καλλικράτης» οι κοινοτικοί προϋπολογισμοί εξαρτώνται από την κεντρική κυβέρνηση, η οποία έχει ευχέρεια χειρισμών στη διανομή κονδυλίων σε πόλεις και κοινότητες. Αντί να νοιάζονται οι δήμαρχοι και κοινοτάρχες για την ενίσχυση της τοπικής οικονομίας και επιχειρηματικότητας, κάνουν αγώνα για επιδοτήσεις από την Αθήνα».</p>
      <p>Και ο Αλέξανδρος Κρητικός επισημαίνει: «Η τοπική αυτοδιοίκηση θα πρέπει να εγείρει αξιώσεις σε ένα μεγάλο ποσοστό εισπράξεων φόρων από οικονομική δραστηριότητα που παράγεται σε τοπικό επίπεδο. Η αυτοδιοίκηση χρειάζεται περισσότερη ανεξαρτησία από την Αθήνα. Χρειάζεται ανεξαρτησία αποφάσεων σε θέματα τοπικά και παράλληλα κίνητρα για τη δημιουργία θελκτικού περιβάλλοντος για την εγκατάσταση επιχειρήσεων».</p>
      <p><b>ΓΙΑ ΠΕΡΙΣΣΟΤΕΡΑ ΡΕΠΟΡΤΑΖ, ΕΙΔΗΣΕΙΣ ΚΑΙ ΑΝΛΥΣΕΙΣ ΠΑΤΗΣΤΕ <a href="https://economico.gr/">ΕΔΩ</a> </b><br/>Τέλος, η πληροφορία από την εφημερίδα <a href="https://economico.gr/?s=Die+Welt"><b>Die Welt</b></a>, ότι η Κυπριακή Δημοκρατία ανέθεσε στη γερμανική εταιρεία Veridos τον εκσυγχρονισμό των ταυτοτήτων έναντι ποσού 10,5 εκατ. ευρώ σε άρθρο με τον τίτλο «Οι κυπριακές ταυτότητες θα γίνουν πρότυπο στην Ευρώπη». Τα επόμενα 3 με 5 χρόνια οι Κύπριοι θα έχουν στα χέρια τους νέες ταυτότητες, διαβατήρια και άλλα έγγραφα, όπως επιβεβαίωσε η ίδια η εταιρεία. Η εφημερίδα επισημαίνει ότι μετά το κοινό νόμισμα, οι Βρυξέλλες προσπαθούν να περιορίσουν τις 80 διαφορετικές ταυτότητες που κυκλοφορούν στην ΕΕ, να τις ενοποιήσουν και να τις κάνουν άτρωτες από παραχαράκτες.</p>
      <p>Ειρήνη Αναστασοπούλου</p>
      <p>ΠΗΓΗ: Deutsche Welle</p>
    </article>
  </body>
</html>