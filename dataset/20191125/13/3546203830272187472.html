<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1635333197_Yasna_e_programata_za_Svetovnoto_klubno_Livarpul_igrae_na_18_dekemvri"/>
    <meta property="og:site_name" content="webcafé"/>
    <meta property="article:published_time" content="2019-11-25T13:44:00+00:00"/>
    <meta property="og:title" content="Ясна е програмата за Световното клубно, Ливърпул играе на 18 декември"/>
    <meta property="og:description" content="Мърсисайдци с два мача за денонощие"/>
  </head>
  <body>
    <article>
      <h1>Ясна е програмата за Световното клубно, Ливърпул играе на 18 декември</h1>
      <address><time datetime="2019-11-25T13:44:00+00:00">25 Nov 2019, 13:44</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/06/05/henderson/1170x780.jpg"/>
        <figcaption>Ливърпул ще играе два мача за 24 часа.</figcaption>
      </figure>
      <p>
        <b>След финалите в Копа Либертадорес и Шампионската лига на Азия този уикенд стана ясна пълната програма на Световното клубно първенство.</b>
      </p>
      <p>Успехът на Ал Хилал от Саудитска Арабия срещу Урава Редс (Япония) за континенталния трофей на Азия в неделя вечерта, затвори схемата. Турнирът ще е в Катар и ще продължи 10 дни. Но двата големи фаворита се включват по традиция само за полуфинали и, ако достигнат до него, финал.</p>
      <p>На 11 декември от 19:30 ч българско време местният Ал Сад (с треньор Шави) среща Йенген (Нова Каледония), спечелил трофея в Океания. Победителят от тази двойка на 14 декември (19:30 ч) се изправя срещу Монтерей (Мексико), триумфирал в Шампионската лига на Северна и Централна Америка.</p>
      <p>В същия ден, но от 16:00 ч. наше време, Ал Хилал (Саудитска Арабия) и Есперанс (Тунис) влизат в битка. Победителят отива на полуфинал срещу Фламенго, който ще се играе на 17 декември от 19:30 ч.</p>
      <p>
        <b>Другата двойка ще е с Ливърпул срещу спечелилия сблъсъка на Монтерей с Ал Сад/Йенген. Мачът е на 18 декември от 19:30 ч българско време.</b>
      </p>
      <p>Срещата за трето място е на 21 декември в 16:30 ч, а финалът - в същия ден, но от 19:30 часа.</p>
      <p>Любопитното е, че в четвъртък, 17 декември, Ливърпул излиза срещу Астън Вила в четвъртфинален двбуой от турнира за Купата на Лигата.</p>
      <p>Мърсисайдци ще използват два различни състава за въпросния сблъсък и първия мач от Световното клубно.</p>
      <related>
        <a href="https://www.webcafe.bg/sportcafe/futbol-svyat/id_21354055_Livarpul_kupi_kashtata_na_Rodjars_spetsialno_za_Klop_Vsichki_menidjari_sled_nego_shte_jiveyat_v_neya"/>
      </related>
    </article>
  </body>
</html>