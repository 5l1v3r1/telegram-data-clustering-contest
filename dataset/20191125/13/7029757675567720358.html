<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/dadoha-na-sad-dvama-za-razprostranenie-na-hashishovo-maslo.html"/>
    <meta property="og:site_name" content="News.bg"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="Дадоха на съд двама за разпространение на хашишово масло"/>
    <meta property="og:description" content="Продавали една доза между 1200-1600 лв."/>
  </head>
  <body>
    <article>
      <h1>Дадоха на съд двама за разпространение на хашишово масло</h1>
      <address>
        <time datetime="2019-11-25T13:33:00+00:00">25 Nov 2019, 13:33</time>
      </address>
      <p><b>Окръжната прокуратура във Варна предаде на съд 51-годишния Росен К. и 54-годишния Кирил Д.</b>, <b>за разпространение на хашишово масло на стойност над 14 000 лева</b>, съобщиха от държавното обвинение.</p>
      <p><b>Подсъдимият Росен К. започнал да се интересува от производство на хашишово масло с лечебна цел</b> след получени травми от пътнотранспортно произшествие. Така попаднал на информация в интернет. Набавил суровина - съцветия на индийски коноп, заради високия процент на наркотично активния компонент тетрахидроканабинол. <b>В къща извън Варна започнал да произвежда наркотичното масло.</b></p>
      <p>Споделил за заниманията си със своя приятел Кирил Д. <b>От него се очаквало да търси клиенти за произведеното хашишово масло. Росен разпределял продукцията си в спринцовки по 10 кубика.</b> Цената на<b> една доза се продавала между 1200 - 1600 лева,</b> като това зависело от нуждите на купувача и количеството на поръчката. <b>Росен успял да произведе и спиртен извлек от индийския коноп, който смесвал с кремове за директно намазване върху кожата.</b></p>
      <p>В периода от 13 до 15 април тази година той произвел 530,55 грама масло и 125 мл извлек. Наркотичното масло било поставено в 53 спринцовки, а извлекът - в стъклено шише. <b>Кирил взел 52 спринцовки за продажба, а Росен оставил една в хладилника си за мостра при заявен интерес.</b> <b>Продукцията била продавана предимно на онкоболни</b>, а от съдебномедицинската експертиза по делото става ясно, че употребата на вещества с високо съдържание на тетрахидроканабинол уврежда мозъчните структури, имунната, сърдечно-съдовата и репродуктивната система, белия дроб, кръвта, води до мутации в ДНК и рак.</p>
      <p>След претърсване на жилищата и колите на подсъдимите, били иззети наркотици.</p>
      <p><b>И двамата подсъдими са осъждани и реабилитирани.</b> В хода на досъдебното производство само Росен К. съдействал на разследващите. <b>Заради здравословното си състояние той е с мярка за неотклонение парична гаранция в размер на 3000 лева.</b> <b>Съучастникът му Кирил е в затвора</b>, където ще дочака началото на наказателния процес, който предстои да бъде насрочен за разглеждане във Варненския окръжен съд.</p>
    </article>
  </body>
</html>