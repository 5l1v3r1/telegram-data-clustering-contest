<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/25/news/cosparge_moglie_di_alcol_e_tenta_darle_fuoco_arrestato-241890045/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T13:54:00+00:00"/>
    <meta property="og:title" content="Firenze, cosparge la moglie di alcol e tenta di darle fuoco: arrestato"/>
    <meta property="og:description" content="È successo alla periferia della città. L'uomo, 47 anni, è accusato di tentate lesioni"/>
  </head>
  <body>
    <article>
      <h1>Firenze, cosparge la moglie di alcol e tenta di darle fuoco: arrestato</h1>
      <h2>È successo alla periferia della città. L'uomo, 47 anni, è accusato di tentate lesioni</h2>
      <address>
        <time datetime="2019-11-25T13:54:00+00:00">25 Nov 2019, 13:54</time>
      </address>
      <p>Ha tentato di dar fuoco alla moglie cospargendole gli abiti di alcol durante una lite. Per questo un uomo di 47 anni è stato arrestato dalla polizia per tentate lesioni. L'episodio è accaduto ieri, domenica 24 novembre, alla periferia di <b>Firenze</b>, in via del Pesciolino.<br/><br/>Secondo quanto ricostruito dalla polizia, l'uomo avrebbe minacciato di dar fuoco alla donna e pure alla loro casa, alloggio di fortuna ricavato in un'ex fabbrica, dicendole che così sarebbero morti insieme. Sul posto sono intervenuti i vigili del fuoco, avvisati dalla donna che è riuscita a fuggire in strada, poi polizia e 118.<br/><br/>La vittima, che quando è stata soccorsa indossava un pigiama impregnato di alcol, è una donna di 40 anni, kosovara, che non ha riportato lesioni. In passato il marito, un cittadino romeno avrebbe avuto già atteggiamenti violenti nei suoi confronti. In particolare, secondo quanto riferito dalla polizia, in un caso avrebbe cercato di far esplodere il loro alloggio con delle bombole del gas, e in un altro l'avrebbe minacciata con un coltello.</p>
    </article>
  </body>
</html>