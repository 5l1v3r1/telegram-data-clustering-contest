<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/nadziejow-strazacy-wyciagneli-chlopca-z-plonacego-mieszkania-nagranie,988105.html"/>
    <meta property="og:site_name" content="TVN24"/>
    <meta property="article:published_time" content="2019-11-25T13:53:00+00:00"/>
    <meta property="og:title" content="Schował się pod łóżkiem i przykrył kołdrą. Strażacy wyciągnęli chłopca z płonącego mieszkania"/>
    <meta property="og:description" content="Żyje, ja p********ę - takie słowa, z dużą ulgą, padły, gdy dziewięciolatka, który był uwięziony w płonącym mieszkaniu wyciągnął jeden ze strażaków. Wcześniej próbował ratować go starszy brat, który..."/>
  </head>
  <body>
    <article>
      <h1>Schował się pod łóżkiem i przykrył kołdrą. Strażacy wyciągnęli chłopca z płonącego mieszkania</h1>
      <address><time datetime="2019-11-25T13:53:00+00:00">25 Nov 2019, 13:53</time> by <a rel="author">tam</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/667d8c6e-dc87-4433-820e-27567b413499.jpg?type=1&amp;srcmode=0&amp;srcx=3/10&amp;srcy=0/1&amp;srcw=97/100&amp;srch=97/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/444e88de-45c3-4b34-9f45-dfe839b3295c-480p.mp4"/>
          <figcaption>Nadziejów. Akcja ratowania uwięzionego w płonącym mieszkaniu...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/29bcff7b-2827-4796-85a5-afbc8d00d717-480p.mp4"/>
          <figcaption>Dwie osoby nie żyją, trzy trafiły do szpitala</figcaption>
        </figure>
        <figcaption>Pożar domu w Nadziejowie. Strażacy ratowali uwięzionego w płonącym mieszkaniu chłopca<cite>Foto: OSP Nadziejów | Video: OSP Nadziejów</cite></figcaption>
      </slideshow>
      <h3>"Żyje, ja p********ę" - takie słowa, z dużą ulgą, padły, gdy dziewięciolatka, który był uwięziony w płonącym mieszkaniu wyciągnął jeden ze strażaków. Wcześniej próbował ratować go starszy brat, który wbiegł do płonącego mieszkania, a najpierw zawiadomił sąsiadów i uruchomił syrenę alarmową. W pożarze zginęło dwóch mężczyzn, w tym ojciec dziewięciolatka.</h3>
      <p><a href="https://www.tvn24.pl/wroclaw,44/nadziejow-w-pozarze-zginely-dwie-osoby-trzy-trafily-do-szpitala,987858.html">Do pożaru domu wielorodzinnego w Nadziejowie (powiat nyski) doszło w sobotnie popołudnie.</a> W płomieniach zginęło dwóch mieszkańców budynku, a trzy osoby trafiły do szpitala.</p>
      <h3>15-latek chciał ratować brata</h3>
      <related>
        <a href="https://www.tvn24.pl/wroclaw,44/pozar-poddasza-12-zastepow-strazy-w-akcji,983080.html"/>
      </related>
      <p>Wśród poszkodowanych jest dziewięcioletni chłopiec, którego ojciec zginął w pożarze. A także jego starszy, 15-letni brat. To właśnie on zaalarmował wszystkich o pożarze.</p>
      <p>Jak wynika z relacji "Nowej Trybuny Opolskiej" Dawid najpierw zaczął dzwonić domofonem do sąsiadów. Później powiadomił mieszkających w budynku obok dziadków, a w końcu uruchomił syrenę miejscowej Ochotniczej Straży Pożarnej.</p>
      <p>- Na zbiórkę przybiegł dowódca drużyny, któremu chłopiec powiedział, że musi wrócić po swojego braciszka, który został w domu. Wbiegł do mieszkania, ale płomienie i dym zamknęły mu drogę ucieczki - relacjonuje Waldemar Sommer, prezes OSP w Nadziejowie. To właśnie strażak ochotnik z tej jednostki wspiął się na drabinę i zaczął nawoływać chłopca. Udało się go wyciągnąć.</p>
      <h3>"Wiedzieliśmy, że on tam jest"</h3>
      <p>Jednak w środku wciąż tkwił młodszy z braci, którego początkowo nie udało się odnaleźć. - Wiedzieliśmy, że on tam jest i gdy pojawili się strażacy z Państwowej Straży Pożarnej to ukierunkowaliśmy ich, by szukali w drugim oknie. Traciliśmy nadzieję, bo akcja trwała już ponad 20 minut - opowiada Sommer.</p>
      <p>Strażacy ponownie wspięli się na drabinę. Akcję widać na zarejestrowanym przez Sommera nagraniu. "Jest" - słychać w pewnym momencie z góry. Ktoś z obserwujących nie może powstrzymać radości i rozemocjonowany krzyczy "żyje, ja p********ę!".</p>
      <p>W tym momencie z okna wyłania się chłopiec i strażak, który go odnalazł w mieszkaniu. Chłopiec ściągany jest przez innego z ratowników po drabinie. - W tej dramatycznej sytuacji w której się znalazł zachował bardzo dużą trzeźwość umysłu, bo ukrył się pod łóżkiem i przykrył kołdrą - podkreśla prezes OSP Nadziejów.</p>
      <h3>Prokuratura wyjaśnia, co się stało</h3>
      <related>
        <a href="https://www.tvn24.pl/wroclaw,44/pozar-w-mieszkaniu-nie-zyja-dwie-osoby,979731.html"/>
      </related>
      <p>Sprawę pożaru bada prokuratura. W niedzielę na miejscu odbyły się oględziny z udziałem biegłego z zakresu pożarnictwa. - Biegły nie sformułował jednak żadnych hipotez w zakresie powstania pożaru dlatego musimy poczekać na przygotowaną przez niego opinię - mówi Stanisław Bar z Prokuratury Okręgowej w Opolu.</p>
      <p>Jednak zaznacza, że śledztwo jest w toku. - Postępowanie dotyczy sprowadzenia zdarzenia zagrażającego życiu lub zdrowiu wielu osób albo mieniu w wielkich rozmiarach, którego następstwem była śmierć dwóch osób - informuje Bar. Na razie śledztwo prowadzone jest w sprawie, nikt nie usłyszał zarzutów.</p>
      <h3>Żałoba w gminie</h3>
      <p>Jak czytamy na stronie Urzędu Miasta i Gminy Otmuchów "pożar spowodował znaczne zniszczenia w budynku i został on na chwilę obecną wyłączony z użytkowania". Burmistrz gminy ogłosił też żałobę, która obowiązuje do południa 27 listopada.</p>
      <p>
        <i>Do pożaru doszło w Nadziejowie:</i>
      </p>
      <figure>
        <a href="http://mapa.targeo.pl/oitmuch%25C3%25B3w,mapa_48781104">
          <img src="http://img.targeo.pl/i/cache/mapshot/19/11/25/oitmuchow_48781104.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/pozar-domu-wielorodzinnego-dwie-osoby-nie-zyja-trzy-trafily-do-szpitala,987858.html"/>
      </related>
    </article>
  </body>
</html>