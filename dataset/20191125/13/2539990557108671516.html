<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2409884,Przeksztalcenie-uzytkowania-wieczystego-W-Warszawie-spore-opoznienie"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T13:42:00+00:00"/>
    <meta property="og:title" content="Przekształcenie użytkowania wieczystego. W Warszawie spore opóźnienie"/>
    <meta property="og:description" content="Proces przekształcenia użytkowania wieczystego we własność zakończy się w Warszawie w połowie przyszłego roku - poinformował wiceprezydent stolicy Robert Soszyński. Wiadomo więc, że, przynajmniej w stolicy, nie uda się dotrzymać pierwotnie zakładanego terminu - według planów władz centralnych proces przekształceń w całym kraju potrwa do końca roku."/>
  </head>
  <body>
    <article>
      <h1>Przekształcenie użytkowania wieczystego. W Warszawie spore opóźnienie</h1>
      <address>
        <time datetime="2019-11-25T13:42:00+00:00">25 Nov 2019, 13:42</time>
      </address>
      <p>
        <b>Proces przekształcenia użytkowania wieczystego we własność zakończy się w Warszawie w połowie przyszłego roku - poinformował wiceprezydent stolicy Robert Soszyński. Wiadomo więc, że, przynajmniej w stolicy, nie uda się dotrzymać pierwotnie zakładanego terminu - według planów władz centralnych proces przekształceń w całym kraju potrwa do końca roku.</b>
      </p>
      <ul>
        <li>
          <b>Z końcem roku mija termin, gdy użytkownicy wieczyści mieli otrzymać zaświadczenia o przekształceniu</b>
        </li>
        <li>
          <b>W Warszawie takie zaświadczenia otrzymała tylko nieco ponad 1/3 uprawnionych</b>
        </li>
        <li>
          <b>Władze stolicy: proces potrwa do połowy przyszłego roku, ale ci, którzy otrzymają pisma później, nie będą poszkodowani</b>
        </li>
      </ul>
      <p>Formalnie przekształcenie na gruntach w użytkowaniu wieczystym (niekomercyjnym) odbyło się 1 stycznia tego roku. Potwierdzeniem tego faktu jest zaświadczenie z urzędu, który każdy użytkownik wieczysty powinien otrzymać do tego roku. <br/><br/>Według szacunków władz, w Polsce jest 2,5 miliona użytkowników wieczystych, których grunty uległy przekształceniu. W lipcu wiceminister inwestycji i rozwoju Artur Soboń informował, że wówczas zaświadczenia otrzymało nieco ponad 905 tysięcy osób w całej Polsce, co stanowi 36 procent wszystkich uprawnionych.<br/><br/>- Uwłaszczenie idzie całkiem sprawnie. Chcielibyśmy, żeby zaświadczenia były wydawane szybciej, ale skala jest gigantyczna - mówił na konferencji prasowej Artur Soboń.</p>
      <p>
        <b>Warszawa w ogonie</b>
      </p>
      <p>Jeśli chodzi o stolicę, to można się było spodziewać, że tutaj proces wydawania zaświadczeń będzie przebiegał nieco wolnej niż w skali kraju, co wynika z dużej liczby gruntów, które uległy przekształceniu (i dużej liczby osób, które te dokumenty muszą dostać) oraz skomplikowanej struktury właścicielskiej gruntów. I faktycznie, dane resortu inwestycji i rozwoju z lipca pokazywały, że do tamtego momentu zaświadczenia otrzymało tylko kilka procent uprawnionych. Na słabsze statystyki ze stolicy zwracał też uwagę wiceminister Artur Soboń.</p>
      <p>Po upływie kilku miesięcy widać, że stołeczni urzędnicy nieco przyspieszyli tempo pracy, choć nadal zdecydowana większość użytkowników wieczystych nie otrzymała potwierdzenia przekształcenia. </p>
      <p>- Obecnie do mieszkańców trafiło już ponad 147 tys. zaświadczeń o przekształceniu prawa użytkowania we własność - poinformował na niedawnej konferencji prasowej wiceprezydent Warszawy Robert Soszyński. To niewiele ponad jedna trzecia wszystkich uprawnionych - w sumie w Warszawie to około 447 tysięcy osób. Wiceprezydent stolicy wyraził przekonanie, że do końca roku połowa mieszkańców uprawnionych do przekształcenia gruntu we własność otrzyma zaświadczenia. Jego zdaniem cały proces powinien zakończyć się w połowie 2020 roku.</p>
      <related>
        <a href="https://www.polskieradio24.pl/42/277/Artykul/2243089,Zmiany-ws-uzytkowania-wieczystego-Wiceminister-Artur-Sobon-odpowiada-na-najwazniejsze-pytania"/>
      </related>
      <p>
        <b>Opozycyjni radni krytyczni</b>
      </p>
      <p>Radni warszawskiej opozycji krytycznie ocenili tempo wydawania zaświadczeń.</p>
      <p>- Miasto Stołeczne Warszawa miało bardzo dużo czasu, aby się do tego przygotować, lecz tego nie uczyniło - powiedział radny PiS Dariusz Lasocki. W podobnym tonie wypowiedział się wiceprzewodniczący Rady Warszawy Dariusz Figura. W jego ocenie do realizacji tego zadania skierowano zbyt małą liczbę urzędników.</p>
      <p>Dariusz Figura zarzucił ponadto władzom, że pobierając opłaty za użytkowanie wieczyste w 2019 roku sięgnęło "tak naprawdę po nieoprocentowany kredyt". Wyjaśnił, że wiadomym było, iż pieniądze trzeba będzie zwrócić</p>
      <p>
        <b>Co z bonifikatami?</b>
      </p>
      <p>Likwidacji użytkowania wieczystego towarzyszy opłata przekształceniowa, którą można spłacać co roku (w miejsce opłaty za użytkowanie wieczyste), lub opłacić całość z góry. Im szybciej to zrobimy, tym większą bonifikatę (zniżkę) dostaniemy. Całość opłaty to 20-krotność dotychczasowej opłaty za użytkowanie wieczyste.</p>
      <p>W miastach stawki bonifikat mogą się różnić od tych, określonych w ustawie, a dotyczących gruntów państwowych (a więc 60, 50, 40 procent itd.) - tam decyzję ws. stawek podejmowali radni. </p>
      <p>Przy spłaceniu całej kwoty "na raz", krótko po otrzymaniu zaświadczenia, mieszkańcy Warszawy mogą liczyć na bonifikatę w wysokości 98 procent. Co jednak, jeśli stosowne pismo nie dotrze do nich przed końcem tego roku, gdy mija ustawowy termin?</p>
      <p>Robert Soszyński zapewnił, że osoby, które dostaną zaświadczenia w przyszłym roku, nie znajda się w gorszej sytuacji od tych, którzy otrzymali je lub otrzymają do końca grudnia 2019 roku. Będą mogły skorzystać z bonifikaty, a ponadto nie będą płaciły za użytkowanie wieczyste nieruchomości za 2020 rok.</p>
      <p>Wiceprezydent przypomniał, że mieszkańcy, którzy otrzymali zaświadczenie z urzędu dzielnicy potwierdzające przekształcenie, aby skorzystać z bonifikaty, powinni zgłosić to do urzędu dzielnicy. Gdy wniosą już opłatę jednorazową, otrzymają zaświadczenie potwierdzające spłatę należności.</p>
      <p>
        <b>Mieszkańcy mogą sprawdzić swoją nieruchomość</b>
      </p>
      <p>Wielu mieszkańców stolicy nadal nie dostało zaświadczenia o przekształceniu. Mogą oni jednak sprawdzić to, czy ich nieruchomość została przekształcona, w specjalnej wyszukiwarce, uruchomionej na stronach internetowych Warszawy. </p>
      <p>
        <b>&gt;&gt;&gt; <a href="http://www.warszawa19115.pl/przeksztalcenia">Sprawdź, czy twoja nieruchomość podlega przekształceniu</a> &lt;&lt;&lt;</b>
      </p>
      <p>Wyszukiwarka póki co nie pokazuje jednak pełnych danych. Według deklaracji Soszyńskiego, wszystkie informacje na temat przekształconych nieruchomości mają się w niej znaleźć najpóźniej do końca grudnia.</p>
      <p>PolskieRadio24.pl, PAP, wczesn., md</p>
      <related>
        <a href="https://www.polskieradio.pl/5/1222/Artykul/2240386,Artur-Sobon-w-Warszawie-skrycie-procedowano-podwyzke-oplat-za-uzytkowanie-wieczyste"/>
      </related>
      <related>
        <a href="https://www.polskieradio.pl/5/1222/Artykul/2346147,Uzytkowanie-wieczyste-W-Warszawie-wydano-tylko-39-proc-zaswiadczen"/>
      </related>
    </article>
  </body>
</html>