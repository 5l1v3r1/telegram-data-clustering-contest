<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743547"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T13:00:00+00:00"/>
    <meta property="og:title" content="เผย'ลูกวิศวะคอม'ป่วยซึมเศร้ามา2ปี คาดกำเริบหั่นศพแม่"/>
    <meta property="og:description" content="โรคซึมเศร้าอีกแล้วที่เล่นงาน 'หนุ่มวิศวะคอม' ก่อเหตุฆ่าหั่นศพแม่แท้ๆยัดช่องฟรีซตู้เย็น ตร.คาดเป็นมา 2 ปี ยังรักษาไม่หาย"/>
  </head>
  <body>
    <article>
      <h1>เผย'ลูกวิศวะคอม'ป่วยซึมเศร้ามา2ปี คาดกำเริบหั่นศพแม่</h1>
      <address>
        <time datetime="2019-11-25T13:00:00+00:00">25 Nov 2019, 13:00</time>
      </address>
      <p>
        <b>โรคซึมเศร้าอีกแล้วที่เล่นงาน "หนุ่มวิศวะคอม" ก่อเหตุฆ่าหั่นศพแม่แท้ๆยัดช่องฟรีซตู้เย็น ตร.คาดเป็นมา 2 ปี ยังรักษาไม่หาย</b>
      </p>
      <p>กรณี ลูกชายวัย 20 ปี เรียนชั้นปี 2 วิศวะคอมพิวเตอร์ สถาบันเทคนิคแห่งหนึ่ง ก่อเหตุฆาตกรรมฆ่าหั่นศพมารดาวัย 42 ปี ก่อนแยกชิ้นส่วนยัดใส่ช่องฟรีซในตู้เย็น ภายในบ้านทาวน์เฮ้าส์ 2 ชั้นตรงทางสามแพร่งเลขที่ 17 ซอยท่าข้าม 28 แยก 6 แขวงแสมดำ เขตบางขุนเทียน ก่อนที่ตัวลูกชายจะคว้าปืนมายิงใส่ศีรษะเพื่อหนีความผิด กระทั่งไปเสียชีวิตที่ รพ.นครธน</p>
      <figure>
        <img src="https://www.dailynews.co.th/admin/upload/20191125/news_MiWxNNhUmU191217_533.jpg?v=20191126053?v=9232"/>
      </figure>
      <p>ความคืบหน้าเมื่อวันที่ 25 พ.ย. พล.ต.ต.โชคชัย งามวงศ์ ผบก.น.9 ได้เชิญตัว น.ส.วรนุช วงษ์ชัย อายุ 35 ปี เพื่อนร่วมงานของผู้ตายซึ่งพบศพเป็นคนแรกเข้ามาให้การอย่างละเอียดอีกครั้ง โดย น.ส.วรนุช เล่าว่า ตนและผู้ตายทำธุรกิจเกี่ยวกับไฟแนนซ์รถยนต์ พยายามโทรศัพท์หาผู้ตายหลายครั้งเนื่องจากจะคุยกันเรื่องธุรกิจปรากฏว่าไม่สามารถติดต่อได้ กระทั่งวันนี้ช่วงบ่ายจึงเดินทางมาหาที่บ้าน เห็นรถโตโยต้า ฟอร์จูนเนอร์ สีดำ ทะเบียน 3 กจ1116 กรุงเทพมหานคร จอดอยู่ เมื่อเข้าไปในบ้านพบลูกชายผู้ตาย ยังสวมเครื่องแบบนักศึกษา จึงสอบถามหามารดา เจ้าตัวอ้างว่าไม่เห็น<br/><br/>แต่ระหว่างที่พูดคุยกับลูกชายผู้ตาย ตนรู้ประวัติอยู่แล้วว่าเขาป่วยเป็นโรคซึมเศร้าและมักมีปากเสียงกับแม่ตัวเองเป็นประจำ ก็สังเกตเห็นมีพฤติกรรมแปลกๆประกอบกับกระเป๋าและทรัพย์สินที่ผู้ตายใช้ก็ยังวางอยู่ในบ้าน จึงเชื่อว่าน่าจะมีเรื่องผิดปกติเกิดขึ้น จากนั้นก็พยายามตะโกนเรียกผู้ตายแต่ไม่มีเสียงตอบรับ เมื่อเดินไปเปิดตู้เย็นช่องฟรีซชั้น 2 ถึงกับผงะตกใจที่พบศพ ช่วงนั้นเป็นจังหวะเดียวกันกับที่ลูกชายผู้ตายหยิบปืนมาจากไหนไม่ทราบจ่อยิงที่ขมับขวาตัวเอง 1 นัด จนล้มลงพอตั้งสติได้ตนก็รีบโทรศัพท์แจ้งตำรวจมาตรวจสอบ</p>
      <figure>
        <img src="https://www.dailynews.co.th/admin/upload/20191125/news_kxEjilqSLk191216_533.jpg?v=20191126053?v=9356"/>
      </figure>
      <p>ด้าน พล.ต.ต.โชคชัย กล่าวว่า บ้านหลังนี้มีแค่ผู้ตายกับบุตรชายอยู่กันแค่ 2 คน มานาน 3 ปีแล้ว เนื่องจากผู้ตายกับสามีแยกทางกัน จากการสอบถามญาติๆที่เดินทางมาดูศพทราบว่าบุตรชายป่วยเป็นโรคซึมเศร้าต้องรักษาอาการกับแพทย์มาได้ประมาณ 2 ปี ประกอบกับในบ้านที่เกิดเหตุก็พบยารักษาโรคซึมเศร้า คาดว่าอาจจะกำเริบจนก่อเหตุขึ้น พร้อมด้วยชุดอุปกรณ์มีดทำครัวซึ่งถูกล้างทำความสะอาดใหม่หมดทุกเล่มเก็บไว้ในห้องครัวเป็นที่เรียบร้อย หลังจากนี้จะส่ง พฐ.ตรวจอีกครั้งว่าเป็นอาวุธในการก่อเหตุหรือไม่.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/743535">ดับแล้ว'ลูกวิศวะคอม'หั่นศพแม่ ชี้บ้านอยู่ทางสามแพร่ง</a><br/><br/><a href="https://www.dailynews.co.th/crime/743516">ช็อกเปิดตู้เย็นเจอศพเพื่อน ลูกเด็กช่างหั่นร่างยัดช่องฟรีซ</a></b></p>
    </article>
  </body>
</html>