<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/25/mirylo-yakosti-probiotyky-dopomagayut-zmenshyty-kilkist-somatychnyh-klityn-u-molotsi/"/>
    <meta property="og:site_name" content="AgroDay"/>
    <meta property="article:published_time" content="2019-11-25T13:00:53+00:00"/>
    <meta property="og:title" content="Соматонорма: пробіотики допомагають зменшити кількість соматичних клітин у молоці"/>
    <meta property="og:description" content="Для зниження кількості соматичних клітин в молоці корів застосовують різні зоотехнічні і ветеринарні заходи. Зокрема, один із зоотехнічних прийомів – оптимізація раціонів тварин за допомогою пробіотиків. Пробіотики — живі мікроорганізми, які можуть позитивно впливати на склад і функції мікрофлори шлунково-кишкового тракту (найчастіше це біфідобактерії і лактобацили, здатні проявляти антагонізм проти патогенних й умовно-патогенних мікробів). Це також речовини мікробного або немікробного походження, які при природному способі введення сприяють гомеостазу за рахунок нормалізації мікрофлори у організмі; засоби підтримки балансу кишкової мікрофлори на оптимальному рівні та її корекції. До складу пробіотиків входять типові представники нормофлори товстого відділу кишковика тварин – молочнокислі бактерії, біфідобактерії, стрептококи, що відіграють значну роль у захисті кишкової стінки від надмірної колонізації грамнегативною мікрофлорою. Кількість соматичних клітин (КСК) – це число клітин в"/>
  </head>
  <body>
    <article>
      <h1>Соматонорма: пробіотики допомагають зменшити кількість соматичних клітин у молоці</h1>
      <address>
        <time datetime="2019-11-25T13:00:53+00:00">25 Nov 2019, 13:00</time>
      </address>
      <p>Для зниження кількості соматичних клітин в молоці корів застосовують різні зоотехнічні і ветеринарні заходи. Зокрема, один із зоотехнічних прийомів – оптимізація раціонів тварин за допомогою пробіотиків.</p>
      <p>Пробіотики — живі мікроорганізми, які можуть позитивно впливати на склад і функції мікрофлори шлунково-кишкового тракту (найчастіше це біфідобактерії і лактобацили, здатні проявляти антагонізм проти патогенних й умовно-патогенних мікробів). Це також речовини мікробного або немікробного походження, які при природному способі введення сприяють гомеостазу за рахунок нормалізації мікрофлори у організмі; засоби підтримки балансу кишкової мікрофлори на оптимальному рівні та її корекції.</p>
      <p>До складу пробіотиків входять типові представники нормофлори товстого відділу кишковика тварин – молочнокислі бактерії, біфідобактерії, стрептококи, що відіграють значну роль у захисті кишкової стінки від надмірної колонізації грамнегативною мікрофлорою.</p>
      <p>Кількість соматичних клітин (КСК) – це число клітин в молоці. Його виражають кількістю клітин в одному мілілітрі і використовують в усьому світі як мірило якості молока. Якщо КСК постійно висока, виробники повинні вживати певних заходів, починаючи з лікуванням та відділення інфікованих тварин і закінчуючи вибракуванням.</p>
      <p>Соматичні клітини є невід’ємною складовою нормального функціонування організму здорової корови. В нормальному молоці КСК становить приблизно 100 тис. клітин/мл, у маститному – цей показник перевищує 250 тис. клітин/мл.</p>
      <p>Аби соматичні клітини не несли реальну загрозу якості молока, що виробляється, а отже, і фінансовому становищу господарства, необхідно скрупульозно дотримуватися сучасних технологій виробництва.</p>
      <related>
        <h4>Статті по темі</h4>
        <a href="https://agroday.com.ua/2019/11/25/znajshly-pidhid-bilorus-naroshhuye-postavky-molochnoyi-produktsiyi-do-kytayu/"/>
        <a href="https://agroday.com.ua/2019/11/22/zaroblyajte-bilshe-na-zhytomyrshhyni-startuye-proekt-zi-stvorennya-simejnyh-molochnyh-ferm/"/>
        <a href="https://agroday.com.ua/2019/11/21/molochnyj-tandem-na-vinnychyni-dva-gospodarstva-ob-yednavshys-zbuduvaly-molokozavod/"/>
        <a href="https://agroday.com.ua/2019/11/18/stajnya-majbutnogo-v-nimechchyni-zbuduyut-innovatsijnyj-sad-korivnyk/"/>
        <a href="https://agroday.com.ua/2019/11/08/na-koryst-i-bez-shkody-na-shho-slid-zvertaty-uvagu-pry-zgodovuvanni-korovam-zahyshhenyh-zhyriv/"/>
        <a href="https://agroday.com.ua/2019/11/07/vivchar-z-aktsentom-na-prykarpatti-kolyshnij-perekladach-stvoryv-ovechu-fermu/"/>
      </related>
    </article>
  </body>
</html>