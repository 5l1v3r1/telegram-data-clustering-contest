<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/tanker-delfi-pochnut-znimati-z-milini-cherez-tizhden-kapitan-odeskogo-morportu-330815_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T13:43:00+00:00"/>
    <meta property="og:title" content="Танкер &quot;Делфі&quot; почнуть знімати з мілини через тиждень — капітан Одеського морпорту"/>
    <meta property="og:description" content="Цього тижня танкер не зніматимуть, адже згідно з процедурою, судновласнику необхідно дати час для вирішення проблеми."/>
  </head>
  <body>
    <article>
      <h1>Танкер "Делфі" почнуть знімати з мілини через тиждень — капітан Одеського морпорту</h1>
      <h2>Цього тижня танкер не зніматимуть, адже згідно з процедурою, судновласнику необхідно дати час для вирішення проблеми.</h2>
      <address>
        <time datetime="2019-11-25T13:43:00+00:00">25 Nov 2019, 13:43</time>
      </address>
      <p><b><a href="https://dt.ua/UKRAINE/za-faktom-avariyi-tankera-delfi-vidkrito-kriminalne-provadzhennya-330795_.html">Танкер "Делфі"</a></b>, який сів на мілину біля берегів Одеси, почнуть знімати через тиждень, якщо судновласник цього не зробить сам, передає "<a href="https://www.radiosvoboda.org/a/news-odesa-tanker/30290736.html">Радіо Свобода</a>". За словами капітана Одеського морського порту Кирилла Цюпка, у судновласника є тиждень для початку робіт, а безпосередньо для самих робіт – два тижні.</p>
      <p>"Згідно із кодексом торгівельного мореплавання України є процедура. Ми повинні висунути вимогу судновласнику і якщо він не з'явиться, адміністрація порту має розпочати видалення судна звідти в тому чи іншому вигляді. Ми повинні дотриматися юридичної процедури, щоб пізніше не з'явився судновласник і не подав на нас до суду. Якщо він протягом тижня не з'явиться, ми будемо працювати згідно із кодексом", – повідомив Цюпко.</p>
      <p>У понеділок, 25 листопада, навколо "Делфі" мають встановити захисні споруди від нафтопродуктів, якщо це дозволять зробити погодні умови. Безпосередньо на пляжі їх встановили одразу після аварії танкера, і вони вже увібрали в себе залишки пального, які витекли із "Делфі".</p>
      <p>Вимогу судновласнику Адміністрацію морських портів України подаватиме разом із Міністерством закордонних справ. Незабаром документ мають надіслати на офіційну адресу судновласника Frio Fondo LP, який зареєстрований у британському місті Бірмінгем.</p>
      <p>"Ані електронної адреси, ані телефону цієї компанії в реєстрах, на жаль, немає", – пояснив Цюпко.</p>
      <p>Нагадаємо, через негоду <b><a href="https://dt.ua/UKRAINE/na-reydi-odeskogo-portu-terpit-liho-tanker-pid-praporom-moldovi-330497_.html">на рейді Одеського порту зазнав катастрофи невеликий танкер "Делфі" під прапором Молдови</a></b>. Сильний шторм (швидкість вітру 20-25 м/с, висота хвилі 2,3 метра) завадив проведенню рятувальної операції. Капітан танкера <b><a href="https://dt.ua/UKRAINE/kapitan-avariynogo-tankera-v-odesi-vidmovlyayetsya-podavati-signal-sos-330528_.html">відмовився подавати сигнал SOS і евакуювати екіпаж</a></b> без дозволу судновласника.</p>
      <p>22 листопада стало відомо, що танкер перекинувся на бік, і з нього почало витікати пальне. Так, в Чорному морі біля Одеси рівень забруднення води нафтопродуктами перевищив допустиму норму в 157 разів <b><a href="https://dt.ua/UKRAINE/tanker-yakiy-zaznav-avariyi-bilya-odesi-perekinuvsya-moryakiv-namagayutsya-vryatuvati-330556_.html">через аварію танкера</a></b> "Делфі".</p>
      <p>Рятувальники Державної служби з надзвичайних ситуацій <b><a href="https://dt.ua/UKRAINE/stalo-vidomo-burhlive-minule-zatonulogo-v-odesi-sudna-pid-moldavskim-praporom-330661_.html">евакуювали трьох членів екіпажу</a></b> з борту танкера "Делфі".</p>
      <p>За фактом події правоохоронці відкрили кримінальне провадження за ч. 1 ст. 276 (порушення правил безпеки руху або експлуатації залізничного, водного чи повітряного транспорту) Кримінального кодексу України.</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>