<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111760"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T13:49:00+00:00"/>
    <meta property="og:title" content="Юнкер оставя на Фон дер Лайен решението дали да съди Великобритания"/>
    <meta property="og:description" content="Брюксел, 25 ноември /кор. на БТА Николай Желязков/ Европейската комисия под председателството на Жан-Клод Юнкер няма да вземе решение по отказа на Великобритания да излъчи еврокомисар. Това съобщи днес говорител на комисията. Това, че комисията под председателството на Урсула фон дер Лайен се очаква да встъпи в длъжност от 1 декември, не издига пречка пред напредъка по предприетата срещу Лондон наказателна процедура, добави говорителят. По неговите думи ЕК разполага с известно време за оценка на поведението на британските власти. Преди седмица комисията заведе срещу Великобритания наказателна процедура заради това, че Лондон не даде предложение за нов британски еврокомисар, каквото задължение има по договора за ЕС. Британските власти трябваше да отговорят до полунощ в петък миналата седмица, но не са го сторили, поясни днес говорителят. ЕК ще направи оценка и ще реши какви стъпки да предприеме, ако прецени за необходимо, заяви днес говорителят. По неговите думи това, че по-рано днес Съветът на ЕС одобри списъка…"/>
  </head>
  <body>
    <article>
      <h1>Юнкер оставя на Фон дер Лайен решението дали да съди Великобритания</h1>
      <address>
        <time datetime="2019-11-25T13:49:00+00:00">25 Nov 2019, 13:49</time>
      </address>
      <p>Брюксел, 25 ноември /кор. на БТА Николай Желязков/</p>
      <p>Европейската комисия под председателството на Жан-Клод Юнкер няма да вземе решение по отказа на Великобритания да излъчи еврокомисар. Това съобщи днес говорител на комисията.</p>
      <p>Това, че комисията под председателството на Урсула фон дер Лайен се очаква да встъпи в длъжност от 1 декември, не издига пречка пред напредъка по предприетата срещу Лондон наказателна процедура, добави говорителят. По неговите думи ЕК разполага с известно време за оценка на поведението на британските власти.</p>
      <p>Преди седмица комисията заведе срещу Великобритания наказателна процедура заради това, че Лондон не даде предложение за нов британски еврокомисар, каквото задължение има по договора за ЕС. Британските власти трябваше да отговорят до полунощ в петък миналата седмица, но не са го сторили, поясни днес говорителят.</p>
      <p>ЕК ще направи оценка и ще реши какви стъпки да предприеме, ако прецени за необходимо, заяви днес говорителят. По неговите думи това, че по-рано днес Съветът на ЕС одобри списъка с новопредложените еврокомисари, макар и без кандидат на Великобритания, не означава нищо друго, освен че се цели да не бъде допълнително затруднявана работата на общностните институции.</p>
      <p>
        <i>Източник: Брюксел</i>
      </p>
    </article>
  </body>
</html>