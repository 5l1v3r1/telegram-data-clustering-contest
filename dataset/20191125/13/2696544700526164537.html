<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Karacsony_penzt_es_kormanyhatarozatot_ker_Orbantol_csak_igy_tamogatjak_az_atletikai_vebet"/>
    <meta property="og:site_name" content="HVG.hu"/>
    <meta property="article:published_time" content="2019-11-25T13:23:00+00:00"/>
    <meta property="og:title" content="Karácsony pénzt és kormányhatározatot kér Orbántól, csak így támogatják az atlétikai vébét"/>
    <meta property="og:description" content="Budapest 2023-ban rendezne atlétikai világbajnokságot. A rendezés jogát elnyerte a város, stadion azonban még nincs. Most a főváros – határozott követelésekkel és feltételekkel – a kormány és a rendezés mellé állhat. De ennek komoly ára van."/>
  </head>
  <body>
    <article>
      <h1>Karácsony pénzt és kormányhatározatot kér Orbántól, csak így támogatják az atlétikai vébét</h1>
      <address><time datetime="2019-11-25T13:23:00+00:00">25 Nov 2019, 13:23</time> by <a rel="author">Tóth Richárd</a></address>
      <p>
        <b>Budapest 2023-ban rendezne atlétikai világbajnokságot. A rendezés jogát elnyerte a város, stadion azonban még nincs. Most a főváros – határozott követelésekkel és feltételekkel – a kormány és a rendezés mellé állhat. De ennek komoly ára van.</b>
      </p>
      <p>Közös sajtótájékoztatón jelentette be Karácsony Gergely főpolgármester és Baranyi Krisztina ferencvárosi polgármester, hogy Budapest milyen feltételekkel hajlandó támogatni a 2023-as atlétikai világbajnokság megrendezését.</p>
      <ul>
        <li>Az elkövetkezendő öt évben, az Egészséges Budapest Program keretében 50 milliárd forintos forrás jusson a kerületi önkormányzatoknak az egészségügyi alap- és szakellátás fejlesztésére.</li>
        <li>Maradjon érvényben és teljesítse a kormány azt a megállapodását, amit még Tarlós Istvánnal írtak alá a közösségi közlekedés fejlesztéséről.</li>
        <li>Mindezt pedig foglalja is nyilvános kormányhatározatba a kormány még idén.</li>
      </ul>
      <p>Ezek a főbb követelések. De szó van a zöldfelület növeléséről, nyilvánosságról, átlátható pénzköltésről, illetve konkrétan az atlétikai stadionról is.</p>
      <blockquote>Karácsony a sajtótájékoztatóján azt mondta, hamarosan kiderülhet, milyen lesz a viszony Budapest és a kormány között. De a főpolgármester szerint most minden szereplő győztes lehet.</blockquote>
      <p>Karácsony nem gondolja, hogy elfogadhatatlan lenne a mostani javaslatuk a kormány számára, részletkérdésekben pedig lehetnek még finomítások, miután azt megtárgyalta a kormánnyal.</p>
      <p>A hvg.hu által megismert – és hamarosan hivatalos beterjesztés formájában is olvasható – előterjesztés szerint a Fővárosi Közgyűlés vezetésének (tehát az országos ellenzéknek) az az álláspontja, hogy nem a tagadás pártján állnak, hanem konstruktív együttműködésre készülnek az Orbán-kormánnyal, „amennyiben a budapesti polgárok által fontosnak és elsődlegesnek tartott szempontok érvényesülnek”.</p>
      <p>A Karácsony Gergely vezette közgyűlés minden nagyobb beruházásnál három szempontot tart szem előtt: „nem csökkenhet a zöldfelület nagysága, kiemelt fontosságú a beruházások hosszú távú fenntarthatósága, valamint a finanszírozás átláthatósága”.</p>
      <figure>
        <img src="https://img2.hvg.hu/image.aspx?id=47813506-88de-41d4-9c3d-bce8393d3509&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© KKBK Kiemelt Kormányzati Beruházások Központja Nonprofit Zrt.</cite>
        </figcaption>
      </figure>
      <p>Prioritás – ezt a beterjesztés is hangsúlyozza – a budapestiek egészségének javítása. „Bármilyen élsport célú budapesti kormányzati beruházás megvalósításában csak abban az esetben tudunk együttműködni, amennyiben az elkövetkezendő öt évben, az Egészséges Budapest Program keretében 50 milliárd forintos forrás jut a kerületi önkormányzatoknak az egészségügyi alap- és szakellátás fejlesztésére” – írják a beterjesztők, Karácsony mellett Baranyi Krisztina, Horváth Csaba, Gy. Németh Erzsébet, Soproni Tamás és V. Naszályi Márta.</p>
      <p>További fontos szempont Budapest számára, hogy a Déli Városkapu Fejlesztési Program a Fővárosi Önkormányzat és az érintett kerületi önkormányzatok bevonásával legyen újratervezve, „annak érdekében is, hogy a Budapesti Nagyerdő első ütemeként megvalósuljon Észak-Csepelen a csepeli közpark”. „A konstruktív együttműködéshez elengedhetetlen továbbá az is, hogy <a href="https://www.kormany.hu/hu/a-miniszterelnok/hirek/orban-viktor-es-tarlos-istvan-megallapodast-irt-ala">a kormány, a fővárossal 2018. november 17-én aláírt megállapodásban</a> (<i>ez még Tarlós István főpolgármestersége alatt történt – a szerk</i>.) tett vállalásait maradéktalanul teljesítse. A Kormánnyal megkötött, a budapesti közlekedés fejlesztésére vonatkozó megállapodások Kormány általi teljesítése kiemelt fontosságú az atlétikai világbajnokság gördülékeny lebonyolítása érdekében is.”</p>
      <p><a href="https://www.kormany.hu/download/6/92/81000/Kormany_Budapest%2020181117.pdf">Ez az a 15 pontos megállapodás</a>, amit Orbán és Tarlós közösen írtak alá (a 16. lett volna az egységes fővárosi parkolás, de ez nem ment át Orbánon akkor), és létrehozta a Fővárosi Közfejlesztések Tanácsát, és benne van például az M3-as metróberuházás állami támogatása és befejezése mellett Budapest önállóságának garantálása is.</p>
      <p>A felépülő stadiont is érintő feltételei is vannak Karácsonynak:</p>
      <ul>
        <li>atlétikai stadion helyett egy olyan nyílt, rekreációs célú sportpark valósuljon meg, ami „nem csupán egy atlétikai világverseny megrendezésére alkalmas, hanem lakossági tömegsportigények kielégítésére és kulturális események befogadására is, hiszen csak így lehet hosszú távon is fenntartható a beruházás”;</li>
        <li>„a beruházás megvalósításának domináns eleme kell hogy legyen a fenntartható koncepció alapján megvalósítandó zöldfelület-fejlesztés. Kiemelt szempont továbbá, hogy a beruházás finanszírozása teljesen átlátható legyen”;</li>
      </ul>
      <p>A fentiekben foglaltak teljesülése esetén konstruktív egyeztetések eredményeként kialakíthatónak látjuk a kormánnyal az atlétikai világbajnokság megrendezésének kereteit – írják. Azt kérik a fővárostól, a közgyűlés ezt az előterjesztést szavazza meg, ezeket képviselhesse Karácsony a kormánnyal történő egyeztetéseken. Ha pedig a közgyűlést elfogadja a határozatot, Karácsonyék csak akkor támogatják az atlétikai vébé megrendezését, ha feltételeiket, a fent tárgyalt szempontokat</p>
      <blockquote>a kormány nyilvános kormányhatározatba foglalja még idén.</blockquote>
      <h3>A szövetség sürget</h3>
      <p>Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban.</p>
      <figure>
        <img src="https://img2.hvg.hu/image.aspx?id=4275b483-b799-450d-af66-bd8d70dcc4a4&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© KKBK Kiemelt Kormányzati Beruházások Központja Nonprofit Zrt.</cite>
        </figcaption>
      </figure>
      <p>Az olimpiai bajnok egykori középtávfutó <a href="https://atletika.hu/hu/hirek/2019/sebastian-coe-nemzetkozi-atletikai-szovetseg-elnok-bizik-felelos-dontesben-es-2023">a MASZ holnapján közzétett levelében</a> egyetért azzal, hogy Budapest demokratikusan megválasztott új vezetése kialakítsa álláspontját a vb rendezéséről, ugyanakkor hangsúlyozta, a kérdés nem tűr halasztást, a nemzetközi szövetségnek sürgősen tudnia kell, hogy az új főpolgármester és városvezetés támogatja-e a világbajnokságot.</p>
      <p>„Ha bármilyen okból kifolyólag nem épül fel a központ – ami komoly következménnyel jár a 2023-as budapesti atlétikai világbajnokság megrendezésére –, haladéktalanul új házigazdát kell találnunk az eseménynek” – idézi Sebastian Coe-t a MASZ honlapja. A sportvezető azt is megjegyezte, hogy Magyarország már így is késedelemben van az atlétikai központ fejlesztésének megkezdésével.</p>
      <p>Kiderült, Karácsony a nap folyamán telefonon fog egyeztetni az atlétikai szövetség elnökével, tőle azt kéri majd, legyen türelemmel, Magyarország (benne a kormány és Budapest) állást fog foglalni az ügyben.</p>
      <h3>Ferencváros ezt kéri</h3>
      <p>Korábban Ferencváros polgármestere, <a href="https://hvg.hu/itthon/20191122_Baranyi_Krisztina_elmondta_milyen_feltetelekkel_tamogatja_az_atletikai_stadion_epiteset">Baranyi Krisztina azt mondta</a>, nem atlétikai stadiont, hanem egy tömegsportigény kielégítésére alkalmas központot szeretne. Ezt a világbajnokság után átadnák a budapestieknek. A stadion mellé sok zöldet, szoborparkot, kutyafuttatót, játszóteret és szakrendelőt is elképzelt, ezek is a feltételei között szerepelnek.</p>
      <p>Feltétele, hogy:</p>
      <ul>
        <li>a diákváros koncepció első két üteme valósuljon meg, ami 4000 kollégiumi helyet jelent két éven belül;</li>
        <li>tárgyaljanak róla, hogy az Országos Széchényi Könyvtár Ferencvárosba költözzön.</li>
      </ul>
      <p>Baranyi beszélt arról is, hogy maradjon meg a Vituki strand, azt adják át a közösségnek. „Ha ezek megvalósulnak, akkor Ferencváros megadja az engedélyt a stadion megépítésére.” A beterjesztendő fővárosi közgyűlési határozati javaslatban van is egy melléklet, ami a ferencvárosi feltételek listáját tartalmazza, illetve a hétfői sajtótájékoztatón is ismertette a IX. kerületi feltételeket Baranyi.</p>
      <figure>
        <img src="https://img2.hvg.hu/image.aspx?id=abf4c0f0-2562-43bd-afb2-d46dd63a68ce&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Kaufmann Balázs</cite>
        </figcaption>
      </figure>
      <p>A Fővárosi Közgyűlés november 27-én tartja azt az ülését, ahol döntenek a vébé támogatásáról. Megválasztása után amikor Karácsony Orbán Viktornál járt egy kormányülésen, Budapest-törvényt kért, hogy legyen írásba foglalva a főváros és kormány viszonya, akkor ezt lesöpörte Orbán, de azt mondta, az atlétikai vébével kapcsolatos döntését megvárja Karácsonyéknak.</p>
    </article>
  </body>
</html>