<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/594897/%E2%80%98%E0%A6%9C%E0%A6%BE%E0%A6%A4%E0%A7%80%E0%A7%9F-%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%B8%E0%A6%AE%E0%A6%BE%E0%A6%9C%E0%A6%95%E0%A7%87-%E0%A6%A6%E0%A6%B2%E0%A7%80%E0%A7%9F-%E0%A6%B0%E0%A6%BE%E0%A6%9C%E0%A6%A8%E0%A7%80%E0%A6%A4%E0%A6%BF%E0%A6%B0-%E0%A6%B2%E0%A7%87%E0%A6%9C%E0%A7%81%E0%A7%9C%E0%A6%AC%E0%A7%83%E0%A6%A4%E0%A7%8D%E0%A6%A4%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T13:37:00+00:00"/>
    <meta property="og:title" content="‘জাতীয় ছাত্র সমাজকে দলীয় রাজনীতির লেজুড়বৃত্তি ত্যাগ করতে হবে’"/>
    <meta property="og:description" content="ছাত্ররা বিপথে গেলে জাতি নেতৃত্বশূন্য হয়ে পড়বে বলে মন্তব্য করেছেন জাতীয় পার্টির চেয়ারম্যান গোলাম মোহাম্মদ (জিএম) কাদের। তিনি বলেন, &amp;lsquo;&amp;lsquo;দলীয় রাজনীতির লেজুড়বৃত্তি ত্যাগ করে &amp;lsquo;জাতীয় ছাত্র সমাজ&amp;rsquo;কে ছাত্র রাজনীতির গৌরবোজ্জ্বল দিনে ফিরিয়ে আনতে হবে।&amp;rsquo;&amp;rsquo; সোমবার (২৫..."/>
  </head>
  <body>
    <article>
      <h1>‘জাতীয় ছাত্র সমাজকে দলীয় রাজনীতির লেজুড়বৃত্তি ত্যাগ করতে হবে’</h1>
      <address><time datetime="2019-11-25T13:37:00+00:00">25 Nov 2019, 13:37</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/dba1ee09746613969f9d62bcea1f9edb-5ddbd983b69b9.jpg"/>
        <figcaption>জাতীয় ছাত্র সমাজের নবনির্বাচিত কমিটির সংবর্ধনা সভায় জিএম কাদের</figcaption>
      </figure>
      <p>ছাত্ররা বিপথে গেলে জাতি নেতৃত্বশূন্য হয়ে পড়বে বলে মন্তব্য করেছেন জাতীয় পার্টির চেয়ারম্যান গোলাম মোহাম্মদ (জিএম) কাদের। তিনি বলেন, ‘‘দলীয় রাজনীতির লেজুড়বৃত্তি ত্যাগ করে ‘জাতীয় ছাত্র সমাজ’কে ছাত্র রাজনীতির গৌরবোজ্জ্বল দিনে ফিরিয়ে আনতে হবে।’’ সোমবার (২৫ নভেম্বর) দলটির বনানী কার্যালয়ে জাতীয় ছাত্র সমাজের নবনির্বাচিত কমিটির সংবর্ধনা সভায় তিনি এ আহ্বান জানান।</p>
      <p>জিএম কাদের বলেন, ‘ছাত্রদের প্রথম ও প্রধান কাজ হলো লেখাপড়া করা। এরপর জাতীয় প্রয়োজনে সংগঠনকে গড়ে তোলার কাজ করা। আমরা ছাত্রদের লাঠিয়াল হিসেবে গড়ে তুলতে চাই না। জাতীয় পার্টি সন্ত্রাসমুক্ত শিক্ষাঙ্গন চায়। দেশের মানুষ যখন পরিবর্তন চায়, সেই পরিবর্তন করার জন্য জাতীয় ছাত্র সমাজকে এগিয়ে আসতে হবে।’<br/>জাতীয় পার্টির চেয়ারম্যান বলেন, ‘সাবেক রাষ্ট্রপতি এরশাদ ছাত্রদের জন্য অনেক কাজ করে গেছেন। প্রাথমিক স্কুলের বই বিনামূল্যে বিতরণ, খণ্ডকালীন চাকরির ব্যবস্থা, জেলা পর্যায়ে স্কুল, কলেজ সরকারিকরণ, ঢাকা বিশ্ববিদ্যালয়ে মুজিব ও জিয়া হল নির্মাণ, বিকল্প কর্মসংস্থান, খুলনা ও শাহজালাল বিশ্ববিদ্যালয় স্থাপনসহ অনেক কাজ করেছেন তিনি। এসব চিত্র নতুন প্রজন্মের কাছে তুলে ধরতে হবে।’</p>
      <p>ছাত্ররাই সর্বোচ্চ ত্যাগ স্বীকার করতে পারে মন্তব্য করে জিএম কাদের বলেন, ‘তারা সাধারণত আবেগী হয়। এই আবেগ ভালো কাজে লাগালে তা দেশের জন্য সম্পদ হিসেবে গণ্য হবে।’</p>
      <p>অনুষ্ঠানে ছাত্র সমাজের সাবেক আহ্বায়ক জামাল উদ্দিনের সভাপতিত্বে আরও উপস্থিত ছিলেন জাতীয় পার্টির প্রেসিডিয়াম সদস্য জিয়াউদ্দিন আহমেদ বাবলু, রেজাউল ইসলাম ভূঁইয়া, মীর আব্দুস সবুর আসুদ, ভাইস চেয়ারম্যান মোস্তাকুর রহমান মোস্তাক, ছাত্র বিষয়ক সম্পাদক ইফতেখার আহসান হাসান, কেন্দ্রীয় ছাত্র সমাজের শাহ ইমরান রিপন, জামাল হোসেন প্রমুখ।</p>
      <p>উল্লেখ্য, গত ১৩ নভেম্বর জাতীয় ছাত্র সমাজের কাউন্সিলের পর গতকাল ইব্রাহীম খান জুয়েলকে সভাপতি ও মো. আল মামুনকে সাধারণ সম্পাদক করে নতুন কমিটি গঠন করা হয়।</p>
      <footer>/এএইচআর/এমএনএইচ/এমওএফ/</footer>
    </article>
  </body>
</html>