<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058346_farkas-florian-nem-vette-at-mandatumat"/>
    <meta property="og:site_name" content="Népszava"/>
    <meta property="article:published_time" content="2019-11-25T13:23:00+00:00"/>
    <meta property="og:title" content="Farkas Flórián nem vette át mandátumát"/>
    <meta property="og:description" content="Az új Országos Roma Önkormányzat képviselői átvették megbízólevelüket. Csupán egyvalaki hiányzott."/>
  </head>
  <body>
    <article>
      <h1>Farkas Flórián nem vette át mandátumát</h1>
      <address><time datetime="2019-11-25T13:23:00+00:00">25 Nov 2019, 13:23</time> by <a rel="author" href="https://nepszava.hu/szerzo/cz-g/" target="_blank">Cz. G.</a></address>
      <p>
        <b>Az új Országos Roma Önkormányzat képviselői átvették megbízólevelüket. Csupán egyvalaki hiányzott.</b>
      </p>
      <p>A 47 fős roma testületből csak a fideszes Farkas Flórián, a Lungo Drom elnöke nem jelent meg hétfőn a Ludovika téren, a Nemzeti Közszolgálati Egyetem Szent Lászlóról elnevezett kápolnájában tartott mandátumátadó ünnepségen. Farkas Flórián későbbi időpontban veszi át megbízólevelét – hangzott el a rendezvényen.</p>
      <p>Ha egyáltalán átveszi. Ebben az esetben ugyanis az összeférhetetlenségi szabályok szerint búcsút kellene intenie parlamenti mandátumának. Az általunk megkérdezett roma politikusok (egy kivételével, aki azt állította, nem tud semmit) egybehangzóan azt mondták: biztosak abban, hogy Farkas Flórián az országgyűlési képviselőség mellett fog dönteni. Már amennyiben a Fidesz enged számára választási lehetőséget.</p>
      <p>A települési önkormányzati választásokkal egy időben tartott országos roma választáson a Lungo Dromnak nem sikerült többséget szereznie az Országos Roma Önkormányzatban (ORÖ). Farkas Flóriánék szempontjából a legnagyobb gond az, hogy a testületbe bejutott másik három szervezet – Fiatal Romák Országos Szövetsége (Firosz), Roma Polgárjogi Mozgalom, Phralipe – megállapodott egymással: nem köt szövetséget a Lungo Drommal.</p>
      <figure>
        <img src="https://nepszava.hu/i/10/12/0/1254684.jpg"/>
        <figcaption>
          <cite>Fotó: Béres Márton / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254684.jpg"/>
        <figcaption>
          <cite>Fotó: Népszava / Béres Márton</cite>
        </figcaption>
      </figure>
      <p>Farkas László, a Firosz elnöke a „hármas szövetség” nevében arra kérte Rádi Pétert, a Nemzeti Választási Bizottság (NVB) vezetőjét, hogy hétfőre, a mandátumkiosztás napjára hívja össze az ORÖ alakuló ülését. Rádi azonban a jövő hét keddet, december 3-át jelölte meg. Farkas László szerint az időhúzás a Lungo Drom érdekét szolgálja, ezért tett még egy kísérletet, hogy jobb belátásra bírja az NVB-t. Nem járt eredménnyel.</p>
      <p>A Lungo Dromnak így még van ideje rá, hogy néhány képviselőt átcsábítson magához, és ezzel többségbe kerüljön a testületben. A vele szemben összefogó szervezetek szerint ez nem fog sikerülni. Sőt. „Most már a Lungo Dromtól akarnak átjönni hozzánk” – mondta lapunknak az ORÖ egyik képviselője.</p>
      <p>Rádi Péter a megbízólevelek kiosztásakor arról beszélt, hogy túl kell lépni a megosztottságon: nem egy másik frakcióban ülő politikus az igazi ellenfél, hanem – egyebek mellett – a szegénység, az iskolázatlanság, a bűn. Az NVB elnöke felidézte, hogy Orbán Viktor miniszterelnök egy alkalommal a magyar gazdaság „rejtett erőforrásának” nevezte a cigányságot. Rádi Péter szerint ma már munkaerőhiány van, a romák közössége valódi erőforrássá vált. Úgy vélte, hogy akaratától, tehetségétől, szorgalmától függően mindenki</p>
      <p>dolgozhat.</p>
    </article>
  </body>
</html>