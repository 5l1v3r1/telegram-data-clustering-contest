<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359591"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-25T13:21:00+00:00"/>
    <meta property="og:title" content="Петковић: Већа права студентима у одлучивању"/>
    <meta property="og:description" content="Потпредсједник Народне скупштине Републике Српске Милан Петковић сматра да у приједлог закона о високом образовању морају бити уврштена већа права студентских представника у доношењу одлука при избору ректора универзитета и декана факултета."/>
  </head>
  <body>
    <article>
      <h1>Петковић: Већа права студентима у одлучивању</h1>
      <address>
        <time datetime="2019-11-25T13:21:00+00:00">25 Nov 2019, 13:21</time>
      </address>
      <p>
        <i>Потпредсједник Народне скупштине Републике Српске Милан Петковић сматра да у приједлог закона о високом образовању морају бити уврштена већа права студентских представника у доношењу одлука при избору ректора универзитета и декана факултета.</i>
      </p>
      <p>Након састанка у Бањалуци са представницима Уније студената Српске и студентских парламената универзитета у Бањалуци и Источном Сарајеву о Нацрту закона о високом образовању који је на дневном реду сутрашње сједнице Народне скупштине, Петковић је рекао новинарима да студенти морају одлучивати приликом избора ректора универзитета и декана факултета, јер та лица представљају те образовне установе.</p>
      <p>Он је истакао да је његов лични став да универзитети и факултети морају бити деполитизовани и да мора постојати аутономија универзитета.</p>
      <p>- Декани и ректори унуверзитета не могу бити чланови политичких партија, поготово не чланови органа политичких партија, и то мора бити један од услова при избору ректора и декана - нагласио је Петковић.</p>
      <p>Он је најавио да ће свој став изнијети и на сутрашњој сједници Народне скупштине Републике Српске током расправе о Нацрту закона о високом образовању.</p>
      <p>Предсједник Студентског парламента Универзитета у Источном Сарајеву Урош Бјелица рекао је да су мало запостављена права студената у процесу одлучивања у ректорату и факултетима и да то треба промијенити.</p>
      <p>Бјелица је подсјетио да су са представницима ресорног министарства имали неколико састанака у вези са Нацртом закона о високом образовању, правима и обавезама студената и квалитету високог образовања.</p>
    </article>
  </body>
</html>