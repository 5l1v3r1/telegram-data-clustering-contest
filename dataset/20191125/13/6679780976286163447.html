<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/megmozdultak-magukat-elhanyagoltnak-tartott-komaromiak-normalisan-kozlekednenek"/>
    <meta property="og:site_name" content="Paraméter"/>
    <meta property="article:published_time" content="2019-11-25T13:12:00+00:00"/>
    <meta property="og:title" content="Megmozdultak a magukat elhanyagoltnak tartott komáromiak, normálisan közlekednének"/>
    <meta property="og:description" content="Több mint háromezer komáromi lakos írta alá azt az online petíciót, amely az illetékes állami szervektől a komáromi Vág-híd azonnali felújítását, és két körforgalom sürgős kiépítését követeli. Az egyikre az Izsára, a másikra a Hetényre vezető bekötőút, és a Komárom–Érsekújvár főút kereszteződésénél lenne szükség. A kezdeményezők már petíciós íveken is gyűjtik az aláírásokat."/>
  </head>
  <body>
    <article>
      <h1>Megmozdultak a magukat elhanyagoltnak tartott komáromiak, normálisan közlekednének</h1>
      <h2>Több mint háromezer komáromi lakos írta alá azt az online petíciót, amely az illetékes állami szervektől a komáromi Vág-híd azonnali felújítását, és két körforgalom sürgős kiépítését követeli. Az egyikre az Izsára, a másikra a Hetényre vezető bekötőút, és a Komárom–Érsekújvár főút kereszteződésénél lenne szükség. A kezdeményezők már petíciós íveken is gyűjtik az aláírásokat.</h2>
      <address>
        <time datetime="2019-11-25T13:12:00+00:00">25 Nov 2019, 13:12</time>
      </address>
      <p>A petíciós bizottság kezdeményezését Komárom városa is támogatja. „Érsek Árpád közlekedési miniszter kerüli a régió képviselőivel való találkozást. A komáromi régió közlekedésfejlesztését szinte minden téren elhanyagolták, amelynek következtében egyre nagyobb teher hárul az itteni községekre” – mutatott rá Keszegh Béla, Komárom polgármestere.</p>
      <p>Rozbroy Éva, a petíciós bizottság elnöke elmondta: a Vág-híd elhanyagolt állapota miatt az elmúlt napokban súlyos közlekedési dugók alakultak ki. Felpanaszolta azt is, hogy az illetékes szervek alig tájékoztatják a lakosokat. „A híd karbantartója a Szlovák Útkezelő Társaság, amely állítja, hogy már nagyjából tíz évvel ezelőtt felhívta a figyelmet a híd rossz állapotára, de a környezetvédelmi minisztérium nem különítette el a szükséges anyagiakat az átépítésre. A híd nagyon rossz állapotára tekintettel ideiglenes megoldásként aládúcolják azt. A komplett felújítás jelenleg csupán ígéret, megvalósításának ideje bizonytalan” – mutatott rá Rozbroy, aki szerint az új Duna-híd jövő évi átadását követően még sűrűbb lesz a forgalom. Állítása szerint már most is gyakoriak a több kilométeres torlódások a városban.</p>
      <p>Érsek Árpád közlekedési miniszter elutasította a tétlenség vádját. „Az utóbbi hónapokban többször is jártam Komáromban, és személyesen tájékozódtam a szóban forgó projektek előkészítéséről” – nyilatkozta Érsek. Hozzátette: már aláírták a szerződést a híd aládúcolásáról, és átadták az építési területet is. Ezen a héten kialakítanak egy mesterséges szigetet, ezt követően kezdi meg a kivitelező a híd aládúcolását. A híd komplett felújításának projektdokumentációjára is kiírták már a közbeszerzési pályázatot. A Vág-hidat 64 évvel ezelőtt adták át a forgalomnak.</p>
      <p>TASR</p>
    </article>
  </body>
</html>