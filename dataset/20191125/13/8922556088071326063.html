<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/grahm-petar-sig-sjalv-fran-damkronorna-5459407.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T13:34:59+00:00"/>
    <meta property="og:title" content="Grahm petar sig själv från Damkronorna"/>
    <meta property="og:description" content="Ishockey Efter höstens lönekonflikt ska Damkronorna spela landskamper igen, men det blir utan Erika Grahm.Den 28-åriga landslagsveteranen tycker att hon är för dålig och har petat sig själv."/>
  </head>
  <body>
    <article>
      <h1>Grahm petar sig själv från Damkronorna</h1>
      <h2>Ishockey Efter höstens lönekonflikt ska Damkronorna spela landskamper igen, men det blir utan Erika Grahm.Den 28-åriga landslagsveteranen tycker att hon är för dålig och har petat sig själv.</h2>
      <address><time datetime="2019-11-25T13:34:59+00:00">25 Nov 2019, 13:34</time> by <a rel="author">TT</a></address>
      <figure>
        <img src="https://img9.ntm.eu/unt/public/img/5459408/1125144002/forbundskapten-ylva-martinsen?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Fredrik Sandberg/TT | Förbundskapten Ylva Martinsen. Arkivbild.</figcaption>
      </figure>
      <p>Under luciahelgen ska Sverige först möta värdnationen och sedan också Finland och Schweiz i tyska Füssen. Det blir en efterlängtad och försenad start på säsongen för Damkronorna, vars spelare tidigare i höst strejkade för att få till ett avtal med Svenska ishockeyförbundet.</p>
      <p>Konflikten löstes i oktober och efter ett läger i Falun för ett par veckor sedan har förbundskapten Ylva Martinsen nu presenterat säsongens första "riktiga" landslagstrupp. Där saknas dock rutinerade brynäsaren Erika Grahm.</p>
      <blockquote>Vi har haft en bra dialog, jag och Erika, och jag ville ha med henne den här turneringen men hon känner själv att hon inte har presterat på den nivå hon kan, säger förbundskapten Ylva Martinsen till <a href="https://www.aftonbladet.se/sportbladet/hockey/a/EWky4a/petar-sig-sjalv-i-damkronorna">Aftonbladet</a>.</blockquote>
      <p>Två som samtidigt får chansen att debutera är 18-åriga Josefin Bouveng och 21-åriga Emma Murén, som båda var med på lägret i Dalarna. Under presentationen av truppen lovordades forwardsduon av Martinsen:</p>
      <blockquote>Josefin har definitivt styrkorna offensivt, men som center i Djurgården har hon lärt sig att jobba båda vägar.</blockquote>
      <blockquote>Emma har börjat säsongen väldigt bra i Brynäs, sedan hon kom dit från Linköping. Stark, smart, jobbar hårt, kreativ – hon har egentligen alla delar som hockeyspelare.</blockquote>
      <p>Sverige åkte förra säsongen ur A-VM och ska försöka ta sig tillbaka dit när B-VM spelas i Frankrike i april.</p>
      <h3>Fakta</h3>
      <p>
        <b>Fakta: Damkronornas trupp</b>
      </p>
      <p>Målvakter: Sara Grahn, Luleå, Lovisa Selander, Boston.</p>
      <p>Backar: Emmy Alasalmi, AIK, Anna Kjellbin, HV71, Sofia Engström, Modo, Johanna Fällman, Luleå, Linnea Hedin, AIK, Linnéa Andersson, HV71, Maja Nylén Persson, Brynäs.</p>
      <p>Forwards: Josefin Bouveng, Djurgården, Emma Murén, Brynäs, Sabina Küller, AIK, Lisa Johansson, do, Hanna Sköld, Leksand, Fanny Rask, AIK, Erica Udén Johansson, do, Sofie Lundin, Djurgården, Alice Östensson, do, Julia Östlund, do, Hanna Olsson, HV71, Michelle Löwenhielm, do, Olivia Carlsson, Modo.</p>
    </article>
  </body>
</html>