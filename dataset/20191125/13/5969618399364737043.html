<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Sports/OtherSports/Istioploia/istioploia-me-stoxo-thn-prokrish-stoys-olympiakous-agwnes-ta-duo-nacra-17.5646007.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T13:06:00+00:00"/>
    <meta property="og:title" content="Ιστιοπλοΐα: Με στόχο την πρόκριση στους Ολυμπιακούς Αγώνες τα δύο NACRA 17"/>
    <meta property="og:description" content="Στο Ώκλαντ της Νέας Ζηλανδίας με στόχο την πρόκριση στους Ολυμπιακούς Αγώνες του Τόκιο το 2020 βρίσκονται τα δύο ελληνικά NACRA 17."/>
  </head>
  <body>
    <article>
      <h1>Ιστιοπλοΐα: Με στόχο την πρόκριση στους Ολυμπιακούς Αγώνες τα δύο NACRA 17</h1>
      <h2>Στο Ώκλαντ της Νέας Ζηλανδίας με στόχο την πρόκριση στους Ολυμπιακούς Αγώνες του Τόκιο το 2020 βρίσκονται τα δύο ελληνικά NACRA 17.</h2>
      <address><time datetime="2019-11-25T13:06:00+00:00">25 Nov 2019, 13:06</time> by <a rel="author">Sport24.gr</a></address>
      <p>Στο Ωκλαντ της Νέας Ζηλανδίας βρίσκονται τέσσερις Έλληνες <a href="https://www.sport24.gr/Sports/OtherSports/Istioploia/">ιστιοπλόοι</a> για να λάβουν μέρος στο παγκόσμιο πρωτάθλημα της κλάσης Nacra 17 και να διεκδικήσουν την πρόκριση της χώρας μας στους <a href="https://www.sport24.gr/Sports/OlympicGames/">Ολυμπιακούς Αγώνες του Τόκιο το 2020</a>.</p>
      <p>Το πρώτο σκάφος αποτελείται από την Ολυμπιονίκη μας Σοφία Μπεκατώρου και τον νεαρό Αιμιλιανό Μόνο και το δεύτερο από τον πολύπειρο Ιορδάνη Πασχαλίδη με πλήρωμα την 18χρονη Μυρτώ Παπαδοπούλου.</p>
      <p>Το παγκόσμιο πρωτάθλημα θα διαρκέσει από τις 29 Νοεμβρίου έως τις 8 Δεκεμβρίου και το εισιτήριο για τους Ολυμπιακούς Αγώνες θα πάρουν 5 χώρες. Έχουν ήδη προκριθεί οι Ιταλία, Αυστραλία, Αργεντινή, Δανία, Βραζιλία, Μ. Βρετανία, Αυστρία, Νέα Ζηλανδία, Ουρουγουάη και ΗΠΑ.</p>
      <p>Σε περίπτωση που τα δύο ελληνικά σκάφη δεν τα καταφέρουν, θα έχουν μία ακόμα ευκαιρία στο παγκόσμιο κύπελλο της Γένοβας τον Απρίλιο του 2020. Στο κορυφαίο αθλητικό γεγονός του πλανήτη θα αγωνιστούν συνολικά 20 σκάφη μαζί με την διοργανώτρια Ιαπωνία.</p>
      <p>Αυτές τις μέρες οι αθλητές μας προπονούνται στο Ώκλαντ και τρέχουν στο πρωτάθλημα Ωκεανίας στο οποίο συμμετέχουν 47 σκάφη. Στις τρεις πρώτες κούρσες οι Ι. Πασχαλίδης – Μ. Παπαδοπούλου είναι 41οι και οι Σ. Μπεκατώρου – Α.Μόνος 43οι.</p>
    </article>
  </body>
</html>