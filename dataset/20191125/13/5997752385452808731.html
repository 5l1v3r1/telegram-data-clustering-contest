<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/odrzan-kviz-o-poznavanju-saobracajnih-propisa-semaforizacija_1070161.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T13:45:00+00:00"/>
    <meta property="og:title" content="Одржан квиз о познавању саобраћајних прописа - семафоризација"/>
    <meta property="og:description" content="Завршница пројекта Семафоризација 9 који има за циљ повећање безбедности младих у саобраћају кроз едукацију и организацију тестирања на тему безбедности у саобраћају одржана је данас, у Средњој техничкој школи..."/>
  </head>
  <body>
    <article>
      <h1>Одржан квиз о познавању саобраћајних прописа - семафоризација</h1>
      <h2>НОВИ САД - Завршница пројекта Семафоризација 9 који има за циљ повећање безбедности младих у саобраћају кроз едукацију и организацију тестирања на тему безбедности у саобраћају одржана је данас, у Средњој техничкој школи "Милева Марић Анштајн".  </h2>
      <address>
        <time datetime="2019-11-25T13:45:00+00:00">25 Nov 2019, 13:45</time>
      </address>
      <p>Том приликом, одржан је финални квиз о познавању саобраћајних прописа на којем су учествовали ученици завршних разреда Гимназије "Светозар Марковић", Средње економске школе "Светозар Милетић", Средње машинске школе и Техничке школе "Милева Марић Ајнштајн", а присутне је пре почетка квиза поздравио члан Градског већа за спорт и омладину Огњен Цвјетићанин.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/semaforizacija-1.jpg"/>
        <figcaption>Град Нови Сад</figcaption>
      </figure>
      <p>"Градска управа за спорт и омладину подржава пројекте који на озбиљан начин приступају теми безбедности младих, као и превенцији саобраћајних несрећа. Пројекат Семафоризација препознали смо као веома значајан зато што већ девет година едукује матуранте о саобраћајним прописима и омогућава им да провере своје знање. Веома је важно да млади који су већ сада учесници у саобраћају и од којих ће многи ускоро почети да возе, схвате да уколико се безбедно понашају, воде рачуна и о себи и о другима" - рекао је Огњен Цвјетићанин.</p>
      <p>Пројекат Семафоризација организује Центар за промоцију безбедности саобраћаја, уз подршку Градске управе за спорт и омладину-Канцеларије за младе Града Новог Сада. Реализацију пројекта подржали су и Агенција за безбедност саобраћаја Републике Србије, као и ЈКП "Паркинг сервис".</p>
      <p>Према речима организатора, за девет година, колико се пројекат реализује 4.000 матураната имало је прилику да се информише о значају поштовања саобраћајних прописа, приликом учешћа у саобраћају. Победник финалног квиза "Семафоризације 9" је екипа ученика Средње економске школе "Светозар Милетић".</p>
      <figure>
        <iframe src="https://www.youtube.com/embed/G-Bkbo7JPu8" width="560" height="314" data-service="Youtube" scrolling="no"/>
      </figure>
    </article>
  </body>
</html>