<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780555/%D8%AD%D9%85%D8%A7%D8%B3%D9%87-%DA%86%D9%87%D8%A7%D8%B1-%D8%A2%D8%B0%D8%B1-%DB%8C%DA%A9-%D8%A7%D9%81%D8%AA%D8%AE%D8%A7%D8%B1-%D8%A8%D8%B2%D8%B1%DA%AF-%D8%A8%D8%B1%D8%A7%DB%8C-%D8%A7%D9%86%D8%AF%DB%8C%D9%85%D8%B4%DA%A9-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:59:25+00:00"/>
    <meta property="og:title" content="امام جمعه اندیمشک: حماسه چهار آذر یک افتخار بزرگ برای اندیمشک است"/>
    <meta property="og:description" content="اندیمشک- امام جمعه اندیمشک شهیدان را یک برکت برای ایران اسلامی دانست و گفت: حماسه چهار آذر افتخار بزرگی برای اندیمشک است."/>
  </head>
  <body>
    <article>
      <h1>امام جمعه اندیمشک: حماسه چهار آذر یک افتخار بزرگ برای اندیمشک است</h1>
      <address>
        <time datetime="2019-11-25T13:59:25+00:00">25 Nov 2019, 13:59</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام سید مصطفی حسینی نوری صبح امروز در آئین حماسه چهارم آذر اظهار کرد: آئین‌های گرامی داشت این روز با شکوه و معنوی باید بیش از گذشته و با شکوه برگزار شود.</p>
      <p>وی با اشاره به نقش مردم اندیمشک در پشتیبانی از رزمندگان و جبهه‌های دفاع مقدس، مردم اندیمشک را پشتیبان انقلاب و اسلام بیان کرد و افزود: نقش مردم اندیمشک در دفاع از جبهه‌های مقاومت و بیداری مثال زدنی و ممتاز است.</p>
      <p>امام جمعه اندیمشک گفت: پس از سیلاب بهار گذشته مردم اندیمشک خدمت رسانی به شهروندان شهرهای مختلف استان خوزستان را بر عهده گرفتند و نقش خود را به خوبی در تجدید بیعت با آرمان‌های امام راحل و مقام معظم رهبری را به اجرا رساندند.</p>
      <p>وی عنوان کرد: مردم شهر حماسه ساز چهارم آذر پیشتاز لبیک به رهنمودهای مقام معظم رهبری و تجدید بیعت با ارزش‌های انقلابی و اسلامی ایران هستند.</p>
      <p>حسینی نوری تصریح کرد: توجه به پاسداشت سرو قامتان هشت سال دفاع مقدس و بیان رشادت‌های آنان نقشه راه و یک نیاز فرهنگی و اجتماعی است.</p>
      <p>امام جمعه اندیمشک شهیدان را برکت برای نظام اسلامی و جامعه دانست و گفت: دفاع مقدس و حماسه چهارم آذر یک افتخار بزرگ و برگ زرین برای مردم اندیمشک است.</p>
      <p> وی گفت: باید بیش از گذشته نسبت به توسعه و گسترش فرهنگ دفاع مقدس توجه و اقشار مختلف اجتماع به خصوص جوانان را با آموزه‌های آن آشنا کرد.</p>
      <p>حسینی نوری با اشاره به اعتراضات و برخی ناآرامی‌ها در شهرهای مختلف کشور پس از گران شدن بنزین، اظهار کرد: همان گونه که مقام معظم رهبری بارها تأکید و توجه داشته‌اند، مطالبه گری و توجه به رفع مشکلات مردم یک اولویت است.</p>
      <p>امام جمعه اندیمشک گفت: در بیان اعتراض باید به قانون توجه کرد و به تلاش‌های دشمنان برای آسیب به مرزهای معنوی و اعتقادی ایران اسلامی دقت کنیم تا کشور از این تلاش‌ها آسیب نبیند و مردم دچار زیان نشوند.</p>
      <p>به گزارش مهر، شهرستان اندیمشک در چهارم آذر سال ۶۵ آماج حملات هوایی ۵۴ فروند هواپیمای رژیم عراق واقع شد که طولانی‌ترین بمباران هوایی بعد از جنگ جهانی دوم افزون بر ۳۰۰ شهید و ۷۰۰ تن مجروح برجا گذاشت.</p>
    </article>
  </body>
</html>