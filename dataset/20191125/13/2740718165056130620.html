<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/olimpinis-menuo-judresnes-fiziskai-aktyvesnes-ir-sveikesnes-visuomenes-pamatas.6192dee0-0f87-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T13:31:00+00:00"/>
    <meta property="og:title" content="„Olimpinis mėnuo“ – judresnės, fiziškai aktyvesnės ir sveikesnės visuomenės pamatas"/>
    <meta property="og:description" content="Pirmadienį Lietuvos tautiniame olimpiniame komitete ministrai Aurelijus Veryga ir Algirdas Monkevičius drauge su LTOK prezidente Daina Gudzinevičiūte padėjo tašką šių metų projekte „Olimpinis mėnuo“, kurį antrus metus organizuoja LR Švietimo ir mokslo ministerija, LR Sveikatos apsaugos ministerija bei LTOK. Pagrindinis projekto tikslas – skatinti mažiausių Lietuvos moksleivių fizinį aktyvumą bei sveiką gyvenseną."/>
  </head>
  <body>
    <article>
      <h1>„Olimpinis mėnuo“ – judresnės, fiziškai aktyvesnės ir sveikesnės visuomenės pamatas</h1>
      <address><time datetime="2019-11-25T13:31:00+00:00">25 Nov 2019, 13:31</time> by <a rel="author">Žmonės.lt</a></address>
      <p>
        <b>Pirmadienį Lietuvos tautiniame olimpiniame komitete ministrai Aurelijus Veryga ir Algirdas Monkevičius drauge su LTOK prezidente Daina Gudzinevičiūte padėjo tašką šių metų projekte „Olimpinis mėnuo“, kurį antrus metus organizuoja LR Švietimo ir mokslo ministerija, LR Sveikatos apsaugos ministerija bei LTOK. Pagrindinis projekto tikslas – skatinti mažiausių Lietuvos moksleivių fizinį aktyvumą bei sveiką gyvenseną.</b>
      </p>
      <p>Po pernykštės sėkmės ir teigiamų pedagogų įvertinimų pradinukams sveikatinti skirtas projektas iš „Olimpinės savaitės“ virto „Olimpiniu mėnesiu“.</p>
      <p>
        <b>Keturis kartus ilgesnis ir 30 procentų gausesnis</b>
      </p>
      <p>„Projektas vyko keturias savaites, kiekviena jų turėjo temą. Šiais metais akcentavome pradinukų fizinį aktyvumą, sveiką mitybą, vaiko gerovę ir ekrano laiką. Pedagogams paruošėme video turinį su specialistų rekomendacijomis, skirtingas užduotis kiekvienai dienai. Į pradinukams skirtus namų darbus įtraukėme ir jų tėvus – jų įtaka vaikų fiziniam aktyvumui yra milžiniška. O aktyvus laiko praleidimas kartu formuoja vaikų poreikį judėti visą gyvenimą. Išsiplėtė projekto geografija: 16 tūkstančių moksleivių iš  160 skirtingų Lietuvos miestų ir miestelių antrus metus gyvuojančiam projektui – solidus skaičius“, – sakė olimpinė čempionė D. Gudzinevičiūtė.</p>
      <p>„Olimpiniame mėnesyje“ dalyvavo 850 pradinių klasių iš daugiau kaip 300 mokyklų, 54 savivaldybių. Aktyviau nei įprastai spalio mėnesį mokykloje leido daugiau apie 16 tūkst. vaikų, dalis jų – su specialiaisiais poreikiais.</p>
      <figure>
        <img src="https://www.zmones.lt/photo/9b697914-0f87-11ea-9fe0-aa000054c883/1200x750s/olimpinio-menesio-spaudos-konferencija-s-cirbos-nuotr-5ddbd738f2cf12-10438265.jpeg"/>
        <figcaption>„Olimpinio mėnesio“ spaudos konferencija / S. Čirbos nuotr.</figcaption>
      </figure>
      <p>Keturiolikoje atsitiktinai atrinktų klasių lankėsi olimpinėse žaidynėse jau dalyvavę arba Tokijo olimpinėms žaidynėms besiruošiantys atletai Agnė Šerkšnienė, Henrikas Žustautas, Olivija Baleišytė, Ričardas Nekriošius ir kiti.</p>
      <p>„Olimpinis mėnuo“ sulaukė neįtikėtinai gerų atsiliepimų. 91 procentai dalyvavusių projektą įvertino gerai arba labai gerai, 100 procentų ataskaitas pateikusių pedagogų išreiškė norą tokiame projekte dalyvauti ir kitais metais.</p>
      <p>
        <b>Sveikatos apsaugos ministras: mažėja judrių vaikų, didėja antsvorio problemos</b>
      </p>
      <p>Sveikatos apsaugos ministras Aurelijus Veryga spaudos konferencijoje akcentavo, jog sportas ir aktyvus gyvenimo būdas – visuomenės bei žmogaus sveikatos pagrindas. Jis pabrėžė, jog „Olimpinis mėnuo“ nėra tiesiog graži iniciatyva. Tai – visuomenės problemoms už akių užbėgti galintis projektas, vitaminas mažiausiems.</p>
      <p>Sveikatos apsaugos ministras Aurelijus Veryga akcentavo, jog sportas ir aktyvus gyvenimo būdas – visuomenės bei žmogaus sveikatos pagrindas. Jis pabrėžė, jog „Olimpinis mėnuo“ nėra tiesiog graži iniciatyva. Tai – visuomenės problemoms už akių užbėgti galintis projektas, vitaminas mažiausiems.</p>
      <p>„Deja, Lietuvoje nemažai vaikų turi antsvorį, jų fizinis aktyvumas nėra pakankamas. Taip neturėtų būti. Juk fizinis aktyvumas yra vienas svarbiausių faktorių augančiam vaikui. Vaikai, kurie yra fiziškai aktyvūs, dažnai lengviau susidoroja su stresu, auga sveiki, geriau save vertina, jiems lengviau susikaupti ir priimti iššūkius. Tad svarbu užtikrinti, kad vaikystė nebūtų praleista ant „suoliuko“, vietoj fizinio aktyvumo pamokų. Žinoma, jei yra sveikatos problemos, būtina tartis su gydytoju, kaip užtikrinti tinkamai fizinį krūvį“, – sako ministras A. Veryga.</p>
      <p>Anot ministro, ne ką mažiau svarbi ir sveika mityba augantiems vaikams. Tad svarbu nuo vaikystės formuoti sveikos gyvensenos įpročius, kurių dažnai laikomasi ir vėlesniame amžiuje.</p>
      <figure>
        <img src="https://www.zmones.lt/photo/9b5d2fcb-0f87-11ea-9fe0-aa000054c883/1200x750s/olimpinio-menesio-spaudos-konferencija-s-cirbos-nuotr-5ddbd738e8b6b1-53885426.jpeg"/>
        <figcaption>„Olimpinio mėnesio“ spaudos konferencija / S. Čirbos nuotr.</figcaption>
      </figure>
      <p>
        <b>Investuoti reikia ir į vaikus, ir į pedagogus</b>
      </p>
      <p>„Olimpinio mėnesio“ metu pradinių klasių moksleiviai susipažino su sportu ir sveika gyvensena, buvo skatinami aktyviai laiką leisti pertraukose tarp pamokų ir net pamokose, išbandė įvairias mankštas ir žaidimus. Patirties bei žinių įgijo pedagogai: sulaukė vaizdinių rekomendacijų kaip vesti fizinio ugdymo pamokas, aktyvias pertraukas, patarimų apie fizinį aktyvumą, sveiką mitybą, emocinį intelektą, bendradarbiavimą su tėvais ir kita.</p>
      <p>„Šis projektas pernai truko savaitę, šiemet – mėnesį, ateityje galvosime ir apie ilgesnį laikotarpį. Šio projekto tikslas – ne tik sveikata, bet ir vaikų bendravimas, gebėjimas dirbti komandoje, įvairių vertybių ugdymasis – sportas pagerina nuotaiką, skatina kelti tikslus ir juos pasiekti,“- akcentavo A. Monkevičius.</p>
      <p>„Mokyklose palaipsniui daugėja fizinio ugdymo pamokų. Tačiau šios pamokos mokyklose – tik viena iš galimybių vaikams judėti. Stipriai prisideda įvairūs būreliai – jie populiariausi iš visų neformaliojo švietimo užsiėmimų – taip pat ir projektinės veiklos, kaip „Olimpinis mėnuo“, - sakė ministras.</p>
      <p>Pasak ministro, fizinis aktyvumas galėtų būti skatinamas - ir dalis mokyklų tai daro ne vien per pamokas, bet taip pat bet kuriuo patogiu laiku: prieš pamokas, per pertraukas, po pamokų.</p>
      <p>„Džiaugiuosi, kai matau mokyklose vakarais šviečiančius sporto salių langus ar savaitgaliais atvirus mokyklų stadionus“.</p>
      <p>
        <b>30 projekto klasių sportuos, skaičiuos žingsnius ir stebės „Žalgirio“ rungtynes</b>
      </p>
      <p>Spaudos konferencijos pabaigoje jos dalyviai A. Monkevičius, A. Veryga ir D. Gudzinevičiūtė burtų keliu išrinko 30 klasių, kurios laimėjo fizinį aktyvumą skatinančius specialius prizus – nuo sportinės aprangos komplektų visai klasei, sporto inventoriaus, slidinėjimo, plaukimo, fechtavimo ar riedlenčių treniruotės su instruktoriumi, iki išmaniųjų apyrankių ar apsilankymo Vilniaus „Ryto“ ar Kauno „Žalgirio“ rungtynėse.</p>
    </article>
  </body>
</html>