<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/analizi/9/a/ochakva-ni-sedmica-izpylnena-s-optimizym-okolo-globalnoto-ikonomichesko-razvitie-293795/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T13:17:00+00:00"/>
    <meta property="og:title" content="Очаква ни седмица изпълнена с оптимизъм около глобалното икономическо развитие"/>
    <meta property="og:description" content="Развитието около търговските прегори между САЩ и Китай хвърля светлина върху очакванията на инвеститорите"/>
  </head>
  <body>
    <article>
      <h1>Очаква ни седмица изпълнена с оптимизъм около глобалното икономическо развитие</h1>
      <h2>Развитието около търговските прегори между САЩ и Китай хвърля светлина върху очакванията на инвеститорите</h2>
      <address><time datetime="2019-11-25T13:17:00+00:00">25 Nov 2019, 13:17</time> by <a rel="author">Радостина Ивчева</a></address>
      <p>Започна последната седмица за ноември месец. През уикенда Консервативната партия на Великобритания публикува своя манифест за изборите, а демократите спечелиха мнозинство е градския съвет на Хонконг. В предстоящите дни вниманието в САЩ ще бъде насочено към Деня на благодарността, но инвеститорите са в очакване на данните за нивата на инфлация както за САЩ, така и за еврозоната. Предстои да излязат и данни за китайското производство. Вижте още какво се очаква да движи пазарите тази седмица.</p>
      <p>В неделя британският премиер Борис Джонсън представи своите предизборни приоритети. Джонсън обещава да осигури 50 000 допълнителни работни места за медицински сестри в Националната здравна служба и пакет от намаления на данъците за работещите хора. Джонсън се въздържа от радикалните обещания, които изиграха лоша шега на предшественика му Тереза ​​Мей през 2017 г. Разбира се, доскорошният британски премиер повтори, че първото и най-важното нещо е да се осигури британското напускане на ЕС. Междувременно Джереми Корбин, председателят на Лейбъристката партия, обеща да облага с данъци богатите, да отдели средства за национализиране на отраслите на индустрията и да стимулира публичните услуги. Според пет различни анкети, публикувани в събота, "торите" изпреварват лейбъристите с поне 10 процентни пункта.</p>
      <p>В Азия, Продемократичните сили спечелиха 86% от местата в местните областни съвети в Хонконг при гласуването в неделя. Предствителите на правителствения лагер спечелиха около 12% от местата срещу 65% преди четири години. Резултатите ще увеличат натиска върху правителството да отговори на исканията, включително на независимото разследване за полицейското насилие и възможността за обществено избиране на ръководителите на градската администрация.</p>
      <p>Борсите в Азия затвориха с повишения днес, отчасти защото Китай предприе действия, които могат да спомогнат за благоприятното развитие на търговските преговори със САЩ. Поднебесната империя ще увеличи наказанията за кражба или нарушения на правата върху интелектуалната собственост.</p>
      <p>От друга страна, стойността на биткойна продължава да спада, намалявайки с близо 10% днес до най-ниското ниво от шест месеца, поради опасенията за възпрепятстване на операциите с криптовалутата от страна на Китай. Стойностите на виртуалната валута се понижават за осми пореден ден, бележейки най-дългия период на спад от 2014 г. насам.</p>
      <p>Очаква се във вторник неправителствената американска организация The Conference Board да публикува данните си за доверието на потребителите в САЩ през ноември. Показателят отчете спад през последните три месеца, отразяващ продължаващите опасения на домакинствата относно търговската война и перспективите за заетостта. Анализаторите очакват леко повишение през ноември до приблизително 127 пункта от 125,9 пункта, отчетени през октомври. Евентуалното повишение би представлявало добра новина за пазаруването около сезона на празниците.</p>
      <p>В сряда инвеститорите отново ще насочат вниманието си към САЩ в очакване на данните на Министерството на търговията относно икономическия растеж за последното тримесечие. Корпоративните печалби са се повишили с 3.3% на годишна база през второто тримесечие след два поредни тримесечни спада.</p>
      <p>Министерството на търговията ще публикува и данни от октомври за нивата на инфлацията. Анализаторите очакват ръст на базовата инфлация с 1,7% на годишно ниво, докато Фед цели нивото на показателя да достигне 2% .</p>
      <p>Междувременно, Националната асоциация на брокерите ще предостави актуализираните си данни за състоянието на пазара на жилища през октомври. Продажбите на жилища са се увеличили през последните два месеца, тъй като ниските нива на лихвите по ипотечните кредити примамват нови купувачи.В петък ще излязат цифрите за нивата на инфлацията в еврозоната през ноември, като се очаква те да потвърдят, че Кристин Лагард, която наскоро пое поста управител на Европейската централна банка (ЕЦБ), трябва да положи много усилия, докато институцията постигне целите си. Икономистите изчисляват, че потребителските цени са нараснали с 0,9% на годишна база, което би било повишение спрямо отчетената през октомври инфлация от 0,7%, но много под целта на ЕЦБ от малко под 2%.</p>
      <p>В събота се очаква да бъдат публикувани данните за фабричната активност в Китай. Икономистите очакват показателя да отчете повишение до 49,5 пункта ноември от осеммесечния минимум от 49,3 пункта, отчетен през октомври. Търговската несигурност вероятно ще продължи да вреди на бизнес настроенията в близко бъдеще. Централната банка на Китай наскоро намали лихвените си проценти.</p>
      <p>
        <i>По статията работиха: <a href="https://www.investor.bg/analizi/9/a/ochakva-ni-sedmica-izpylnena-s-optimizym-okolo-globalnoto-ikonomichesko-razvitie-293795/znvygb:enqbfgvan.vipurin@Vairfgbe.ot">Радостина Ивчева</a>, редактор <a href="https://www.investor.bg/analizi/9/a/ochakva-ni-sedmica-izpylnena-s-optimizym-okolo-globalnoto-ikonomichesko-razvitie-293795/znvygb:nfcnehu.vyvri@vairfgbe.ot">Аспарух Илиев</a></i>
      </p>
      <related>
        <h4>Още по темата</h4>
        <a href="https://www.investor.bg/analizi/91/a/mogat-li-avtomatichnite-fiskalni-stabilizatori-da-zameniat-monetarnata-politika-293407/"/>
        <a href="https://www.investor.bg/drugi/338/a/oon-moje-da-spasi-mnogo-bejanci-chrez-izdavane-na-specialni-pasporti-293774/"/>
      </related>
      <related>
        <a href="https://www.investor.bg/ikonomika-i-politika/332/a/amerikanskata-tyrgovska-kamara-biznesyt-v-bylgariia-e-dobre-podgotven-293786/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/surovini/365/a/eventualnata-blizost-na-tyrgovskoto-sporazumenie-povishi-cenite-na-petrola-293784/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/otslabvashtiiat-sektor-na-uslugite-hvyrlia-sianka-vyrhu-prognozite-za-evropeiskata-ikonomika-293698/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/kitai-prerazgleda-v-posoka-nagore-svoia-nominalen-bvp-za-2018-g-293671/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/inflaciiata-vyv-velikobritaniia-udari-3-godishno-dyno-293124/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/9/a/predstoi-sedmica-na-vajni-ikonomicheski-danni-292958/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/centralnata-banka-na-rusiia-namali-lihvite-s-nai-mnogo-ot-2017-g-nasam-291976/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/ivo-kolarov-ecb-ne-moje-da-napravi-drugo-v-momenta-osven-da-dyrji-niski-lihvite-291939/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/bvp-i-proizvoditelnostta-na-truda-shte-sa-vyv-fokusa-prez-sedmicata-246009/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>