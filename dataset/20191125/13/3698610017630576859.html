<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/negativne-stavlennya-do-diy-zelenskogo-iz-serpnya-viroslo-vdvichi-330812_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T13:40:00+00:00"/>
    <meta property="og:title" content="Негативне ставлення до дій Зеленського із серпня виросло вдвічі"/>
    <meta property="og:description" content="Водночас  найбільше тішать всіх переговори із Путіним.  "/>
  </head>
  <body>
    <article>
      <h1>Негативне ставлення до дій Зеленського із серпня виросло вдвічі</h1>
      <h2>Водночас  найбільше тішать всіх переговори із Путіним.  </h2>
      <address>
        <time datetime="2019-11-25T13:40:00+00:00">25 Nov 2019, 13:40</time>
      </address>
      <p>Перші кроки діяльності  Президента Зеленського та його команди 62% громадян оцінюють позитивно, а от негативну оцінку його діям  дали 24%, що удвічі більше, ніж у серпні, йдеться в спільному опитуванні КМІС та Фонду "Демократичні ініціативи".</p>
      <p>Громадяни <b>переважно позитивно ставляться до таких рішень</b> та пропозицій президента  Зеленського:</p>
      <p>- ініціювання переговорів з президентом РФ Володимиром Путіним для вирішення конфлікту на Донбасі  (позитивно – 75%, негативно – 15%),</p>
      <p>- рішення щодо  відведення військ від лінії розмежування (позитивно – 59%, негативно – 26%),</p>
      <p>- надання громадянства іноземцям, які захищали територіальну цілісність України (позитивно – 61%, негативно – 17%),</p>
      <p>- відновлення діалогу з Польщею щодо проблемних історичних питань (позитивно – 63%, негативно – 10%),</p>
      <p>- рішення легалізувати видобуток бурштину (позитивно – 71%, негативно – 13%).</p>
      <p>Натомість <b>негативно  громадяни сприймають</b> наступні рішення:</p>
      <p>- рішення запровадити ринок землі сільськогосподарського призначення та скасувати мораторій на її продаж  (позитивно – 24%, негативно – 58%,</p>
      <p>- рішення щодо  приватизації великих державних підприємств (позитивно – 22%, негативно – 55%),</p>
      <p>- рішення легалізувати гральний бізнес (позитивно – 38%, негативно – 49%). </p>
      <p>А от пропозиція щодо проведення у Києві  позачергових місцевих виборів залишила більшість громадян байдужими – 39%  ще 20% не мають певного ставлення до цієї пропозиції.</p>
      <p>При цьому <b>найбільше громадяни хотіли б, щоб Зеленський зробив такі кроки</b>:  припинення вогню на Донбасі – 74%, зростання життєвих стандартів людей (зарплат, пенсій тощо)  – 51%, зниження тарифів – 37%, покарання винних у корупції посадовців – 35%, зменшення впливу олігархів на політику – 28%.</p>
      <p>Водночас більшість громадян  не задоволені тим, як працює зараз Верховна Рада – 47%, проти 34% тих,  кого робота Верховної Ради задовольняє. Найбільше не задоволені роботою Верховної Ради виборці партій "Опозиційна платформа - За життя" (16% задоволені, 74% - ні) та "Європейська солідарність (відповідно, 15% і 75%), а переважно задоволеними є виборці партії "Слуга народу" (задоволені 51%, не задоволені 30%). </p>
      <p>Загальнонаціональне дослідження громадської думки населення України було проведене Фондом "Демократичні ініціативи" імені Ілька Кучеріва спільно з  Київським міжнародним інститутом соціології з 4 по 19 листопада 2019 року. Опитування проводилося в 110 населених пунктах у всіх областях України серед 2041 респондентів. Теоретична похибка вибірки не перевищує 2,3%.</p>
      <p>Згідно з літнім опитуванням "Рейтингу" <a href="https://dt.ua/POLITICS/chvert-ukrayinciv-ne-doviryayut-prezidentu-opituvannya-315660_.html"><b>рівень довіри до Зеленського складав 67%</b></a>. При цьому не довіряють главі держави 26%. </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>