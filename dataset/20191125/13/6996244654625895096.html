<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710109"/>
    <meta property="og:site_name" content="ישראל היום"/>
    <meta property="article:published_time" content="2019-11-25T13:43:00+00:00"/>
    <meta property="og:title" content="ירידת מתח: מה קרה להגנה של ירושלים?"/>
    <meta property="og:description" content="כדורסל ישראלי"/>
  </head>
  <body>
    <article>
      <h1>ירידת מתח: מה קרה להגנה של ירושלים?</h1>
      <h2>במהלך הקיץ שמו בבירה דגש רב על משחק ההגנה • זרים נכונים נחתו והרשימו, אלא שזה עבד רק לתקופה קצרה - עד למשחק הליגה מול מכבי ת"א • הערב (21:00), ברבע גמר גביע המדינה מול הצהובים, עודד קטש חייב לעצור את הדעיכה ולהחזיר את העגלה אל המסלול</h2>
      <address><time datetime="2019-11-25T13:43:00+00:00">25 Nov 2019, 13:43</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <slideshow>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/25/15746821812969_b.jpg"/>
          <figcaption>קטש. יימצא פיתרונות?<cite>צילום: ברני ארדוב</cite></figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/25/15746821848754_b.jpg"/>
          <figcaption>בראיינט מול האדומים בגביע ווינר<cite>צילום: אלן שיבר</cite></figcaption>
        </figure>
      </slideshow>
      <p>מאז ההפסד למכבי ת"א לפני כחודש, הפועל ירושלים נמצאת במגמת ירידה, במיוחד בצד ההגנתי. בארבעת המשחקים האחרונים בליגת האלופות היא ספגה בממוצע 88.2 נקודות למשחק, בעוד שבשני המשחקים שקדמו לאותו הפסד בהיכל מנורה מבטחים אפשרה ליריבות לקלוע 73.5 נקודות.</p>
      <p>"אנחנו מגיעים לפתיחת המשחקים לא אגרסיביים ובלי אנרגיות", הודה גורם בקבוצה ושם את האצבע על הבעיה. גם במשחק הליגה מול הפועל ב"ש שהסתיים בניצחון, הירושלמים חטפו 27 נקודות ברבע הראשון. בגביע הפועל ת"א המטירה 32 נקודות בעשר הדקות הראשונות ולמרות הקאמבק בהמשך, יריבה עם סגל ארוך יותר כנראה הייתה מדיחה את האדומים כבר בשמינית הגמר וגורמת לזעזוע גדול. </p>
      <p>גם הרבעים הראשונים מול רסטה וכטה ואנוויל לא היו טובים, ואם היה מדובר בקבוצות טובות יותר או במשחקי חוץ, ספק גדול אם הייתה מספיקה מחצית שנייה טובה כדי לנצח.</p>
      <p>הצוות המקצועי והשחקנים מודעים לבעיה. טרנט לוקט אמר לפני מספר ימים: "דברים לא עובדים, נצטרך לתקן את זה". ג'ייקובן בראון הוסיף: "רק אם נשפר את ההגנה יהיה לנו סיכוי לנצח משחקים".</p>
      <h3>ציפיות לחוד, מציאות לחוד</h3>
      <p>האכזבה מהאנרגיות ומההגנה מתגברת בעיקר לנוכח הדיבורים בתחילת העונה. כבר מתחילת הקיץ שמו בירושלים דגש על ההגנה והביאו שחקנים עם אוריינטציה הגנתית מובהקת כמו לוקט, אייזאה קאזינס וסולימאן בריימו. ג'יימס פלדין שהיה מעורב מאוד בבניית הסגל, הבהיר למנהל הספורטיבי יותם הלפרין ולמנכ"ל גיא הראל כי כדי להצליח באירופה צריך להביא שחקנים קשוחים ולשדרג את עניין הגובה. </p>
      <figure>
        <img src="https://www.israelhayom.co.il/sites/default/files/u1083/New_ALEN8141%20%287%29.jpg"/>
        <figcaption>
          <b>לוקט מול ווילבקין. "זה לא סוף העולם", אומרים במועדון // צילום: אלן שיבר</b>
        </figcaption>
      </figure>
      <p>גורמים המעורים בפרטים מספרים כי את רוב אימוני קדם העונה קטש והצוות שלו הקדישו להגנה. האימונים היו בעצימות גבוהה וימים רבים עברו השחקנים 'דאבלים' (שני אימונים ארוכים ביום), הכל כדי להרים את רמת האגרסיביות לקראת האתגרים הצפויים. </p>
      <p>ואכן התוצאות ניכרו בשטח. הקבוצה מהבירה זכתה בגביע ווינר כשהיא מציגה הגנה מרשימה, את המשחק הראשון באירופה (מול בנדירמה) היא ניצחה רק בזכות ההגנה ובליגה עצרה את היריבות על 69 נקודות בממוצע בשלושת המחזורים הראשונים. גם במחצית הראשונה מול מכבי תל אביב האדומים שמרו ברמה גבוהה ובלמו את היריבה על 36 נקודות.</p>
      <h3>רק עניין של זמן?</h3>
      <p>בהפועל ירושלים מסרבים להתרגש מהירידה ביכולת וטוענים: "אנחנו רק בנובמבר, זה לא סוף העולם. צריך לזכור שהפסדנו רק שלושה משחקים והמקום הראשון בבית עדיין תלוי בנו". גורם בקבוצה מוסיף: "יש תקופות כאלה שאתה משחק פחות טוב והשחקנים מאבדים את הביטחון. אנחנו צריכים ניצחון משכנע שיחזיר אותנו לביטחון וליכולת מפתיחת העונה". </p>
      <p>מבחינה מקצועית מוסיפים בקבוצה: "אנחנו משחקים בטמפו גבוה מאוד. הציפייה שנצליח להשאיר את היריבות על 70 נקודות היא לא הגיונית. כמובן שיש לנו מה לעשות כדי לשפר את ההגנה, אבל בכל מקרה הסקור במשחקים שלנו יהיה גבוה".</p>
      <p>מאידך, אנשי מקצוע סבורים כי ישנם בעיות נוספות. אחת מהן היא כנראה ירידה טבעית בקצב הגבוה באימונים שנובעת מעומס המשחקים ומההתלהבות שקצת נמוגה אחרי פתיחת העונה. לדעתם ישנם בעיות מבניות בסגל. שלושת הגארדים המובילים ג'יימס פלדין, ג'ייקובן בראון ותמיר בלאט אינם שומרים מצטיינים. בתחילת העונה ההתלהבות והכושר הגופני הגבוה עוד חיפו על החסרונות, אך ככל שהזמן חלף התגלו הליקויים.</p>
      <p>כמו כן, בעונה שעברה היה בצבע שחקן גבוה כמו אמארה סטודמאייר (2.08 מ') עם מוטת ידיים ארוכה שגרמה לגארדים לחשוש מלהיכנס לצבע. העונה סולימאן בריימו וטיישון תומאס הם אומנם שחקני הגנה טובים, אך נמוכים (2.03 מ') וכששחקני היריבה עוברים (בקלות) את השומרים שלהם אין מי שיפריע בדרך לטבעת. מינדאוגאס קופשאס אומנם מתנשא לגובה של 216 סנטימטרים, אבל בליגה הוא לא משחק ובאירופה שותף עד כה ב-47 דקות בלבד.</p>
      <figure>
        <img src="https://www.israelhayom.co.il/sites/default/files/u1083/New_ALEN8389%20%283%29.jpg"/>
        <figcaption>
          <b>ההתלהבות של פתיחת העונה דעכה // צילום: אלן שיבר</b>
        </figcaption>
      </figure>
      <h3>הפתרונות</h3>
      <p>בהפועל ירושלים חושבים על הכל. בתקופה הקרובה הרוטציה עשויה להתרחב (כבר במשחק מול בורגוס קאזינס פתח בחמישייה מתוך מטרה שישחק דקות משמעותיות, אבל יצא בשל בעיית עבירות). כפי שכתבנו בשבוע שעבר, גם שינויים בסגל השחקנים באים בחשבון ועשויים להתרחש בקרוב. </p>
      <p>איש מקצוע בכיר בכדורסל הישראלי מציע שני פתרונות נוספים: "קטש צריך למצוא את הדרך להרים מחדש את הקצב באימונים בלי לגרום לפציעות וגם להציב מטרה לגארדים – כל שחקן שמשחק פרק זמן משמעותי צריך לסיים לפחות עם שלושה ריבאונדים. אחרת הוא יישאר על הספסל. זה יפחית משמעותית את מספר הפוזשנים של היריבות". נכון לעכשיו בר טימור (3.8) וג'יימס פלדין (4.6) קולטים מעל שלושה ריבאונדים למשחק בליגה, בעוד שתמיר בלאט (1.6) וג'ייקובן בראון (2.2) לא מסייעים מספיק בפרמטר הזה.</p>
      <p>"המשחק מול מכבי ת"א הוא לא מדד לאם אנחנו יוצאים לתקופה טובה יותר", אומרים בקבוצה, אבל גם הם יודעים שמשחק טוב ושקול מול הקבוצה החזקה של יאניס ספרופולוס הערב ב-21:00, יכול להיות זה שיחזיר אותם למסלול. </p>
    </article>
  </body>
</html>