<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/vicepresedinte-psd-caras-severin-modul-gresit-de-conducere-a-partidului-s-a-perpetuat-in-timp-trebuie-profund-reformat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T13:00:34+00:00"/>
    <meta property="og:title" content="Vicepreședinte PSD Caraș-Severin: Modul greşit de conducere a partidului s-a perpetuat în timp. Trebuie profund reformat"/>
    <meta property="og:description" content="Vicepreşedintele PSD Caraş-Severin, Silviu Hurduzeu, consideră că rezultatul obţinut de Partidul Social Democrat la alegerile prezidenţiale este unul"/>
  </head>
  <body>
    <article>
      <h1> Vicepreședinte PSD Caraș-Severin: Modul greşit de conducere a partidului s-a perpetuat în timp. Trebuie profund reformat </h1>
      <address><time datetime="2019-11-25T13:00:34+00:00">25 Nov 2019, 13:00</time> by <a rel="author">Redacția</a></address>
      <p>Vicepreşedintele PSD Caraş-Severin, Silviu Hurduzeu, consideră că rezultatul obţinut de Partidul Social Democrat la alegerile prezidenţiale este unul dezastruos, fapt pentru care această formaţiune politică trebuie profund reformată.</p>
      <p>„Este un scor dezastruos, ţinând cont că PSD a obţinut cel mai slab rezultat al unui candidat social-democrat obţinut la alegerile prezidenţiale din întreaga istorie democratică a României. Din punctul meu de vedere, căderea partidului a început din momentul în care a fost dat jos Guvernul Grindeanu şi a continuat cu politicile greşite de numire, în Guvernul României, având ca scop doar păstrarea majorităţii în CEx, iar metoda a fost multiplicată şi la nivelul organizaţiilor judeţene. Acest mod greşit de conducere a partidului s-a perpetuat în timp, aşa încât nu a mai corespuns unui PSD modern. Dimpotrivă, s-a îndepărtat de acest aspect. Eu cred că altul ar fi fost rezultatul partidului, atât la alegerile europarlamentare, cât şi la cele prezidenţiale, dacă CEx-ul ar fi acceptat scrisoarea membrilor nemulţumiţi la vremea respectivă de conducerea partidului”, a declarat luni, pentru AGERPRES, vicepreşedintele PSD Caraş-Severin, care este şi preşedintele Consiliului judeţean, dar şi semnatar al scrisorii de la acea vreme.</p>
      <p>Potrivit lui Silviu Hurduzeu, reforma partidului ar trebui să înceapă cu promovarea unor lideri noi şi deschiderea partidului către tineri. Totodată, PSD va trebui să se gândească, încă de acum, la posibile alianţe cu partide din acelaşi spectru politic, pentru a nu ajunge să fie, şi mai târziu, tot izolat.</p>
      <p>„Să nu uităm că ne aşteaptă două rânduri de alegeri, locale şi parlamentare, iar pentru a intra cu şanse în această luptă este nevoie de o reformă rapidă, profundă, a partidului. Este neapărat nevoie de o promovare a oamenilor tineri, de calitate, profesionişti în domeniile lor de activitate. În plus, cred că PSD ar trebui să gândească, încă de pe acum, la unele alianţe cu formaţiuni politice de centru-stânga, pentru a nu se ajunge în situaţia în care partidul ar putea fi izolat, atât la alegerile locale, cât şi la cele pentru Parlamentul României”, a menţionat Silviu Hurduzeu.</p>
      <p>În opinia acestuia, chiar dacă guvernele PSD au luat măsuri bune pentru multe categorii socio-profesionale, acest lucru nu s-a mai văzut, din cauza asocierii permanente a partidului cu controversatele modificări ale Legilor justiţiei.</p>
      <p>
        <i>Sursa foto: Facebook PSD</i>
      </p>
    </article>
  </body>
</html>