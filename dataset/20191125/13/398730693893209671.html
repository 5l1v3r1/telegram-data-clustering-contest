<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/fast-anstallning-kravs-for-foraldraledighet-i-brasilien/"/>
    <meta property="og:site_name" content="DN.SE"/>
    <meta property="article:published_time" content="2019-11-25T13:18:15+00:00"/>
    <meta property="og:title" content="Fast anställning krävs för föräldraledighet i Brasilien"/>
    <meta property="og:description" content="Fast anställning krävs för föräldraledighet i Brasilien"/>
  </head>
  <body>
    <article>
      <h1>Fast anställning krävs för föräldraledighet i Brasilien</h1>
      <address><time datetime="2019-11-25T13:18:15+00:00">25 Nov 2019, 13:18</time> by <a rel="author" href="https://www.dn.se/av/henrik-brandao-jonsson/" target="_blank">Henrik Brandão Jönsson</a></address>
      <p>
        <b>Niterói. Brasilien har en av västvärldens sämre föräldraförsäkringar. Endast kvinnor som är fast anställda har rätt till en mammaledighet på fyra månader. Arbetslösa mammor får ingen ersättning.</b>
      </p>
      <p>Natalia Voss är 33 år och arbetar som personlig sekreterare åt en av Brasiliens mest omtyckta komiker, Tatá Werneck. Hon har en enskild firma och omfattas därför inte heller av föräldraförsäkringen. När hon blev gravid förra året visste hon inte vad hon skulle ta sig till. Natalia Voss visste att hon inte skulle få någon ersättning av staten. När hon lyfte frågan svarade hennes uppdragsgivare att hon självmant kunde betala hennes fyramånaders mammaledighet.</p>
      <p>– För mig var det en sådan lättnad, säger Natalia Voss.</p>
      <p><b>Av Brasiliens befolkning</b> på 210 miljoner är det endast 32 miljoner personer som är fast anställda. De flesta hankar sig fram i den informella sektorn och har då varken rätt till mamma- eller pappaledighet.</p>
      <p>– De får klara sig själva, säger Natalia Voss.</p>
      <p>Hennes dotter Maya föddes med en stor cysta i gumpen. Bebisen var tvungen att opereras och låg inlagd i 52 dagar på barnakuten.</p>
      <p>– Där rök en tredjedel av min mammaledighet, berättar hon.</p>
      <figure>
        <img src="https://cached-images.bonnier.news/cms30/UploadedImages/2019/11/25/48b5adb3-76c5-46d6-8652-7f4b1467fc83/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Pappa Edu Krieger, dottern Maya och mamman Natalia Voss.<cite>Foto: Henrik Brandão Jönsson</cite></figcaption>
      </figure>
      <p>Den brasilianska föräldraförsäkringen ger pappan endast fem dagars ledighet, om han har ett fast jobb, vill säga. Om företaget pappan jobbar för dessutom har skrivit på ett avtal med staten om socialt ansvarstagande kan pappan få upp till tjugo dagars ledighet. För att få förmånen måste den blivande pappan gå en 12 timmars kurs på nätet som är uppdelad i nio lektioner och kallas ”Pai Presente” (närvarande pappa).</p>
      <p>Natalia Voss man, musikern och manusförfattaren Edu Krieger, gjorde kursen och fick tjugo dagars ledighet.</p>
      <p>– Det är så löjligt. Staten vill att man ska vara en närvarande pappa, men så får man bara tjugo dagars ledighet, säger han.</p>
      <p><b>Vad som hjälpt honom</b> är att hans arbetsgivare, Brasiliens största tv-bolag Rede Globo, gett honom tillåtelse att arbeta hemifrån under Mayas första år.</p>
      <p>– Jag behöver bara åka till jobb några gånger i veckan, säger han.</p>
      <p>Det gör att Maya, som snart är tre månader, är ett ovanligt barn i Brasilien. Hon har både föräldrar hemma, trots att ingen av dem har någon statlig ersättning. Föräldrarnas situation vilar på välvilja och en schysst arbetsgivare.</p>
      <p>– Om vi tillhört underklassen hade vi inte klarat det, menar Edu Krieger.</p>
      <p><b>För tio år sedan </b>försökte den före detta presidenten Lula da Silva reformera föräldraförsäkringen i Brasilien. Om företagen skrev på avtalet om socialt ansvarstagande kunde staten betala upp till sex månaders ledighet.</p>
      <p>Problemet var att endast tio procent av de brasilianska företagen skrev på avtalet. Lula da Silva skapade även ett annat undantag. Den som är statligt anställd får automatiskt sex månaders mammaledighet och tjugo dagars pappaledighet.</p>
      <p>– Det är orättvist att statligt anställda får de bästa förmånerna, tycker Natalia Voss.</p>
      <p>Efter att högernationalisten Jair Bolsonaro tagit över Brasilien är det många sociala rättigheter som dessutom är i fara.</p>
      <p>– Vi kämpar inte längre för att utöka våra rättigheter utan att få behålla de som vi kämpat oss till, säger han.</p>
      <p> </p>
      <details>
        <summary>Fakta</summary>
        <p><b>Mamma:</b> Natalia Voss, 33, personlig sekreterare</p>
        <p><b>Pappa:</b> Edu Krieger, 45, manusförfattare</p>
        <p><b>Barn:</b> Maya, tre månader.</p>
        <p><b>Ekonomi:</b> Tillsammans har paret en hushållsinkomst på 35.000 kronor i månaden, varav en femtedel går till hyran. De bor i staden Niterói, som breder ut sig på andra sidan viken i Rio de Janeiro. När Natalias mammaledighet är över efter fyra månader tänker hon gå tillbaka till sitt jobb som personlig sekreterare åt skådespelerskan och humoristen Tatá Werneck som är gravid och behöver extra hjälp.</p>
      </details>
      <p> </p>
      <details>
        <summary>Läs hela serien om föräldraförsäkring 45 år</summary>
        <p>
          <b>Del 1</b>
        </p>
        <p><a href="https://www.dn.se/ekonomi/pappaledig-1975-kollegor-sa-att-jag-kunde-fa-sparken/">Kollegor sa jag kunde få sparken</a> </p>
        <p><a href="https://www.dn.se/ekonomi/pappaledig-1975-kollegor-sa-att-jag-kunde-fa-sparken/">Föräldrapenningen blev världsnyhet</a> </p>
        <p>
          <b>Del 2</b>
        </p>
        <p><a href="https://www.dn.se/ekonomi/franska-foraldrars-tuffa-pussel-med-barnen/">Franska föräldrars tuffa pussel</a> </p>
        <p>
          <b>Del 3</b>
        </p>
        <p><a href="https://www.dn.se/ekonomi/i-kina-skots-barnomsorgen-av-mor-och-farforaldrar/">I Kina får mor- och farföräldrana ta ansvar</a> </p>
      </details>
    </article>
  </body>
</html>