<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905127/vp-11-gouden-jonkies-bij-kortrijk-herboren-spelers-bij-gent-en-charleroi.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T13:00:00+00:00"/>
    <meta property="og:title" content="VP 11: Gouden jonkies bij Kortrijk, herboren spelers bij Gent en Charleroi"/>
    <meta property="og:description" content="De terugronde van de Jupiler Pro League is ingezet. We kregen een spannend en leuk voetbalweekend, met enkele interessante resultaten. Er waren ook verschillende uitblinkers. Dit is het VoetbalPrimeur.be elftal van de week!"/>
  </head>
  <body>
    <article>
      <h1>VP 11: Gouden jonkies bij Kortrijk, herboren spelers bij Gent en Charleroi</h1>
      <address>
        <time datetime="2019-11-25T13:00:00+00:00">25 Nov 2019, 13:00</time>
      </address>
      <p>
        <b>De terugronde van de Jupiler Pro League is ingezet. We kregen een spannend en leuk voetbalweekend, met enkele interessante resultaten. Er waren ook verschillende uitblinkers. Dit is het VoetbalPrimeur.be elftal van de week!</b>
      </p>
      <p><b>Gouden jonkies<br/></b>In doel is de keuze gevallen op <b>Adam Jakubech</b> van KV Kortrijk. De jonge doelman ving de blessure van Sebastien Bruzzese op en deed dat met verve. Jakubech heeft amper ervaring op het hoogste niveau, maar leek al meteen een versterking voor KVK. Met enkele goede reddingen (we herinneren ons vooral die op de poging van Nacer Chadli) hielp hij de Kortrijkzanen aan een puntje.</p>
      <p>Daarvoor staat nog een onervaren ploegmaat in de vorm van <b>Tuta</b>. De jonge Braziliaan debuteerde bij KV Kortrijk en wist meteen te overtuigen. Yves Vanderhaeghe lijkt er achterin alvast een goede optie bij te hebben. Tuta wordt bijgestaan door een andere jongeling: <b>Alexis Gamboa</b>. De twintigjarige Costa Ricaan verving de afwezige Vukotic bij Waasland-Beveren en bewees ook meteen dat hij meer speeltijd verdient dan zijn 114 minuten dit seizoen.</p>
      <p><b>Aanvallende flanken</b><br/>Op de flanken kiezen we voor <b>Joakim Maehle</b> en <b>Gideon Mensah</b>. Onder Hannes Wolf lijkt Maehle weer klaar om te te blinken als vanouds. Een nieuw tactisch systeem, dat gegoten zit voor de Deen. Bij Zulte Waregem kan men de laatste weken steeds vaker rekenen op een sterke Mensah. Dat was ook afgelopen weekend weer het geval.</p>
      <p><b>Herboren<br/></b>KAA Gent kan op het middenveld dan weer rekenen op <b>Sven Kums</b>. De middenvelder voetbalt weer zoals vanouds en bewees ook tegen Antwerp een belangrijke rol te spelen op het middenveld van Gent. Kums herboren, <b>Damien Marcq</b> ook. De Fransman was dé surprise du chef bij Zulte Waregem en bewees meteen dat hij meer speeltijd moet krijgen.</p>
      <p>Dat duo wordt bijgestaan door <b>Ali Gholizadeh</b>. De Iraniër speelde een bijzonder sterke partij tegen STVV en hielp samen met landgenoot Kaveh Rezaei Charleroi aan de drie punten.</p>
      <p>Die landgenoot <b>Rezaei</b> krijgt dan ook een plekje in ons elftal. Met twee doelpunten tegen STVV lijkt de Iraanse spits stilaan herboren in onze competitie. Bij Club Brugge kon hij nooit echt overtuigen, dat doet hij nu weer wel.</p>
      <p><b>Club Brugge en Gent<br/></b>Rezaei moest dan ook concurreren met <b>Siebe Schrijvers</b>, die deze week een plekje krijgt in ons elftal. De aanvaller krijgt steeds meer kansen bij Club Brugge en bedankt ook telkens voor het vertrouwen. Tegen KV Oostende was hij nog goed voor een doelpunt. Naast Schrijvers en Rezaei zetten we dan ook nog <b>Roman Yaremchuk,</b> die aan zijn seizoen van de grote doorbraak bezig is. De Oekraïner zorgde voor het openingsdoelpunt tegen Antwerp en is voorin bij de Buffalo's stilaan onmisbaar geworden.</p>
      <figure>
        <embed-post data-src="https://www.instagram.com/p/B5SYgzDhdqp" data-service="Instagram"/>
      </figure>
    </article>
  </body>
</html>