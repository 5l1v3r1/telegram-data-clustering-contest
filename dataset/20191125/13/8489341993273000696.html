<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807445/%D8%B7%D8%B1%D8%AD-%D8%AC%D8%A7%D9%85%D8%B9-%D8%AE%D8%A7%D9%86%D9%88%D8%A7%D8%AF%D9%87-%D9%88-%D8%A7%D8%B2%D8%AF%D9%88%D8%A7%D8%AC-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T13:44:00+00:00"/>
    <meta property="og:title" content="حجت الاسلام رستمی: طرح جامع خانواده و ازدواج رونمایی می‌شود"/>
    <meta property="og:description" content="رئیس نهاد نمایندگی مقام معظم رهبری در دانشگاه‌ها از تهیه و تدوین طرح جامع خانواده و ازدواج به‌ منظور رفع موانع ازدواج دانشجویان خبر داد."/>
  </head>
  <body>
    <article>
      <h1>حجت الاسلام رستمی: طرح جامع خانواده و ازدواج رونمایی می‌شود</h1>
      <h2>رئیس نهاد نمایندگی مقام معظم رهبری در دانشگاه‌ها از تهیه و تدوین طرح جامع خانواده و ازدواج به‌ منظور رفع موانع ازدواج دانشجویان خبر داد.</h2>
      <address>
        <time datetime="2019-11-25T13:44:00+00:00">25 Nov 2019, 13:44</time>
      </address>
      <p>به گزارش گروه دانشگاه خبرگزاری دانشجو، به نقل از نهاد نمایندگی مقام معظم رهبری در دانشگاه‌ها، حجت‌الاسلام مصطفی رستمی، رئیس نهاد نمایندگی مقام معظم رهبری در دانشگاه‌ها در برنامه زنده تلویزیونی «سلام صبح بخیر» شبکه سه با اشاره به آغاز ثبت‌نام بیست و سومین دوره ازدواج دانشجویی گفت: همه زوج‌های دانشجو که تاریخ عقد آنان از اول فروردین ۹۷ تا پایان آذرماه ۹۸ باشد، می‌توانند برای شرکت در مراسم ازدواج دانشجویی در مشهد مقدس ثبت‌نام کنند.<br/><br/>وی در ادامه به عوامل موثر در افزایش استقبال دانشجویان از ازدواج همزمان با تحصیل اشاره و تصریح کرد: در این زمینه گاهی موانع اقتصادی مانند مشکل مسکن و درآمد وجود دارد و گاهی موانع ذهنی از جمله تصورات نادرست دانشجویان یا خانواده‌ها از تشکیل زندگی، که نهاد نمایندگی رهبری در تلاش است با ارائه برنامه جامع خانواده و ازدواج که به زودی رونمایی می‌شود، گامی جهت رفع این موانع و فرهنگ‌سازی هرچه بیشتر ازدواج دانشجویی بردارد.<br/><br/>حجت‌الاسلام رستمی افزود: در عین حال باتوجه به اینکه نیمی از طلاق‌ها در ۵ سال نخست زندگی اتفاق می‌افتد، درصدد برنامه‌ریزی جهت تداوم ارتباط با دانشجویان به‌منظور انتقال آموزش‌ها و مهارت‌های زندگی و کاهش اختلافات همسران در این بازه زمانی حساس هستیم.<br/><br/>رئیس نهاد نمایندگی مقام معظم رهبری در دانشگاه‌ها، تشرف دانشجویان به حرم مطهر امام رضا (ع) و پیمان بستن در محضر ایشان را از برکات برنامه ازدواج‌های دانشجویی عنوان و اظهار کرد: طبق پژوهش‌های انجام شده، آمار طلاق در ازدواج‌های دانشجویی با فاصله قابل توجه نسبت به سایر ازدواج‌ها، کمتر از ۶درصد است.<br/><br/>وی درباره هدایای ازدواج دانشجویی یادآور شد: اصل برنامه ازدواج دانشجویی (طرح ملی همسفر تا بهشت)، سفر سه‌روزه به مشهد مقدس است، لذا اهدای هدایا روال ثابت ندارد و بسته به امکانات دانشگاه‌ها و همکاری دستگاه‌های دیگر هر استان، حذف یا اضافه می‌شود.<br/><br/>گفتنی است، بیست و سومین دوره ازدواج دانشجویی (طرح ملی همسفر تا بهشت) از اول دی تا پایان اسفندماه سال جاری در مشهد مقدس برگزار می‌شود. علاقه‌مندان می‌توانند تا پایان آذرماه از طریق سایت اینترنتی ezdevaj.nahad.ir یا مراجعه حضوری به دفاتر نهاد نمایندگی مقام معظم رهبری در دانشگاه‌ها و یا امور فرهنگی دانشگاه‌ها برای شرکت در این برنامه ثبت‌نام کنند.</p>
    </article>
  </body>
</html>