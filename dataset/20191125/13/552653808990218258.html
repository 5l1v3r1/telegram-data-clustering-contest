<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058338_mar-tobb-mint-150-ezren-toltottek-ki-a-titkos-klimakonzultaciot-pedig-a-kormanyt-egyaltalan-nem-erdekli-az-emberek-velemenye"/>
    <meta property="og:site_name" content="Népszava"/>
    <meta property="article:published_time" content="2019-11-25T13:17:00+00:00"/>
    <meta property="og:title" content="Már több mint 150 ezren töltötték ki a titkos klímakonzultációt, pedig a kormányt egyáltalán nem érdekli az emberek véleménye"/>
    <meta property="og:description" content="Míg nálunk egy hét állt a kérdőív kitöltésére, Ausztriában például egy hónapot hagytak az állampolgároknak."/>
  </head>
  <body>
    <article>
      <h1>Már több mint 150 ezren töltötték ki a titkos klímakonzultációt, pedig a kormányt egyáltalán nem érdekli az emberek véleménye</h1>
      <address><time datetime="2019-11-25T13:17:00+00:00">25 Nov 2019, 13:17</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Míg nálunk egy hét állt a kérdőív kitöltésére, Ausztriában például egy hónapot hagytak az állampolgároknak.</b>
      </p>
      <p>Hétfőig több mint 150 ezren töltötték ki a kormány hosszú távú <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol">klímavédelemről szóló konzultációját</a>, értesült több forrásból az <a href="https://index.hu/belfold/2019/11/25/klimavaltozas_konzultacio_klimavedelem_klimasemlegesseg/">Index</a>. Ez különösen annak fényében meglepően magas szám, hogy a kormány finoman szólva is csak úgy tessék-lássék oldotta meg a feladatot, amit az Európai Uniótól kapott:</p>
      <blockquote>a "nemzeti konzultációkra" máskor milliárdokat költő kormány most egy a Google ingyenes felületén összedobott űrlappal tisztelte meg a választópolgárokat, ráadásul annak létéről jóformán csak a kormány.hu oldalán lehetett értesülni.</blockquote>
      <p>Egészen addig, amíg egy véletlennek köszönhetően fel nem kapta a kérdőív hírét a sajtó - erről a Népszava <a href="https://nepszava.hu/3058243_a-kormany-szerint-a-klimavedelmi-kerdoiv-nem-nemzeti-konzultacio-hanem-brusszel">itt ír bővebben</a>. </p>
      <p>Míg nálunk egy hét állt a kérdőív kitöltésére, Ausztriában egy hónapot hagytak az állampolgároknak. Nálunk semmilyen kormányzati hírverést nem kapott a konzultáció, Németországban 2,5 millió eurót költöttek arra, hogy olyanok is elmondják a klímaváltozásról a véleményüket, akiket alapból nem érdekelt a téma.  </p>
      <p>Hollik István azért igyekezett lehűteni a kedélyeket.  Az Inforádióban nagyjából azt mondta, hogy a kormányt egyáltalán nem érdekli az emberek véleménye. Ez ugyanis nem egy nemzeti konzultáció, hanem egy "Brüsszel által előírt tájékoztatási forma". Ha a kormány klímaügyben vagy bármilyen más ügyben nemzeti konzultációt akar folytatni, akkor azt a szokásos módon fogja megtenni - közölte</p>
      <p>Arra a kérdésre, hogy ezt a társadalmi konzultációt miért dugták el a honlapon, a kormányszóvivő azt mondta, hogy„ennek nem az a célja, hogy az emberek átfogó véleményét megtudja a kormány, hanem egy Brüsszel által előírt kötelezettség, amelynek a kormány eleget tesz”.</p>
      <table bordered="">
        <tr>
          <th>Áder nem árulta el, kitöltötte-e</th>
        </tr>
        <tr>
          <td>Az Index múlt pénteken megkérdezte a gyakorta zöld politikus, illetve klímavédő szerepben tetszelgő Áder János köztársasági elnököt is, hogy mikor értesült a konzultációról, kitöltötte-e a kérdőívet, népszerűsítette-e valahol, illetve mi a véleménye arról, hogy a kormány nem tájékoztatta erről a lakosságot. Az államfő, aki korábban <a href="https://nepszava.hu/1069099_ader-uzlet-lehet-a-klimavedelem">üzleti lehetőségként tálalta a klímakatasztrófát</a>, erre a megkeresésre nem válaszolt.</td>
        </tr>
      </table>
    </article>
  </body>
</html>