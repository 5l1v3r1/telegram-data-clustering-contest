<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359589"/>
    <meta property="og:site_name" content="СРБИЈА - РТРС"/>
    <meta property="article:published_time" content="2019-11-25T13:20:00+00:00"/>
    <meta property="og:title" content="РТВ у новој згради вриједној 27 милиона евра"/>
    <meta property="og:description" content="Завршена је изградња нове зграде Радио-телевизије Војводине у Новом Саду, инвестиције вриједне укупно 3,2 милијарде динара /око 27 милиона евра/ и током дана би требало да буде пуштен први радио-телевизијски сигнал из новог објекта."/>
  </head>
  <body>
    <article>
      <h1>РТВ у новој згради вриједној 27 милиона евра</h1>
      <address>
        <time datetime="2019-11-25T13:20:00+00:00">25 Nov 2019, 13:20</time>
      </address>
      <p>
        <i>Завршена је изградња нове зграде Радио-телевизије Војводине у Новом Саду, инвестиције вриједне укупно 3,2 милијарде динара /око 27 милиона евра/ и током дана би требало да буде пуштен први радио-телевизијски сигнал из новог објекта.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152031.jpg"/>
        <figcaption>РТВ Војводина (фото: Покрајинска влада Војводине)</figcaption>
      </figure>
      <p>Градња нове зграде РТВ-а завршена је четири и по мјесеца прије уговорених рокова, а средства за овај пројекат обезбиједиле су Влада Србије и Покрајинска влада.</p>
      <p>У току је набавка најсавременије радио-телевизијске опреме вриједне 569 милиона динара /око 4,8 милиона евра/, за шта ће средства обезбиједити Покрајинска влада и Министарство културе и информисања Србије, саопштено је из Бироа Покрајинске владе за односе са јавношћу.</p>
      <p>Град Нови Сад издвојио је средства за партерно уређење и комунално опремање нове зграде РТВ-а која се налази на Мишелуку, дијелу Новог Сада, на десној, сремској обали Дунава.</p>
      <p>Објекат се простире на 17.350 метара квадратних бруто површине, а емитоваће се програм на српском језику и 15 језика националних мањина.</p>
      <p>Изградња нове зграде започета је у августу 2017. године.</p>
      <p>Претходно је морало да се сруши и уклони готово 26.000 метара кубних остатака старе зграде срушене током НАТО бомбардовања 1999. године.</p>
    </article>
  </body>
</html>