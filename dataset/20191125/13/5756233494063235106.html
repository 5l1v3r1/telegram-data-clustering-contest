<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623329/%D8%A2%DB%8C%D8%A7-%D9%85%D8%AD%D8%A7%D9%81%D8%B8-%D8%B4%D8%A7%D9%87-%D8%B3%D8%B9%D9%88%D8%AF%DB%8C-%D9%82%D8%B5%D8%AF-%D8%AA%D8%B1%D9%88%D8%B1-%D8%A8%D9%86-%D8%B3%D9%84%D9%85%D8%A7%D9%86-%D8%B1%D8%A7-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T13:28:00+00:00"/>
    <meta property="og:title" content="آیا محافظ شاه سعودی قصد ترور بن سلمان را داشت؟"/>
    <meta property="og:description" content="یک حساب توئیتری مخالف دولت سعودی مدعی شده که قتل «عبدالعزیز الفغم» محافظ شاه سعودی، در اثنای عملیات ترور بن سلمان رخ داده است."/>
  </head>
  <body>
    <article>
      <h1>آیا محافظ شاه سعودی قصد ترور بن سلمان را داشت؟</h1>
      <address>
        <time datetime="2019-11-25T13:28:00+00:00">25 Nov 2019, 13:28</time>
      </address>
      <p>
        <i>یک حساب توئیتری مخالف دولت سعودی مدعی شده که قتل «عبدالعزیز الفغم» محافظ شاه سعودی، در اثنای عملیات ترور بن سلمان رخ داده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ماجراها و روایات مختلف از مرگ مشکوک «عبدالعزیز الفغم» محافظ شاه سعودی در ششم مهر گذشته هنوز تمام نشده و تا کنون بسیاری از اشخاص مخالف دولت سعودی در درستی روایت رسمی تشکیک کرده‌اند.</p>
      <p>طبق روایت رسمی، «عبدالعزیز الفغم» به دست فردی به نام «ممدوح آل علی» و در پی یک نزاع در شهر جده کشته شده است. فرد ضارب نیز همان شب به دست نیروهای امنیتی کشته شد. بسیاری از کاربران فضای مجازی همان زمان کشته شدن سریع فرد ضارب را مشکوک قلمداد کرده و نوشتند که شاید دولت سعودی خواسته با کشتن وی حقایقی را کتمان کند.</p>
      <p>این بار حساب کاربری «العهد الجدید» در توئیتر که به افشاگری از مسائل درونی خاندان سعودی می‌پردازد، روایت عجیبی را مدعی شده و نوشته که محافظ شاه سعودی و نزدیک‌ترین فرد به وی قصد ترور «محمد بن سلمان» را داشته است.</p>
      <p>العهد الجدید در چند پست توئیتری ابتدا به روایت‌های مختلف اشاره کرد و نوشت:</p>
      <p>۱- حادثه در قصر «السلام» و نه در خانه دوست الفغم رخ داده است</p>
      <p>۲- ممدوح هیچ ارتباطی به قتل الفغم ندارد بله هر دو کشته شده‌اند</p>
      <p>۳-به غیر الفغم و ممدوح، چندین افسر دیگر نیز زخمی شده‌اند.</p>
      <p>۴- الفغم پیش از کشته شدنش، برکنار نشده بود.</p>
      <p>پس از این مقدمه، العهد الجدید، به بیان روایت خود پرداخت و نوشت که «عبدالعزیز الفغم» و «ممدوح آل علی» به همراه ۱۱ افسر دیگر برای ترور «محمد بن سلمان» نقشه کشیده بودند؛ اما نیروهای «بلک واتر» پیش از اجرایی شدن نقشه توانستند، عملیات را ناکام گذاشته و «عبدالعزیز الفغم» و «ممدوح آل علی» را کشته و باقی افسران را زخمی کنند.</p>
      <p>او افزود: الفغم و تیمش توانستند کمربند امنیتی اول را رد کرده و پیش از رسیدن به کمربند امنیتی دوم با نیروهای «بلک واتر» درگیر شدند. به محمد بن سلمان آسیبی وارد نشد اما صدای شلیک برای ترساندن وی کافی بود.</p>
      <p>العهد الجدید سپس نوشت که اطلاعات بیشتری از عملیات البته نا موفق ترور افشا و تلاش خواهد کرد که بدین سؤالات پاسخ دهد که چرا شخصی چون الفغم در صدد قتل بن سلمان بوده است؟ سرنوشت کسانی که دستگیر شدند چه خواهد شد؟ هماهنگی برای عملیات چگونه صورت گرفت و به صورتی لو رفت؟ و اینکه چرا شایعه برکناری الفغم چند روز پیش از کشته شدنش منتشر شد؟</p>
      <p>ادعای این حساب توئیتری مبنی بر کشته شدن الفغم به دست نیروهای «بلک واتر» که یک شرکت امنیتی خصوصی آمریکایی است، در حالی مطرح می‌شود که «محمد المسعری» معارض سعودی مقیم لندن پنج ماه پیش از کشته شین الفغم نوشته بود: «ای عبدالعزیز الفغم... فردا روزی محمد بن سلمان سر تو و گروه تو را زیر آب خواهد کرد و به جای شما گروهی از عناصر بلک واتر کلمبیایی را جایگزین خواهد کرد.»</p>
    </article>
  </body>
</html>