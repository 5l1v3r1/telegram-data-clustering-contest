<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/region/268380.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-25T13:25:00+00:00"/>
    <meta property="og:title" content="Перший інноваційний форум у Чернігові розкрив потенціал краю"/>
    <meta property="og:description" content="Регіональний інноваційний форум «Формування ефективної інноваційної екосистеми як складової інвестиційного розвитку регіону» відбувся у Чернігові 22 листопада вперше. Тут були представники обласної влади, автори 14 проектів, поданих на перший обласний конкурс «Краща інноваційна розробка регіону», інвестори, підприємці, новатори, науковці. Вони обмінювалися інформацією і досвідом, презентували інноваційні рішення, встановлювали контакти для співпраці."/>
  </head>
  <body>
    <article>
      <h1>Перший інноваційний форум у Чернігові розкрив потенціал краю</h1>
      <address><time datetime="2019-11-25T13:25:00+00:00">25 Nov 2019, 13:25</time> by <a rel="author">Любов Потапенко</a></address>
      <p>
        <b>Регіональний інноваційний форум «Формування ефективної інноваційної екосистеми як складової інвестиційного розвитку регіону» відбувся у Чернігові 22 листопада вперше. Тут були представники обласної влади, автори 14 проектів, поданих на перший обласний конкурс «Краща інноваційна розробка регіону», інвестори, підприємці, новатори, науковці. Вони обмінювалися інформацією і досвідом, презентували інноваційні рішення, встановлювали контакти для співпраці.</b>
      </p>
      <p>Тим, хто прагне втілити в життя свої розробки з допомогою інвесторів і грантових коштів, роз’яснення давали гості зі столиці – заступник голови правління Державної інноваційної фінансово-кредитної установи Яна Підлісна, менеджер Українського фонду стартапів Тарас Думенко, представники Центру підтримки технологій та інновацій (TISC). З метою підтримки місцевих винахідників і науковців напередодні інноваційного форуму в Чернігівському національному технологічному університеті відкрили представництво TISC.</p>
      <p>Кшиштоф Сівек – радник міністра економічного розвитку Польщі – також поділився з чернігівцями досвідом своєї країни в пошуку інвесторів для втілення в життя інноваційних проектів.</p>
      <p>Пожежно-рятувальний автомобіль – автоцистерна, біологічний препарат для підвищення продуктивності рослин без використання хімічних засобів, електрорезонансний спосіб визначення вмісту поживних речовин у грунті – ці три розробки конкурсною комісією визнані найкращими.</p>
      <p>На втілення задуму про пожежно-рятувальний автомобіль нового зразка розробники – заступник головного конструктора прилуцької компанії «Пожмашина» Євгеній Борисевич, Наталія Угненко, Олександр Вересоча і Юрій Сологуб – витратили півроку. Аналогів у цього автомобіля немає – він може замінити три звичайні пожежні машини. Модель нині використовується в одній зі столичних пожежних частин. Ця розробка зайняла перше місце в першому регіональному інноваційному конкурсі.</p>
      <p>Чернігівські науковці Інституту сільськогосподарської мікробіології та агропромислового виробництва Національної академії аграрних наук України представили на конкурс біологічний препарат «Хетомік» для підвищення продуктивності сільськогосподарських рослин та їх захисту від збудників хвороб і шкідників. Біопрепарат уже пройшов випробування і показав хороші результати – він повністю замінює традиційні хімічні засоби захисту рослин. Перевага цього засобу в тому, що він має тривалу дію і не викликає шкідливих наслідків, до яких призводить застосування хімічних речовин. Загалом біопрепарати сприяють вирощуванню екологічно чистої сільськогосподарської продукції. Розробники препарату «Хетомік» – Євгеній Копилов і Станіслав Надкерничний. Ця новинка посіла на конкурсі друге місце.</p>
      <p>Третє місце конкурсна комісія віддала інноваторам Ніжинського агротехнічного інституту Василю Лукачу, Анатолію Кушніренку, Олегу Москаленку і Сергію Циганкову. Вони розробили технологію визначення електрорезонансним способом вмісту калійних і нітрогенвмісних поживних речовин у грунті, що сприяє підвищенню ефективності сільгоспвиробництва й оптимальному використанню мінеральних добрив. Цей спосіб можна застосовувати при розробці автоматизованого збору інформації про вміст поживних речовин у грунті, при визначенні якості нітрогенвмісних добрив та при диференційованому внесенні міндобрив, що сприяє поліпшенню стану довкілля.</p>
      <p>Представники Департаменту економічного розвитку і сільського господарства Чернігівської обласної державної адміністрації пояснили: конкурс «Краща інноваційна розробка регіону» започаткували восени цього року. Його мета – підтримати інноваційно активні підприємства області, фізичних осіб-новаторів, науковців, студентів. Конкурс об’єднав і теоретиків, і практиків. Організатори сподіваються, що наступного року учасників побільшає.</p>
      <p>Голова Чернігівської обласної державної адміністрації Андрій Прокопенко привітав учасників зібрання і подякував усім, хто подавав свої розробки на конкурс. Зокрема, він сказав: «На Чернігівщині є великий потенціал для генерування інноваційних ідей, які потребують розвитку та фінансування. Тут діють 14 наукових установ і майже 700 наукових працівників. Я ознайомився з поданими на конкурс ідеями, вони мені подобаються – супер. Кожна з цих ідей приведе нашу область до успіху. І в майбутньому це сприятиме економічному зростанню нашого регіону».</p>
      <figure>
        <img src="http://newvv.net/images/stories/2019_11_22_innovation_forum_chernihiv%20(9).JPG"/>
      </figure>
      <p>На форумі підписали меморандум про співпрацю між Державною інноваційною фінансово-кредитною установою і Чернігівською обласною державною адміністрацією для активізації інноваційно-інвестиційного розвитку краю. А також відбулося нагородження всіх учасників конкурсу «Краща інноваційна розробка регіону».</p>
      <figure>
        <img src="http://newvv.net/images/stories/2019_11_22_innovation_forum_chernihiv%20(24).JPG"/>
      </figure>
      <figure>
        <img src="http://newvv.net/images/stories/2019_11_22_innovation_forum_chernihiv%20(29).JPG"/>
      </figure>
      <figure>
        <img src="http://newvv.net/images/stories/2019_11_22_innovation_forum_chernihiv%20(37).JPG"/>
      </figure>
      <figure>
        <img src="http://newvv.net/images/stories/2019_11_22_innovation_forum_chernihiv%20(43).JPG"/>
      </figure>
      <p>* * *</p>
      <p>Організатори першого регіонального інноваційного форумі в Чернігові: Чернігівська обласна державна адміністрація, Державна інноваційна фінансово-кредитна установа, Агенція регіонального розвитку Чернігівської області, Чернігівський національний технологічний університет.</p>
    </article>
  </body>
</html>