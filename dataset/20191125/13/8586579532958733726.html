<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/selfieler-estetige-talebi-artiriyor-mu-257853h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T13:41:00+00:00"/>
    <meta property="og:title" content="Selfieler estetiğe talebi artırıyor mu?"/>
    <meta property="og:description" content="Burun estetiğindeki artışın tek nedeninin estetik kaygılar olmadığını dile getiren KBB Uzmanı Doç. Dr. Öner Çelik, burun cerrahisi ile ilgili selfie fotoğraflarının estetiği artırdığını belirtti."/>
  </head>
  <body>
    <article>
      <h1>Selfieler estetiğe talebi artırıyor mu?</h1>
      <address><time datetime="2019-11-25T13:41:00+00:00">25 Nov 2019, 13:41</time> by <a rel="author">Yeni Çağ Gazetesi</a></address>
      <p>
        <b>Burun estetiğindeki artışın tek nedeninin estetik kaygılar olmadığını dile getiren KBB Uzmanı Doç. Dr. Öner Çelik, burun cerrahisi ile ilgili selfie fotoğraflarının estetiği artırdığını belirtti.</b>
      </p>
      <p>Özellikle akıllı telefonların hayatımıza girmesinden sonra pek çok kişide estetik kaygılarla beraber estetik ameliyat sıklığının arttığına dikkat çeken Maltepe Üniversitesi Tıp Fakültesi Kulak Burun Boğaz Anabilim Dalı Başkanı Doç. Dr. Öner Çelik, selfie merakının insanların yüzünü fark etmesine ve bir takım deformeleri görmesine neden olduğunu söyledi. Nefes almayı kolaylaştıran deviasyon ameliyatlarındaki oranların da yükselince, cerrahi başarı Türkiye’yi dünya çapında burun ameliyatlarının yıldızı haline getirdiğine dikkat çeken Çelik, “Toplumda çok sık görülen bir rahatsızlık olmasına karşın birçok kişinin horlama ve baş ağrıları ortaya çıkıncaya kadar deviasyon sorununun farkına varamıyorlar” dedi.</p>
      <p>
        <b>“SELFİE MERAKI İNSANLARIN YÜZÜNÜ FARK ETMESİNİ SAĞLADI”</b>
      </p>
      <p>Selfieler’den (özçekim) sonra çok kişide estetik kaygılarla beraber estetik ameliyat sıklığının arttığına dikkat çeken Doç. Dr. Çelik, bu süreci şöyle anlattı:</p>
      <p>“Selfie merakı insanların yüzünü fark etmesine ve bir takım deformeleri görmesine neden oldu. ‘Benim burnumun kanadı şöyle’, ‘Burnumun üstü böyle görünüyor’, ‘Profilden çekince burnum iyi görünmüyor’ gibi değerlendirmeler yapılmaya başlandı. Son yıllarda estetik ameliyatların patlama yapmasının nedeni ‘selfie’ler... Sadece Türkiye’de değil dünyanın her yerinde böyle. Türkiye’ye de yurtdışından gelen pek çok hastamız var. Kanada’dan, ABD’den, Arap ülkeleri ve İsrail’den çok hasta estetik için bize geliyor.”</p>
      <related>
        <a href="https://www.yenicaggazetesi.com.tr/akilli-telefonlarda-buyuk-risk-257352h.htm"/>
        <a href="https://www.yenicaggazetesi.com.tr/samsung-ve-huawei-koltugunu-korudu-256509h.htm"/>
        <a href="https://www.yenicaggazetesi.com.tr/en-cok-akilli-telefon-satan-firmalar-belli-oldu-bakin-kac-adet-satilmis-255875h.htm"/>
        <a href="https://www.yenicaggazetesi.com.tr/google-pixelin-bu-ozelligi-hayati-kolaylastiriyor-254727h.htm"/>
      </related>
    </article>
  </body>
</html>