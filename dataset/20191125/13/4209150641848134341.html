<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/okolina/Novi-maksimumi-gasova-s-efektom-staklene-baste/570387?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T13:30:00+00:00"/>
    <meta property="og:title" content="Novi maksimumi gasova s efektom staklene bašte"/>
    <meta property="og:description" content="Atmosferske koncentracije ugljen-dioksida i drugih gasova sa efektom staklene bašte dostigle su nove maksimume u 2018. godini."/>
  </head>
  <body>
    <article>
      <h1>Novi maksimumi gasova s efektom staklene bašte</h1>
      <address><time datetime="2019-11-25T13:30:00+00:00">25 Nov 2019, 13:30</time> by <a rel="author">Tanjug</a></address>
      <p>Atmosferske koncentracije ugljen-dioksida i drugih gasova sa efektom staklene bašte dostigle su nove maksimume u 2018. godini.</p>
      <p>Svjetska meteorološka organizacija (WMO) saopštila je da je porast CO<sub>2</sub> malo iznad prosječnog rasta zabilježenog tokom prethodne decenije, prenio je BBC.</p>
      <p>Nivoi drugih gasova sa efektom staklene bašte, poput metana i azot-oksida, takođe, su iznad prosječnih iznosa.</p>
      <p>Od 1990. godine zabilježeno je povećanje od 43 procenta gasova koji imaju efekat staklene bašte na klimu.</p>
      <p>U izvještaju WMO razmatra se koncentracija gasova s efektonom staklene bašte u atmosferi, a ne samo njihova emisija.</p>
      <p>Koristeći podatke stanica za praćenje na Arktiku i širom svijeta, istraživači navode da je koncentracija CO<sub>2</sub> u 2018. godini dostigla 407,8 ppm, što je više od 405,5 ppm godinu danas ranije.</p>
      <p>Ovo povećanje je iznad prosjeka u posljednjih 10 godina i iznosilo je 147 odsto u odnosu na "predindustrijski" nivo iz 1750. godine.</p>
      <p>WMO, takođe, bilježi koncentracije drugih gasova sa efektom staklene bašte, uključujući metan i azotni oksid.</p>
      <p>Oko 40 odsto metana koji se emituje u vazduh dolazi iz prirodnih izvora, kao što su močvarna područja, a 60 odsto iz ljudskih aktivnosti, uključujući stočarstvo, uzgoj riže i deponije.</p>
      <p>Metan je sada na 259 odsto preindustrijskog nivoa, a porast primijećen prošle godine bio je veći nego prosjek u posljednjih 10 godina.</p>
      <p>Azot-oksid emituje se iz prirodnih i ljudskih izvora, uključujući i one iz okeana i đubriva koji se upotrebljavaju u poljoprivredi.</p>
      <p>Prema WMO, on je sada na 123 odsto nivoa iz 1750. godine.</p>
      <p>Ono čime se bave naučnici jeste sveukupni uticaj zagrijavanja svih tih povećanih koncentracija.</p>
      <p>Poznat kao totalno zračenje, ovaj efekat je porastao za 43 odsto od 1990. i ne pokazuje znake zaustavljanja.</p>
    </article>
  </body>
</html>