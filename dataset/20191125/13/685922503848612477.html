<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474644"/>
    <meta property="og:site_name" content="طرفداری"/>
    <meta property="article:published_time" content="2019-11-25T13:06:25+00:00"/>
    <meta property="og:title" content="دیبالا: با ساری از فوتبال لذت بیشتری می‌بریم؛ کریستیانو رونالدو و مسی دو قدم از سایرین جلوتر هستند؛ رابطه خیلی خوبی با آنها دارم"/>
    <meta property="og:description" content="طرفداری - پائولو دیبالا در مقایسه با فصل گذشته که در مجموع 10 گل به ثمر رساند، در این فصل تا به اینجا 6 گل به ثمر رسانده و البته در بعضی از بازی ها نیز به میدان نرفته و یا بازیکن تعویضی بوده است. به نظر می رسد با مائوریتزیو ساری، او فرم خوب خود را دوباره پیدا کرده است. مهاجم آرژانتینی در گفتگو با El pais در این مورد گفت:"/>
  </head>
  <body>
    <article>
      <h1>دیبالا: با ساری از فوتبال لذت بیشتری می‌بریم؛ کریستیانو رونالدو و مسی دو قدم از سایرین جلوتر هستند؛ رابطه خیلی خوبی با آنها دارم</h1>
      <address><time datetime="2019-11-25T13:06:25+00:00">25 Nov 2019, 13:06</time> by <a rel="author" href="https://www.tarafdari.com/%D9%86%D9%88%DB%8C%D8%AF-%D9%85%D8%B9%D8%B5%D9%88%D9%85%DB%8C/264613" target="_blank">نوید معصومی</a></address>
      <pre>دیبالا از سبک تهاجمی ساری تمجید کرد و گفت آنها از بازی خود لذت بیشتری می برند؛ وی همچنین هم تیمی بودن با مسی و رونالدو را یک مزیت خواند که می تواند هر روز از آنها یاد بگیرد.</pre>
      <p><a href="https://www.tarafdari.com/"><b>طرفداری</b></a> - پائولو دیبالا در مقایسه با فصل گذشته که در مجموع 10 گل به ثمر رساند، در این فصل تا به اینجا 6 گل به ثمر رسانده و البته در بعضی از بازی ها نیز به میدان نرفته و یا بازیکن تعویضی بوده است. به نظر می رسد با مائوریتزیو ساری، او فرم خوب خود را دوباره پیدا کرده است. مهاجم آرژانتینی در گفتگو با <b>El pais</b> در این مورد گفت:</p>
      <blockquote>سبک هدایت تیم تغییر کرده است. سبک ساری و درک او از بازی کاملا متفاوت است. برای من و شاید حتی سایر مهاجمان تیم، بازی با این سبک لذتبخش تر است. ما بیشتر توپ را در اختیار داریم و شانس های گلزنی زیادی خلق می کنیم. این باعث می شود شما شانس گلزنی بیشتری داشته باشید و کارهای متفاوتی انجام دهید زیرا می دانید موقعیت های بیشتری خواهید داشت تا گل بزنید. با ساری یاد می گیرید سریع تر بازی کنید و تمام مدت حمله کنید. در بعضی از بازی ها ما 20 شانس گلزنی داریم. می توانید تصور کنید چنین چیزی برای یک مهاجم چه معنایی دارد.</blockquote>
      <p>در پیروزی 3-1 یوونتوس مقابل آتالانتا در غیبت کریستیانو رونالدو، پائولو دیبالا بار دیگر گلزنی کرد. او در تابستان در آستانه ترک تورین بود اما به ماندن اصرار ورزید:</p>
      <blockquote>احساس می کنم بازیکن مهمی برای تیم هستم. هواداران و هم تیمی ها به من احترام می گذارند اما حس رهبریت تیم را ندارم و سعی نمی کنم چنین باشد. یک رهبر باید چیزهای مثبت را به تیم منتقل کند. لازم نیست سر کسی داد بزنید یا از سایرین انتقاد کنید تا مورد احترام قرار بگیرید. باید بدانید چه زمانی با یک هم تیمی صحبت کنید. گاهی لازم نیست چیزی بگویید. برای مثال پاتریس اورا در این زمینه یک پدیده بود؛ یا بوفون که یک جنتلمن است و حتی حضور او در باشگاه تاثیرگذار است. مساله مهم این است که طبیعی برخورد کنید. بیهوده است که دیگران را مجبور کنید شما را دوست داشته باشند.</blockquote>
      <p>شما در تیم ملی هم تیمی مسی هستید و در باشگاه یوونتوس با کریستیانو رونالدو بازی می کنید.</p>
      <blockquote>دوستانم می گفتند تو در تیم ملی مسی را داری و حالا یوونتوس هم با کریستیانو رونالدو قرارداد امضا کرده است (به معنای اینکه جایی برای درخشش دیبالا نیست) اما من گفتم که آنها اشتباه می کردند. چه کسی نمی خواهد با بهترین ها بازی کند؟ هر روز می توانم بازی آنها را ببینم و یاد بگیرم.مادر مورد دو بازیکن پدیده صحبت می کنیم. دو بازیکنی که دو قدم از سایرین جلو هستند. رابطه خیلی خوبی با کریستیانو دارم. ما خیلی و گاهی طولانی با هم صحبت می کنیم. من با او در مورد یووه، تیم ملی و حتی مسائل غیرفوتبالی صحبت می کنم. با لئو هم همینطور است. رابطه من با او خیلی پیشرفت کرده است. گاهی بعد از ظهر را با هم می گذرانیم و با هم کسانی هستیم که در مورد بقیه جوک می سازیم.</blockquote>
      <p>یوونتوس باید این هفته مقابل اتلتیکو مادرید قرار بگیرد و دیبالا می داند هم وطنش دیگو سیمئونه باز هم کار را برای بیانکونری سخت خواهد کرد:</p>
      <blockquote>او در خانه و خارج از خانه متفاوت است. سال گذشته آنها در وندا متروپولیتانو خیلی خوب بازی کردند و اصلا دفاعی نبودند. آنها تیم خشنی هستند که برای هر تیمی می جنگند و روی دروازه ما هجوم آوردند. در بازی برگشت انتظار داشتیم دوباره همین را ببینیم اما اینطور نبود. تیم های دیگو سیمئونه خیلی خوب دفاع می کنند.</blockquote>
    </article>
  </body>
</html>