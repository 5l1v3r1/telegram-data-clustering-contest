<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23513325-submarin-plin-cocaina-fost-interceptat-largul-spaniei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T13:42:00+00:00"/>
    <meta property="og:title" content="​Un submarin plin cu cocaină a fost interceptat în largul Spaniei"/>
    <meta property="og:description" content="Un submarin care plecase din America de Sud și care conținea o cantitate &quot;importantă&quot; de cocaină a fost interceptat duminică în largul coastelor nord-vestice ale Spaniei, au anunțat"/>
  </head>
  <body>
    <article>
      <h1>​Un submarin plin cu cocaină a fost interceptat în largul Spaniei</h1>
      <address><time datetime="2019-11-25T13:42:00+00:00">25 Nov 2019, 13:42</time> by <a rel="author">R.M.</a></address>
      <p><b>Un submarin care plecase din America de Sud și care conținea o cantitate "importantă" de cocaină a fost interceptat duminică în largul coastelor nord-vestice ale Spaniei, au anunțat luni autoritățile spaniole, citate de AFP.<br/></b><br/>"Două persoane au fost arestate" în cadrul acestei operațiuni, la Cangas, în apropiere de granița portugheză, a precizat un purtător de cuvânt al poliției. Această regiune din nord-vestul Spaniei este una dintre porțile de intrare a drogurilor în Europa.<br/><br/>Potrivit unei surse apropiate anchetei, submarinul, cu o lungime de circa 20 de metri, provenea din America de Sud. "Nu este pentru prima oară dar nu vedem asta în fiecare zi", a comentat această sursă. <br/><br/>"Este foarte probabil ca nava să conțină mai multe tone (de cocaină) dar nu este decât o estimare", a afirmat o altă sursă, în condițiile în care presa spaniolă vorbește de peste 3 tone.<br/><br/>Acest mod de operare este mai frecvent pe continentul american unde, pe lângă avioane și nave rapide, cartelurile drogurilor, în special cele columbiene, folosesc submarine mai mult sau mai puțin elaborate pentru a transporta droguri spre Mexic și Statele Unite.<br/><br/>În septembrie, un submarin artizanal care transporta peste 5 tone de cocaină a fost interceptat în oceanul Pacific în largul Americii de Sud.</p>
    </article>
  </body>
</html>