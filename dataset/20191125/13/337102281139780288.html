<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%B1%D8%AF%D8%A7%D8%B1-%D8%A7%D8%B4%D8%AA%D8%B1%DB%8C-%D8%A7%D8%B2-%D8%B1%D8%B3%D8%A7%D9%86%D9%87-%D9%87%D8%A7-%D8%AE%D9%88%D8%A7%D8%B3%D8%AA-%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D8%AF%D8%B3%D8%AA%DA%AF%DB%8C%D8%B1%D8%B4%D8%AF%DA%AF%D8%A7%D9%86-%D8%B1%D8%A7-%D9%BE%D8%AE%D8%B4-%DA%A9%D9%86%D9%86%D8%AF-20191125/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-25T13:15:44+00:00"/>
    <meta property="og:title" content="سردار اشتری از رسانه ها خواست اعترافات دستگیرشدگان اخیر را پخش کنند"/>
    <meta property="og:description" content="فرماندۀ نیروی انتظامی جمهوری اسلامی ایران، سردار پاسدار حسین اشتری، صدا و سیما و کلیه رسانه های جمهوری اسلامی را موظف کرد که اعترافات افراد دستگیر شده در جریان تظاهرات و اعتراض های اخیر در ایران را پخش کنند. حسین اشتری گفت : &quot;خبر و فیلم افراد اصلی..."/>
  </head>
  <body>
    <article>
      <h1>سردار اشتری از رسانه ها خواست اعترافات دستگیرشدگان اخیر را پخش کنند</h1>
      <address><time datetime="2019-11-25T13:15:44+00:00">25 Nov 2019, 13:15</time> by <a rel="author">ناصر اعتمادی</a></address>
      <p>
        <b>فرماندۀ نیروی انتظامی جمهوری اسلامی ایران، سردار پاسدار حسین اشتری، صدا و سیما و کلیه رسانه های جمهوری اسلامی را موظف کرد که اعترافات افراد دستگیر شده در جریان تظاهرات و اعتراض های اخیر در ایران را پخش کنند. حسین اشتری گفت : "خبر و فیلم افراد اصلی دستگیر شده" در آنچه وی "اغتشاشات" اخیر نامید "بایستی از طریق رسانۀ ملی و کلیه رسانه ها پخش شود."</b>
      </p>
      <p>فرماندۀ نیروی انتظامی خطاب به کلیه "خبرگزاری ها، صدا و سیما، نشریات و شبکه های اجتماعی" گفت : شما موظف هستید "با تولید محتوای مناسب [...] نقش مقتدرانه پلیس را در برخورد با" ناراضیان "تشریح کنید" و همچنین "برای افراد و گروه های تاثیرگذار تبیین" کنید که "چه اتفاقی ممکن بود رخ بدهد" اگر پلیس با معترضان برخورد نمی کرد.</p>
      <p>فرماندۀ نیروی انتظامی سپس افزود : "نیروی انتظامی در حوادث اخیر خوب درخشید"، اما، "متاسفانه عده ای [...] که خود در صحنۀ عملیات [علیه معترضان] حضور نداشتند با زیر سئوال بردن اقدامات خوب ناجا امروز منتقد ما هستند"، در حالی که به گفتۀ حسین اشتری، علی خامنه ای، رهبر حکومت اسلامی ایران، "این اقدامات خوب را یک پیروزی برای نظام دانسته است."</p>
      <p>حسین اشتری نگفت که چه کسانی منتقد اقدامات نیروی انتظامی علیه تظاهرکنندگان بوده اند. در اظهاراتی جداگانه سردار پاسدار رمضان شریف، سخنگوی سپاه پاسداران، امروز بار دیگر تظاهرات مردم ناراضی در روزهای اخیر در ایران را به اسرائیل و آمریکا نسبت داد. دیروز یکشنبه سوم آذرماه جانشین فرماندۀ سپاه پاسداران، سردار علی فدوی، حتا مدعی شد که عده ای در میان خود تظاهرکنندگان مسلح به سلاح های کمری بوده و از فاصلۀ یک متری و گاه از روی بام ها به روی تظاهرکنندگان شلیک کرده اند.</p>
    </article>
  </body>
</html>