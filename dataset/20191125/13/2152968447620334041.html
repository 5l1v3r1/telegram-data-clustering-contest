<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T13:43:00+00:00"/>
    <meta property="og:title" content="Сензационна кражба: Отмъкнаха ценности за €1 млрд. от &quot;Грюнес Гевьолбе&quot; !"/>
    <meta property="og:description" content="Крадците са задигнали диаманти и накити | Dnes.bg"/>
  </head>
  <body>
    <article>
      <h1>Сензационна кражба: Отмъкнаха ценности за €1 млрд. от "Грюнес Гевьолбе" !</h1>
      <h2>Крадците са задигнали диаманти и накити</h2>
      <address><time datetime="2019-11-25T13:43:00+00:00">25 Nov 2019, 13:43</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252436-middle.jpg"/>
        </figure>
        <p>Снимка: Reuters</p>
        <p>1<a href="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734,image2#photo">2</a><a href="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734,image3#photo">3</a><a href="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734,image4#photo">4</a><a href="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734,image5#photo">5</a><a href="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734,image6#photo">6</a><a href="https://www.dnes.bg/world/2019/11/25/senzacionna-krajba-otmyknaha-cennosti-za-1-mlrd-ot-griunes-geviolbe.430734,image7#photo">7<br/></a>Скъпоценности с предполагаема стойност един милиард евро са били откраднати през изминалата нощ от музея "Грюнес Гевьолбе" в Дрезден. Сензационният грабеж е засегнал историческата част от колекцията, където се съхраняват бижута и други ювелирни изделия, както и особено ценни произведения на изкуството, пише <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">DW</a>.</p>
        <p>Според "Билд Цайтунг", плячката на крадците се състои главно от накити, диаманти и други скъпоценни камъни. Помещенията на музея са охраняват изключително строго, но "Билд" пише, че в 5 часа тази сутрин крадците са успели да прекъснат електрозахранването и да проникнат в музея, без да задействат алармените системи.</p>
        <p>Вестникът пише още, че една от контролните камери е заснела "много дребни на ръст" извършители, които се промъкнали вътре през един прозорец. Засега тези медийни информации не са потвърдени официално, а полицията не съобщава никакви подробности.</p>
        <p>Министър-председателят на провинция Саксония Михаел Кречмер, който веднага се отправи към местопрестъплението, заяви, че е потресен от това престъпление.</p>
        <p>Музеят "Грюнес Гевьолбе", който е нещо като съкровищница и дарохранителница, е създаден в периода 1723-1730 от саксонския курфюрст Август II Силни. Днес музеят има две различни колекции. Историческата се намира в партерните помещения на замъка, които са възстановени в оригиналния си вид.</p>
        <p>На горния етаж е новата част от колекцията, където са изложени отделни скъпоценни предмети. Една от най-важните скъпоценности на колекцията, "Зеленият диамант", в момента е изложена в нюйоркския музей "Метрополитън". Този 41-каратов диамант с необичаен естествен цвят, е бил украса за шапка.</p>
        <figure>
          <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
        </figure>
      </anchor>
    </article>
  </body>
</html>