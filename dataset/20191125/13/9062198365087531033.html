<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388252/kebaba-da-zam-geliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T13:46:00+00:00"/>
    <meta property="og:title" content="Kebaba da zam geliyor!"/>
    <meta property="og:description" content="2020 yılı ile birlikte gelecek yeni vergiler ve zamlar vatandaşı bir hayli zorlayacak. Bir zam haberi de Adana kebabından geliyor. Kuyruk yağının fiyatı son dönemde yüzde 100 arttı."/>
  </head>
  <body>
    <article>
      <h1>Kebaba da zam geliyor!</h1>
      <h2>2020 yılı ile birlikte gelecek yeni vergiler ve zamlar vatandaşı bir hayli zorlayacak. Bir zam haberi de Adana kebabından geliyor. Kuyruk yağının fiyatı son dönemde yüzde 100 arttı.</h2>
      <address>
        <time datetime="2019-11-25T13:46:00+00:00">25 Nov 2019, 13:46</time>
      </address>
      <p>Türkiye yeni yıla zam haberleriyle giriyor. Yeni vergiler ve zamlar yeni yılda vatandaşı bir hayli zorlayacak. Bir zam haberi de Adana kebabından gelecek. Adana kebabının olmazsa olmazlarından kuyruk yağının fiyatı son dönemde yaklaşık yüzde 100 zamlandı. Bu durum kebapçıların kârını da vurdu.</p>
      <p>Tüm Restoranlar, Lokantalar ve Tedarikçiler Derneği (TÜRES) Başkanı Ramazan Bingöl, kuyruk yağı fiyatlarının kalıcı olması halinde kebap fiyatlarına zam yapacaklarını belirtti.</p>
      <p>İstanbul Lokantacılar Odası Başkanı Sait Karabağlı, yaşanan artışın geçici olduğunu düşündüklerini belirtirken, Adana Kasaplar Odası Başkanı Murat Saruhan Yağmur kuyruk yağı fiyatlarında bir gerileme olmadığını söyledi.</p>
      <p>Sözcü'nün haberine göre kuyruk artışında yaşanan fiyat artışının kebapçıların kârını ciddi oranda azalttığını belirten Bingöl, “Biz henüz zam yapmadık ancak bu fiyatlar kalıcı olursa yapacağız. Kuyruk yağının fiyatı, et fiyatını geçti. Kebabın ham maddesi kuyruk yağıdır. 29 liralardan 53 liralara tırmandı. Bakanlığın bu duruma acilen bir çözüm bulması gerekir” dedi.</p>
      <p>İstanbul Lokantacılar Odası Başkanı Sait Karabağlı, “Fiyatlar maliyetlere göre belirleniyor. Artış kalıcı olursa fiyatlar üzerinde küçük dokunuşlar yapabiliriz. Şu an için bana bir zam talebi gelmedi” dedi.</p>
      <p>Adana Kasaplar Odası Başkanı Murat Saruhan Yağmur ise yaptığı açıklamada kuyruk yağı fiyatlarında bir gerilemenin söz konusu olmadığını belirtti. Fiyatlar hâlâ 50 TL seviyesinde bulunuyor.</p>
    </article>
  </body>
</html>