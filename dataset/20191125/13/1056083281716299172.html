<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402644/%D9%85%D8%A7%D8%AF%D8%A7%D9%85%DB%8C-%DA%A9%D9%87-%D9%85%D8%B1%D8%AF%D9%85-%D8%AF%D8%B1-%D8%B5%D8%AD%D9%86%D9%87-%D8%A8%D8%A7%D8%B4%D9%86%D8%AF-%D9%87%DB%8C%DA%86-%D9%82%D8%AF%D8%B1%D8%AA%DB%8C-%D9%86%D9%85%DB%8C-%D8%AA%D9%88%D8%A7%D9%86%D8%AF-%D8%A8%D9%87-%D9%86%D8%B8%D8%A7%D9%85-%D8%B6%D8%B1%D8%A8%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:28:16+00:00"/>
    <meta property="og:title" content="مادامی که مردم در صحنه باشند، هیچ قدرتی نمی‌تواند به نظام ضربه بزند"/>
    <meta property="og:description" content="ایسنا/کرمانشاه فرمانده سپاه نبی اکرم(ص) استان کرمانشاه گفت: در جریان ناآرامی‌های اخیر دشمنان برای ضربه زدن به نظام برنامه ریزی جدی کرده بودند که با هوشیاری مردم نتوانستند به اهداف شوم خود برای ضربه زدن به نظام برسند."/>
  </head>
  <body>
    <article>
      <h6 class="kicker">فرمانده سپاه نبی اکرم(ص) کرمانشاه:</h6>
      <h1>مادامی که مردم در صحنه باشند، هیچ قدرتی نمی‌تواند به نظام ضربه بزند</h1>
      <address><time datetime="2019-11-25T13:28:16+00:00">25 Nov 2019, 13:28</time> by <a rel="author">زهرا مرادی</a></address>
      <p>ایسنا/کرمانشاه فرمانده سپاه نبی اکرم(ص) استان کرمانشاه گفت: در جریان ناآرامی‌های اخیر دشمنان برای ضربه زدن به نظام برنامه ریزی جدی کرده بودند که با هوشیاری مردم نتوانستند به اهداف شوم خود برای ضربه زدن به نظام برسند.</p>
      <p>سردار بهمن ریحانی، امروز (چهارم آذر ) در آیین افتتاح ۱۰۰ واحد مسکونی ساخته شده توسط سپاه نبی اکرم(ص) کرمانشاه با مشارکت کمیته امداد برای مددجویان این نهاد، با بیان این‌که مردم ولایی ایران اسلامی در چهل سال پس از پیروزی انقلاب اسلامی همواره پای نظام ایستاده اند،  اظهار کرد: در حوادث بنزینی اخیر هم با وجود برخی بدسلیقگی‌ها به لحاظ شیوه و زمان اجرای طرح مدیریت مصرف سوخت که باعث اعتراض برخی از مردم شد، مردم بلافاصله خود را از صف اشرار جدا کردند.</p>
      <p>ریحانی اضافه کرد: این قدرت نظام به پشتوانه مردم بود که سبب شد تا چنین حادثه برنامه ریزی شده ای از سوی دشمنان در کمتر از ۴۸ ساعت مدیریت شود.</p>
      <p>فرمانده سپاه نبی اکرم (ص) استان کرمانشاه  سپس با تاکید بر اینکه امروز اقتدار ایران اسلامی به واسطه مردم و در کنار نظام بودن آنها است، گفت: تا زمانی که مردم در کنار نظام باشند هیچ قدرتی یارای ضربه زدن به نظام را ندارد، کما اینکه در جریانات اخیر هم دشمنان برای ضربه زدن به نظام برنامه ریزی جدی کرده بودند که با هوشیاری مردم نتوانستند به اهداف شوم خود برای ضربه زدن به نظام برسند.</p>
      <p>وی در ادامه نامگذاری هفته بسیج را ابتکار امام خمینی(ره) عنوان کرد و افزود: امروز ریشه‌های بسیج مستحکم شده و شاخ و برگ آن در جهان دیده می شود.</p>
      <p>ریحانی ادامه داد: امروز روح و تفکر بسیج در سراسر دنیا دیده می شود و شاهد صدور این تفکر در سراسر جهان هستیم.</p>
      <p>وی در ادامه با بیان اینکه یکی از عرصه های زیبای بسیج عرصه اجتماعی است، افزود: امروز اقدامات عمرانی بسیج در کشور شاخص است و نمونه آن را در افتتاح این ۱۰۰ واحد مسکونی شاهد هستیم.</p>
      <p>انتهای پیام</p>
    </article>
  </body>
</html>