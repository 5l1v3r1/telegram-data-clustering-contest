<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549941.html/%D8%AC%D9%88%D8%A7%D8%A8%DB%8C%D9%87-%D8%B4%D8%B1%DA%A9%D8%AA-%DA%AF%D8%A7%D8%B2-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="جوابیه شرکت گاز استان همدان"/>
    <meta property="og:description" content="شرکت گاز استان همدان در پی درج خبری مبنی بر &quot;بی برنامگی شرکت گاز برای مشترکان بی سواد&quot; این شرکت جوابیه ای ارسال کرده است."/>
  </head>
  <body>
    <article>
      <h1>جوابیه شرکت گاز استان همدان</h1>
      <address>
        <time datetime="2019-11-25T13:33:00+00:00">25 Nov 2019, 13:33</time>
      </address>
      <p>شرکت گاز استان همدان در پی درج خبری مبنی بر "بی برنامگی شرکت گاز برای مشترکان بی سواد" این شرکت جوابیه ای ارسال کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33549">عصر همدان</a>؛ پیرو درج خبری پیرامون بی برنامگی شرکت گاز برای مشترکین بی سواد و پرداختن به این موضوع که اجرای الکترونیکی این امر برای برخی از اقشار جامعه مشکل ساز خواهد بود ، جوابیه ای از سوی روابط عمومی شرکت گاز استان واصل گردید که به لحاظ رعایت امانت عیناً جهت اطلاع عموم مردم عزیز درج خواهد شد .</p>
      <p>ضمن تقدیر از انعکاس مشکلات موجود شهروندان عزیز در خصوص طرح حذف قبوض کاغذی گاز، مطالب زیر جهت اصلاح تیتر و اصل خبر مذکور به استحضار می رسد.</p>
      <p>۱- طرح حذف قبوض کاغذی رسالتی بزرگ در حوزه مسئولیت های اجتماعی شرکت گاز به شمار می رود و پیامد های بسیار مفید زیست محیطی و صرفه جویی در مصرف کاغذ خواهد داشت و به همین منظور سرلوحه کار این شرکت قرار گرفته است، که شایسته و بایسته است پیش از نقد نواقص احتمالی موجود، مورد تکریم و تشویق اصحاب محترم رسانه قرار بگیرد که متاسفانه در گزارش شما این مهم لحاظ نشده است.</p>
      <p>۲- فارغ از برداشت اشتباه از متن مصاحبه مد نظر و انتخاب تیتر غیر مرتبط برای آن، به نظر می رسد در «شرکت ملی گاز » ،« بی سواد » تنظیم این گزارش دقت کافی به عمل نیامده است؛ که الفاظی نظیر و… و نیز اشتباه در انعکاس مشخصات مدیر عامل گاز استان(عبدا… فتحیان به جای عبدا…فیاض ) استان موید این این مدعا می باشد.</p>
      <p>۳- هیچ گونه بی برنامگی در طرح حذف قبوض کاغذی گاز و صدور قبوض الکترونیک وجود ندارد و این طرح با برنامه ریزی دقیق از ابتدای آذرماه سال جاری آغاز گردیده و تا بحال با ایجاد فضای مناسب تبلیغی و فرهنگ سازی از جمله پخش تیزر و انیمیشن و … از طریق صدا و سیمای مرکز همدان، استفاده از تبلیغ بصری تابلوهای بیلبورد و عرشه پل ها و اتوبوس های شهری و نیز ارسال پیامک انبوه، با استقبال گسترده مشترکین مواجه شده است و تا کنون بیش از ۴۳۰٫۰۰۰ شماره توسط مشترکین در این سامانه ثبت شده است(حدود ۷۰ درصد) و این طرح به تدریج و برای آن دسته از مشترکینی که در این طرح شماره تماس ایشان ثبت شده است اجرا خواهد شد و در خصوص مابقی مشترکین که امکان بهره مندی از خدما ت الکترونیک را ندارند برنامه ریزی لازم جهت آموزش ایشان توسط کنتور خوانان و گازبانان شرکت گاز و در نهایت بهره برداری ایشان(مشترکین) از این طرح انجام گرفته است.</p>
      <p>در این راستا ارسال آزمایشی پیامک صورتحساب از ابتدای آذرماه و نیز چاپ و ارسال صورت حساب بصورت موازی به منظور مساعدت و اطمینان بخشی به مشترکین محترم در خصوص صحت صورت حساب های پیامکی صورت می گیرد.</p>
      <p>لذا با توجه به مطالب فوق الاشاره مستدعی است در خصوص اصلاح تیتر خبر مورد نظر اقدام مقتضی و فوری را معمول فرمایید.</p>
      <p>
        <b>و اما چند نکته در خصوص این جوابیه :</b>
      </p>
      <p>۱-بدون شک پایگاه خبری عصر همدان از مدافعان جدی حذف کاغذ و صرفه جویی در منابع ملی در این زمینه بوده و هست. اگر نیم نگاهی به بخش ابتدایی خبر داشته باشیم تبلیغ این موضوع با جزئیات در ابتدا ذکر شده است. کاش مسئول محترم روابط عمومی در کنار جوابیه تند و تیز خود، به این نکته نیز التفاتی می داشتند.</p>
      <p>۲- در خصوص درج نام مدیرعامل شرکت گاز استان نیز در بخشی از گزارش خبری به اشتباه عبدا… فتحیان ذکر شده که اصلاح می گردد ولی ادعای غیرکارشناسی بودن تیتر گزارش، ادعای صحیحی نیست. کاش مسئول محترم روابط عمومی زحمت می کشیدند و به صورت شفاف طرح و برنامه شرکت گاز برای مردم بی سواد یا کم سواد یا مناطق محروم را ذکر می کردند. در این بخش با کمال میل این موضوع را منتشر می نماییم.</p>
      <p>۳- تبلیغات سنگین محیطی و رسانه ای در شهرها نظیر بیلبورد و تولید انیمیشن و تیزر و … برای فرهنگ سازی اولیه خوب است ولی طبیعتاً در روستاهای محروم و کمتر برخوردار هیچ یک از این موارد نمی تواند تاثیری داشته باشد. به عنوان نمونه کاش مدیر محترم روابط عمومی شرکت گاز به صورت شفاف اعلام می کردند چند مشترک استان همدان در فرصت تعیین شده برای ثبت مصرف زمستانی (۱۵آبان) موفق به ثبت گاز مصرفی خود شده اند. (پیامهای مردمی در این خصوص به دفتر عصر همدان واصل گردیده است که مشترکین نتوانسته اند مصرف گاز خود را ثبت نمایند)</p>
      <p>۴- نکته پایانی، همانگونه که در حذف قبوض کاغذی شرکت برق نیز مشاهده گردیده است، این طرح نیز با اشکالاتی مواجه می باشد که علاوه بر مشکلات مربوط به حاشیه شهرها و روستاها ، عدم اطلاع دقیق مردم از میزان مصرف و تعرفه های شرکتهای گاز و برق می باشد که آسیبهای جدی در حوزه نظارتی یا ابهام مردم به دنبال خواهد داشت.</p>
      <p>عصر همدان آمادگی پذیرایی از مدیرعامل محترم شرکت گاز استان همدان یا مسئول روابط عمومی این شرکت را برای مصاحبه تخصصی و رفع ابهامات و سوالات مرتبط داشته و دارد .</p>
      <p>انتهای پیام/</p>
    </article>
  </body>
</html>