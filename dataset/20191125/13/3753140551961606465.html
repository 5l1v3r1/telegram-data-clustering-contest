<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/dubilet_rozpoviv_pro_schorichnyy_dyvnyy_rytual_spivpraci_kadrovykiv_ta_podatkovoyi"/>
    <meta property="og:site_name" content="espreso.tv"/>
    <meta property="article:published_time" content="2019-11-25T13:23:00+00:00"/>
    <meta property="og:title" content="Дубілет розповів про щорічний “дивний ритуал” співпраці кадровиків та податкової"/>
    <meta property="og:description" content="Кабінет міністрів досі не змінив регламент, за яким кадровики повинні відправляти запит на податкову службу, через це виникає &quot;безглуздий документообіг&quot;"/>
  </head>
  <body>
    <article>
      <h1>Дубілет розповів про щорічний “дивний ритуал” співпраці кадровиків та податкової</h1>
      <address>
        <time datetime="2019-11-25T13:23:00+00:00">25 Nov 2019, 13:23</time>
      </address>
      <p>Кабінет міністрів досі не змінив регламент, за яким кадровики повинні відправляти запит на податкову службу, через це виникає "безглуздий документообіг"</p>
      <p>Про це повідомив міністр Кабінету міністрів Дмитро Дубілет на своїй сторінці у <a href="https://www.facebook.com/dubilet/posts/10157949952913552">Facebook.</a></p>
      <p>"У 2014 році в Україні було прийнято закон про очищення влади. Згідно з ним, кожен, хто влаштовувався на державну службу, має пройти перевірку. За правилами чиновники повинні були заповнювати паперові декларації, а кадрова служба відправляла запит на податкову з проханням їх перевірити", - зазначив Дубілет.</p>
      <p>Він заявив, що у 2016 році ці паперові декларації змінили на декларації НАЗК в електронному вигляді. От тільки Кабмін не змінив регламент, за яким кадровики повинні відправляти запит на податкову.</p>
      <p>"І ось уже кілька років у всіх держорганах України відбувається дивний ритуал. Кадрова служба готує по кожному кандидату значний пакет паперових документів і відправляє офіційний запит на податкову службу. У відповідь податкова служба кожен раз офіційно відповідає, що взагалі-то паперові декларації на них ніхто не подає. І так кожен раз. Ось такий безглуздий документообіг у природі. Звісно, зараз постараємося швидко це змінити", - наголосив Дубілет.</p>
      <p> </p>
    </article>
  </body>
</html>