<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/donbas/_rosiyani-zastosovuyut-novu-zbroyu-na-donbasi-pokazali-foto-poranenogo-ukrayinskogo-voyina/939765"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T13:41:00+00:00"/>
    <meta property="og:title" content="Росіяни застосовують нову зброю на Донбасі. Показали фото пораненого українського воїна"/>
    <meta property="og:description" content="Росіяни застосовують новий вид боєприпасів для скидання з безпілотників. Фото пораненого українського воїна публікують у мережі. Про це пише журналіст Юрій Бутусов у Facebook &quot;Сержант 46-ї десантно-штурмової бригади, поранений бомбою з російського безпілотника біля села Сизе поруч з ..."/>
  </head>
  <body>
    <article>
      <h1>Росіяни застосовують нову зброю на Донбасі. Показали фото пораненого українського воїна</h1>
      <address><time datetime="2019-11-25T13:41:00+00:00">25 Nov 2019, 13:41</time> by <a rel="author">Gazeta.ua</a></address>
      <p>Росіяни застосовують новий вид боєприпасів для скидання з безпілотників. Фото пораненого українського воїна публікують у мережі.</p>
      <p>Про це пише журналіст <b>Юрій Бутусов </b>у <a href="https://www.facebook.com/butusov.yuriy">Facebook</a></p>
      <p>"Сержант 46-ї десантно-штурмової бригади, поранений бомбою з російського безпілотника біля села Сизе поруч з ділянкою розведення військ у Станиці Луганській 17 листопада.</p>
      <p>Росіяни застосували новий вид боєприпасу для скидання з безпілотника. Характер поранень однозначно вказує на повітряний підрив. Керівництво України, як зазвичай, ніяк не відреагувало на атаку - хоча Сизе на самому кордоні з РФ, росіяни не могли не знати про напад, там вони воюють, їх ППО, їхні солдати, їхні безпілотники. Раніше Сизе вважалося одним із найбільш спокійних ділянок ООС, де давно не було ніякого обстрілу.</p>
      <p>Це офіційне фото з Харківського госпіталю.</p>
      <figure>
        <img src="https://static2.gazeta.ua/img2/cache/gallery/939/939765_1_w_1200.jpg?v=1"/>
        <figcaption>Поранений боєць розповідає, що це був снаряд, який вибухнув у повітрі.</figcaption>
      </figure>
      <p>Цитую інформагентство Міноборони - "Український захисник зазнав близько 50 осколкових уражень по всьому тілу.</p>
      <p>Під час їхнього видалення з допомогою медичного магнітного інструмента половина осколків не магнітилася. За словами військових медиків, це перший випадок у їхній практиці, коли вражальні елементи від снаряда мають різну структурну основу. Здебільшого їх усі видаляють магнітним інструментом або звичайним способом. Сам поранений боєць розповідає, що це був снаряд, який вибухнув у повітрі на невеликий висоті, після чого дрібні осколки почали вражати особовий склад, який перебував під епіцентром вибуху".</p>
      <figure>
        <img src="https://static2.gazeta.ua/img2/cache/gallery/939/939765_2_w_1200.jpg?v=1"/>
        <figcaption>За словами медиків, це перший випадок у їхній практиці, коли вражальні елементи від снаряда мають різну структурну основу.</figcaption>
      </figure>
      <p>Дай Боже здоров'я Воїну, у нього дуже серйозно поранене лівої плече, довго доведеться відновлюватися, але головне, що живий", - пише журналіст.</p>
    </article>
  </body>
</html>