<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419179"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T13:48:00+00:00"/>
    <meta property="og:title" content="&quot;היינו מוכנים גם לזה שחמאס יצטרף&quot;"/>
    <meta property="og:description" content="מפקד פיקוד דרום, אלוף הרצי הלוי, בעקבות מבצע &quot;חגורה שחורה&quot;: &quot;אם חמאס הוא היה מצטרף היינו יודעים לתקוף ולפגוע בו פגיעה קשה&quot;."/>
  </head>
  <body>
    <article>
      <h1>"היינו מוכנים גם לזה שחמאס יצטרף"</h1>
      <address><time datetime="2019-11-25T13:48:00+00:00">25 Nov 2019, 13:48</time> by <a rel="author">ערוץ 7</a></address>
      <p>מפקד פיקוד דרום, אלוף הרצי הלוי, מי שפיקד על מבצע "חגורה שחורה", התראיין הבוקר (שני) בגלי צה"ל לראשונה מאז סיום המבצע, בעודו משתתף באליפות צה"ל שנערכה בשדרות.</p>
      <p>"איפה שיש אזרחים ודאי שיהיו חיילי צה״ל. הקשר עם כל יישובי העוטף חשוב במיוחד, יש הבנה טובה ואנחנו גאים מאוד באיך ששדרות ויישובי העוטף מתפתחים", ציין הלוי.</p>
      <p>"אני מבטיח שאנחנו מתאמצים מאוד, אנחנו לא יודעים להבטיח תוצאות. יודעים ששדרות סמוכה לעזה. את זה אנחנו לא יודעים לשנות. אחרי כל זה אנחנו יודעים לעשות מאמצים שיהיה כאן יותר טוב", הוסיף האלוף.</p>
      <p>בהתייחסות למבצע ״חגורה שחורה" טען הלוי, "הפעילות הייתה מוצלחת. הלכנו להסיר פצצה מתקתקת, בהאא אבו אל-עטא, מבכירי הג'יהאד האסלאמי, שפעל הרבה לפגיעה בביטחון תושבי העוטף, אזרחי ישראל ומרשה לעצמי לומר שפגע קשה בתושבי רצועת עזה. לוקחים לעצמנו את הזכות והחובה לפעול מול גורם נקודתי."</p>
      <p>באשר להיקפי תגובת הג'יהאד האסלאמי, לחיסול בהאא אבו אל-עטא אמר: "ההערכות שלנו על כמות הרקטות שתשוגרנה אחרי הסיכול של בהאא אבו אל-עטא הייתה הערכה די נכונה. נדע לעשות את הדברים מדויק יותר בפעם הבאה".</p>
      <p>"היינו מוכנים גם לזה שחמאס יצטרף. אם הוא היה מצטרף אז היינו יודעים גם את החמאס לתקוף תקיפות משמעותיות ולפגוע בו פגיעה קשה. אני שמח שחמאס לא הצטרף", הוסיף הלוי.</p>
      <p>בעניין ההסדרה עם חמאס אמר הלוי "בעזה חיים 2.1 מיליון אזרחים, זה אינטרס של מדינת ישראל שהמצב שם יהיה מעט יותר טוב, אינטרס ביטחוני. עניין ההסדרה הוא עניין לדרג מדיני".</p>
      <p>הלוי נשאל על התקיפה בדיר אל-בלח שגבתה את חיי שמונה מבני משפחה עזתית והשיב, "כשאנחנו תוקפים כמות רחבה של מטרות, דברים כאלו יכולים לקרות. זו לא תוצאה שרצינו. לא ידענו שגרה שם משפחה, אילו היינו יודעים, אני מניח שהיינו משנים את שיטת התקיפה".</p>
      <p>האלוף הלוי התייחס גם לסוגיית השבת החיילים הנעדרים סגן הדר גולדין ז"ל וסמ"ר אורון שאול ז"ל ואמר: "יש לצה"ל חובה מוסרית, שהיא נטועה עמוק בערכי צה"ל להחזיר כל חייל, במקרה הזה צריך לציין, לצערנו הדר ואורון נפלו בקרב, אנחנו מדברים על החזרת גופותיהם והבאת גופותיהם לקבר ישראל משימה נעלה. אנחנו עוסקים בזה רבות בצה"ל, בוחנים אפשרויות שונות".</p>
    </article>
  </body>
</html>