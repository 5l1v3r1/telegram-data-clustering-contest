<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000113134"/>
    <meta property="og:site_name" content="MGR Online"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="ทัพภาค 4 จัดพิธีศพคุณปู่พลทหารวัย 99 ปี ทหารรุ่นสุดท้ายสงครามโลกครั้งที่ 2"/>
    <meta property="og:description" content="นครศรีธรรมราช - ทัพภาค 4 จัดกองเกียรติยศย้อนยุคหน้าศพเทิดเกียรติ “พลทหารพร้อม สุวรรณรัตน์” คุณปู่ทหารผ่านศึกสงครามมหาเอเชียบูรพา เสียชีวิตในวัย 99 ปี เผยทั้งรุ่นยังมีชีวิตเหลือแค่ 6 คน มีอายุ 99-103 ปี"/>
  </head>
  <body>
    <article>
      <h1>ทัพภาค 4 จัดพิธีศพคุณปู่พลทหารวัย 99 ปี ทหารรุ่นสุดท้ายสงครามโลกครั้งที่ 2</h1>
      <address><time datetime="2019-11-25T13:33:00+00:00">25 Nov 2019, 13:33</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011704001.JPEG"/>
      </figure>
      <p> <br/><b>นครศรีธรรมราช - ทัพภาค 4 จัดกองเกียรติยศย้อนยุคหน้าศพเทิดเกียรติ “พลทหารพร้อม สุวรรณรัตน์” คุณปู่ทหารผ่านศึกสงครามมหาเอเชียบูรพา เสียชีวิตในวัย 99 ปี เผยทั้งรุ่นยังมีชีวิตเหลือแค่ 6 คน มีอายุ 99-103 ปี</b><br/><br/>วันนี้ (25 พ.ย.) ที่เมรุวัดมุมป้อม ต.คลัง อ.เมือง จ.นครศรีธรรมราช พล.ต.ธิรา แดหวา ผู้บัญชาการมณฑลทหารบกที่ 41/หัวหน้าสำนักงานส่งเคราะห์ทหารผ่านศึก เขตนครศรีธรรมราช นายทหารผู้แทนกองทัพภาคที่ 4 เป็นประธานในพิธีศพ พลทหารพร้อม สุวรรณรัตน์ ทหารผ่านศึกนอกประจำการ ที่เสียชีวิตในวัยชราอายุ 99 ปีอย่างสงบ โดยกองทัพภาคที่ 4 จัดพิธีทางทหารเพื่อเชิดชูเกียรติ และสดุดีในวีรกรรมทหารของ พลทหารพร้อม สุวรรณรัตน์ หรือปู่พร้อม ซึ่งเป็นทหารผ่านศึกสงครามมหาเอเชียบูรพา หรือสงครามโลกครั้งที่ 2 โดยการยืนสงบนิ่ง และเป่าแตรนอนเพื่อเป็นการไว้อาลัยดวงวิญญาณของ พลทหารพร้อม สุวรรณรัตน์ เป็นเวลา 1 นาที พร้อมกับมอบเงินอีกจำนวนหนึ่งเพื่อช่วยเหลือครอบครัว<br/><br/>สำหรับประวัติทางทหาร พลทหารพร้อม สุวรรณรัตน์ เป็นทหารผ่านศึกสงครามมหาเอเชียบูรพา หรือสงครามโลกครั้งที่ 2 เข้ารับราชการเป็นทหารกองประจำการ เมื่อปี พ.ศ. 2485 หมายเลขประจำตัวทหาร 1852200521 เหล่าทัพทหารบก สังกัดกองพันทหารสื่อสารมณฑลทหารบกที่ 6 หรือค่ายวชิราวุธในปัจจุบัน โดยมี พล.ต.หลวงเสนาณรงค์ เป็นผู้บังคับการมณฑลทหารบกที่ 6<br/><br/><b>พลทหารพร้อม สุวรรณรัตน์ ได้เคยเข้าร่วมทำการต่อต้านกองกำลังทหารญี่ปุ่น ที่ยกพลขึ้นบกที่ท่าแพ จ.นครศรีธรรมราช โดยได้รับมอบหมายให้ทำหน้าที่เฝ้าระวังการเคลื่อนไหวของกองกำลังทหารญี่ปุ่น และแจ้งข่าวให้ผู้บังคับบัญชาทราบ หลังจากที่รัฐบาลไทยยินยอมให้กองกำลังทหารญี่ปุ่นเคลื่อนทัพผ่านประเทศไทยไปได้แล้ว พลทหารพร้อม สุวรรณรัตน์ ถูกส่งไปปฏิบัติหน้าที่ในการป้องกันการรุกรานของกองกำลังทหารฝรั่ง ณ เมืองลำปาง เป็นระยะเวลา 6 เดือน โดยปัจจุบันทหารผ่านศึกสงครามมหาเอเชียบูรพา ยังมีชีวิตเหลืออยู่เพียง 6 นายเท่านั้น และต่างชราภาพอย่างมากแล้ว มีอายุระหว่าง 99-103 ปี</b><br/><b> </b></p>
      <figure>
        <img src="https://mpics.mgronline.com/pics/Images/562000011704002.JPEG"/>
      </figure>
      <figure>
        <img src="https://mpics.mgronline.com/pics/Images/562000011704003.JPEG"/>
      </figure>
      <figure>
        <img src="https://mpics.mgronline.com/pics/Images/562000011704004.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000113134"/>
      </related>
    </article>
  </body>
</html>