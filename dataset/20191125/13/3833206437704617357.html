<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Moldovecut-Anatoli-pred-suda-Dori-ne-poznavah-choveka-namushkah-go-pri-samozashtita-916558"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T13:13:00+00:00"/>
    <meta property="og:title" content="Молдовецът Анатоли пред съда: Дори не познавах човека, намушках го при самозащита!"/>
    <meta property="og:description" content="&quot;Дори не познавах човека, намушках го при самозащита. Не съм имал намерение да го убивам. Искам по-л..."/>
  </head>
  <body>
    <article>
      <h1>Молдовецът Анатоли пред съда: Дори не познавах човека, намушках го при самозащита!</h1>
      <address>
        <time datetime="2019-11-25T13:13:00+00:00">25 Nov 2019, 13:13</time>
      </address>
      <p>"Дори не познавах човека, намушках го при самозащита. Не съм имал намерение да го убивам. Искам по-лека мярка като домашен арест, ще съдействам на прокуратурата за разследването", каза пред съда днес обвиненият в убийство молдовски гражданин Анатоли Морари, предаде репортер на <b>Varna24.bg</b>.</p>
      <p>Въпреки молбата му обаче, съдия Светлозар Георгиев наложи най-тежката мярка за неотклонение "Задържане под стража" с мотива, че обвинението е работно и ако след месец и половина разследването докаже самоотбрана той може да го преразгледа. </p>
      <p>Според обвинението вината на Анатоли е доказана от иззетите от дома два ножа, от натривките, които са направени по ръцете и мебелите и от извършената съдебно-медицинска експертиза. </p>
      <p>Адвоката на младия мъж поиска домашен арест предвид факта, че Анатоли има постоянен адрес от 2002 г. във Варна. До момента той е оказал пълно съдействие и е с чисто съдебно минало. </p>
      <p>В съдебната зала стана ясно още, че Анатоли няма документи за самоличност и е безработен. </p>
      <p>Предстои да бъдат извършени допълнителни процесуално-следствени действия. Защитата има право да обжалва наложената мярка, а следващо заседание на съдебния състав е на 3 декември в Окръжния съд на Варна. </p>
      <p>Припомняме, че 33-годишният гражданин на Молдова Анатоли бе задържан с постановление на прокурор в Окръжната прокуратура във Варна, след като е бил привлечен като обвиняем за умишлено убийство по член 115 от НК. Ако вината му бъде доказана го грози от 10 до 20 години затвор. </p>
      <p>Досъдебното производство по случая е образувано в петък, 22 ноември. Тогава около 8 часа сутринта във Варна възникнал скандал между 30-годишния Николай Н. и свидетели. Пострадалият отишъл на адреса рано сутринта с приятелката си. В жилището на неговия познат се намирали още трима мъже, един от които молдовският гражданин Анатоли, постоянно пребиваващ в България от 2002 г. </p>
      <p>Николай се държал агресивно с останалите мъже. На излизане от дома Анатоли намушкал с нож Николай в рамото, като успял да му пререже артерия. Малко по-късно в болницата пострадалият починал.</p>
    </article>
  </body>
</html>