<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/orlicka-prehrada-hraz-hausbot_1911251349_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T13:49:00+00:00"/>
    <meta property="og:title" content="Hausbót, auto i starý jez. Kvůli modernizaci lodního výtahu klesla hladina v Orlické přehradě"/>
    <meta property="og:description" content="Povodí Vltavy modernizuje lodní výtah na hrázi Orlické přehrady. Jeho prodloužení o 13,5 metru zajistí převážení lodí i při větším úbytku vody."/>
  </head>
  <body>
    <article>
      <h1>Hausbót, auto i starý jez. Kvůli modernizaci lodního výtahu klesla hladina v Orlické přehradě</h1>
      <address><time datetime="2019-11-25T13:49:00+00:00">25 Nov 2019, 13:49</time> by <a rel="author">Michaela Danelová, Jitka Cibulová Vokatá, Petr Jadrný</a></address>
      <p>
        <a href="https://www.irozhlas.cz/fotogalerie/8114450?fid=9135042">Viz kompletní galerie</a>
      </p>
      <p>
        <b>Povodí Vltavy modernizuje lodní výtah na hrázi Orlické přehrady. Jeho prodloužení o 13,5 metru zajistí převážení lodí i při větším úbytku vody. I kvůli stavbě klesla hladina v nádrži o deset metrů a odhalila potopené auto i hausbót, základy domů i starý jez.</b>
      </p>
      <p>Díky modernizaci lodního výtahu bude možné převážet lodě i při hladině o tři metry nižší než doposud, popsal pro Český rozhlas České Budějovice vedoucí střediska Povodí Vltavy Libor Peška. Zvýší se také jeho nosnost z 3,5 na 6,5 tuny.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/orlicka-prehrada-modernizace-hladina-vody_1911161127_kro"/>
      </related>
      <p>Orlická přehrada má hodně obnažené břehy, hladina poklesla od poloviny srpna o deset metrů. „Hladinu jsme snížili z toho důvodu, aby mohly bezpečně proběhnout stavební práce, a k dalším poklesům došlo i z důvodu nízkých přítoků do nádrže,“ uvádí Peška.</p>
      <p>Klesající hladina odhalila podle něj nevídané pohledy: „Pod Podolským mostem je možné vidět zbytky staré hospody a základy dalších starých domů. Přibližně 10 kilometrů proti proudu od Podolského mostu je nad současnou hladinou starý jez.“</p>
      <p>„Zajímavostí bylo, že jsme nedaleko hráze v jedné zátoce objevili potopený hausbót a osobní automobil. Zavolali jsme policii a hasiče, aby prověřili, zda ve vozidle někdo nezůstal. To se nepotvrdilo. Ve vozidle nikdo nebyl a nedocházelo k úniku žádných látek, tak jsme automobil vyzdvihli,“ dodává Peška.</p>
      <related>
        <h4>Související články</h4>
        <a href="https://www.irozhlas.cz/zpravy-domov/orlik-preliv-tendr-povodi-vltavy-vltava_1910271108_cen"/>
        <a href="https://www.irozhlas.cz/zpravy-domov/zprisneni-pravidel-pro-lode-a-skutry-mnohde-budou-muset-zpomalit-nekam-uz-se_1704300955_ber"/>
        <a href="https://www.irozhlas.cz/zpravy-domov/55-let-prehrady-orlik-porovnejte-si-letecke-snimky-krajiny-pred-napustenim-nadrze-se-soucasnosti_201612221015_jcibulka"/>
      </related>
    </article>
  </body>
</html>