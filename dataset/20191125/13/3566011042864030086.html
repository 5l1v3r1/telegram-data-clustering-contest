<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549936.html/%DA%A9%D8%A7%D8%B1%D9%86%D8%A7%D9%85%D9%87-%D8%A8%D8%B3%DB%8C%D8%AC-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%AF%D8%B1%D8%AE%D8%B4%D8%A7%D9%86-%D8%A7%D8%B3%D8%AA--%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D9%BE%D8%B4%D8%AA%D9%88%D8%A7%D9%86%D9%87-%D8%B4%DA%A9%D9%84-%DA%AF%DB%8C%D8%B1%DB%8C-%D8%A7%D9%86%D9%82%D9%84%D8%A7%D8%A8"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:00:00+00:00"/>
    <meta property="og:title" content="کارنامه بسیج در سیستان و بلوچستان درخشان است/ تفکر بسیجی پشتوانه شکل گیری انقلاب"/>
    <meta property="og:description" content="شماری از علمای اهل سنت سیستان وبلوچستان با بیان اینکه کارنامه بسیج در سیستان و بلوچستان درخشان است، گفتند: بسیج، محافظ دستاوردهای نظام واسلام است."/>
  </head>
  <body>
    <article>
      <h1>کارنامه بسیج در سیستان و بلوچستان درخشان است/ تفکر بسیجی پشتوانه شکل گیری انقلاب</h1>
      <h2>علمای اهل سنت:</h2>
      <address>
        <time datetime="2019-11-25T13:00:00+00:00">25 Nov 2019, 13:00</time>
      </address>
      <p>شماری از علمای اهل سنت سیستان وبلوچستان با بیان اینکه کارنامه بسیج در سیستان و بلوچستان درخشان است، گفتند: بسیج، محافظ دستاوردهای نظام واسلام است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، هفته بسیج بهانه‌ خوبی است که بتوانیم اهداف بلند انقلاب که نشأت گرفته از ایمان و آرمان‌های حضرت امام(ره) است را در جامعه انتشار دهیم.<br/><br/>بسیج به عنوان یکی از عوامل تعیین کننده در امنیت ملی در چهل سال گذشته توانسته است با گسترش توان دفاعی و امنیتی خود به خوبی از امنیت ملی دفاع کند و دست پرتوان نظام اسلامی در این حوزه باشد.<br/><br/>تفکر بسیجی تفکر محوری این نظام است که با پشتیبانی ایمانی و اعتقادی محقق شده است و البته در دفاع مقدس نیز همین تفکر بسیجی پشتوانه‌ی انقلاب بود.<br/><br/>در همین راستا شماری از علمای اهل سنت سیستان وبلوچستان با بیان اینکه کارنامه بسیج در سیستان و بلوچستان درخشان است، گفتند: یکی از رهبردهای عظیم بسیج مردمی ایجاد اتحاد و همدلی در بین مردم جامعه و همچنین تقویت اراده ها در جهت مقابله با استکبار جهانی بوده است.<br/> <br/><b>بسیج حافظ دستاوردهای نظام است</b><br/><br/>مولوی نذیر احمد سلامی، نماینده مردم سیستان و بلوچستان در مجلس خبرگان رهبری در گفت و گو با خبرنگار ما با بیان اینکه بسیج، محافظ دستاوردهای نظام واسلام است، گفت: هر حرکتی که از بطن ملت برخاسته شود در دل مردم جایگاه ویژه ای دارد و در هر عرصه ای بهتر می تواند ایفا نقش کند.<br/><br/>وی افزود: بسیج در ایجاد وحدت، پیوستگی و ارتقاء اهداف نظام و ارتباط میان مردم نقش اساسی دارد. عملکرد هر ارگانی رابا توجه به هدفش می توان سنجید بسیج دارای اهداف والا و مقدسی است که در مسیر اصلاح و پیشرفت نظام، حراست و حفاظت از دستاوردهای نظام حرکت می کند.<br/>سلامی ادامه داد: ارزش بسیج نشات گرفته از ارزش های نظام و انقلاب اسلامی است.<br/><br/>وی بیان کرد: بسیج دارای هیچ محدودیت قومی، نژادی نیست و همه افراد می توانند به آن بپیوندند و در این تشکل عضو شوند این یک پیوستگی و همبستگی ملی است که باعث ارتباط در میان لایه های مختلف جامعه می شود.<br/> <br/><b>تفکر بسیجی موجب پیشرفت و آبادانی کشور است</b><br/><br/>مولوی بلال مقدسیان، امام جمعه اهل سنت اسفند شهرستان دلگان در گفتگو با خبرنگار ما با اشاره به چهلمین سالگرد تأسیس بسیج مستضعفین به فرمان امام خمینی (ره)، بیان کرد: بسیج مستضعفین مولود مقدس و بی نظیر انقلاب اسلامی است که امام راحل در چهل سال قبل دستور تاسیس آن را صادر کردند.<br/><br/>وی گفت: بسیجیان در چهل سال گذشته در همه عرصه ها(سازندگی، فرهنگی و...) حضوری تاثیر گذار و فعال داشته اند.<br/><br/>امام جمعه اهل سنت اسفند شهرستان دلگان اضافه کرد: بسیجیان در هشت سال دفاع مقدس با توکل بر خداوند متعال و ایمان توانستند در مقابل رژیم بعثی عراق و دشمنان نظام اسلامی ما ایستادگی کنند.<br/><br/>مقدسیان تصریح کرد: تفکر بسیجی پویا است و هیچگاه کهنه و قدیمی نخواهد شد و قطعا همین تفکر موجب پیشرفت و آبادانی کشور و نظامی اسلامی ما است.<br/><br/>امام جمعه اهل سنت اسفند دلگان افزود: بسیج مستضعفین خدمات بسیار زیاد و غیرقابل شمارشی را در مناطق محروم و به ویژه منطقه محروم سیستان و بلوچستان انجام داده است.<br/><br/>وی با بیان اینکه دشمنان و کفار از تفکر بسیجی به شدت هراس دارند، خاطرنشان کرد: اکنون تفکر بسیجی همگام با تفکر انقلابی به سراسر دنیا صادر شده است.<br/> <br/><b>نقش آفرینی و کارآمد بودن بسیج در حوزه سازندگی</b><br/><br/>مولوی عبدالخالق حسین زهی، امام جمعه اهل سنت شهرستان مهرستان در گفت و گو با خبرنگار ما بیان کرد: بسیج در همه حوزه ها از جمله سازندگی، دفاع ازکشور و اقتصاد کارآمد است و باعث توسعه و موفقیت کشور شده است.<br/><br/> وی افزود: بسیج به فرمان حضرت امام خمینی (ره ) در ایران اسلامی تشکیل شد که از آن لحظه تا کنون نقش آفرینی های زیادی در حوزه دفاع از کشور در دفاع مقدس، فرهنگی و اجتماعی داشته است.<br/><br/>امام جمعه اهل سنت مهرستان ادامه داد: بسیج از بدنه مردم است لذا می طلبد مردم در تمامی فعالیت های جهادی بسیج که به صورت خوجوش در راستای آبادانی کشور است، حضور داشتنه باشند.<br/><br/>حسین زهی خاطر نشان کرد: بسیج در سیستان و بلوچستان اقدامات مفیدی از جمله احداث راه روستایی، ساخت مسجد، مدرسه، احداث خانه نیازمندان، جمع آوری و بسته بندی محصول خرما انجام داده است.<br/><br/>وی تصریح کرد: کارنامه بسیج در سیستان و بلوچستان درخشان است چرا که در این استان هم در برقراری امنیت و هم در ایجاد وحدت بسیار خوب عمل کرده است.<br/> <br/><b>تفکر بسیجی ادامه دهنده حیات انقلاب اسلامی است</b><br/><br/>مولوی عبدالغنی بارانی، امام جمعه مسجد توحیدیه زاهدان در گفت و گو با خبرنگار ما بیان کرد: هرکشوری باید نیروی نظامی و انتظامی داشته باشد و فرمان تشکیل بسیج که توسط امام خمینی(ره) صادر شد، بسیار بجا ودرست بود و ازهمان ابتدای انقلاب و جنگ تحمیلی به خوبی به کمک مردم و جنگ آمد و توانست بسیاری از نیازهای جامعه را رفع کند<br/><br/>وی ادامه داد: بسیج چون از بطن مردم است در تمامی عرصه ها حضور فعال دارد، از حوادث طبیعی و غیرطبیعی تا برنامه های فرهنگی و سازندگی در مناطق محروم نقش بسیج پررنگ و تاثیرگذار است.<br/><br/>امام جمعه مسجد توحیدیه زاهدان  افزود: بسیج نبض حیاتی برای ملت و کشور ما است و باید مردم نسبت به این نعمت حساسیت داشته باشند و امیدواریم آیندگان هم این نعمت را حفظ کنند.<br/><br/>بارانی با اشاره به اینکه بسیج بانی همبستگی ملی در کشور است، تصریح کرد: بسیج چون برخواسته از اقشار ملت و مردم است و همه با آن سروکار دارند، باعث همبستگی و وحدت بین مردم و اقوام شده است و زمانی که اتفاقی در کشور رخ می دهد، مردم همه زیر پرچم بسیج و دریک صف قرار می گیرند.<br/><br/>وی با اشاره به دفع فتنه ها در کشور توسط بسیج، خاطرنشان کرد: بسیج فتنه ها را می شناسد و از ابتدای انقلاب اسلامی نیز با وجود تمامی فتنه ها و دسیسه هایی که دشمنان برعلیه ملت ایران داشته اما چون بسیج حضور فعالی در تمامی عرصه ها دارد این فتنه های شوم نقش برآب شده که نمونه آخرهمین اتفاقات اخیر بود که با تدبیر رهبر معظم انقلاب و بسیج ملت ایران ختم به خیر شد.<br/><br/>بارانی در ادامه خاطرنشان کرد: بسیج در کارهای عمرانی نیز فعالیت های فراوانی دارد و پیشتاز امر سازندگی درکشور است و خیلی از آبادانی های مناطق محروم را با همراهی مردم به خوبی انجام داده و توانسته تا حدود زیادی از محرومیت ها بکاهد و باعث بهتر شدن اوضاع زندگی مردم شود.<br/> <br/><b>یکی از رهبردهای عظیم بسیج مردمی ایجاد همبستگی است</b><br/><br/>مولوی عبدالواحد بزرگزاده، امام جمعه موقت اهل سنت شهرستان چابهار در گفت و گو با خبرنگار ما با اشاره به اینکه بسیج یک نهاد مردمی و غیر دولتی است بیان کرد: در طول انقلاب اسلامی از ابتدا تا پیروزی بسیج بیشترین تأثیرات را در تحولات سیاسی در داخل و خارج از کشور داشته است.<br/> <br/>وی ادامه داد: امروز فرهنگ بسیجی در کشور توانسته در همه عرصه ها از جنگ تحمیلی گرفته تا قدرت امنیتی یاری گر کشور باشد و اگر این عامل مهم در اجتماع و صنعت ورود ویژه داشته باشد مطمئنا می تواند تاثیر بسزایی در مقابله با دشمنان برجای بگذارد.<br/> <br/>مولوی اهل سنت چابهار با اشاره به جایگاه بسیج در جامعه تصریح کرد: امروز بسیج در مساجد رشد یافته است به طوری که بسیجیان در زمان جنگ بهترین مدافع و رزمنده بودند همچنین در زمان بعد از جنگ، بهترین خادمین ملت بودند در محرومیت زدایی و کمک به زلزله زدگان در صف مقدم داشتند چرا که بسیج مدرسه عشق است و باید فرهنگ بسیج را در کشور تقویت شود.<br/> <br/>وی افزود: بسیج هشت سال در برابر ابرقدرت های دنیا از خاک کشور دفاع کرد و اکنون هم در حال مقابله با تهاجمات فرهنگی و جنگی دشمن برای دفاع از اسلام است و هیچکس نمی تواند در برابر این ارتش الهی مقابله کند.<br/> <br/>بزرگزاده با بیان اینکه بسیج باید به اهداف و مسیر‌هایی که در رسیدن مردم به خدای متعال کمک می‌کند، گام برمی دارد، بیان کرد: امروز بسیج مردمی در راس جامعه قرار دارد که باید با اطاعت پذیری محض از ولایت فقیه در همه عرصه ها رسیدن به کمال را برای مردم هموار سازد.<br/> <br/>وی گفت: روحیه بسیجی کشور را می سازد و تفکر و اندیشه بسیجی استقلال و عظمت کشور را حفظ و تقویت و این روحیه و تفکر با اشرافی گری در کشور مبارزه می کند.<br/> <br/>امام جمعه موقت اهل سنت چابهار با اشاره به اینکه بسیج همیشه با بصیرت و هوشیاری وارد صحنه شده است و هرگز نخواهد گذاشت که دشمن به فکر دخالت در امورات داخلی کشور باشد، گفت: یکی از رهبردهای عظیم بسیج مردمی ایجاد اتحاد و همدلی در بین مردم جامعه و همچنین تقویت اراده ها در جهت مقابله با استکبار جهانی بوده است.<br/> <br/>بزرگزاده بسیج را حرکتی برای رشد و عزت کشور ارزیابی و خاطرنشان کرد: ایران با وجود تفکر بسیجی در عرصه های مختلف، آماده مقابله با زیاده خواهان است و می توان گفت که تشکیل بسیج برای پایداری انقلاب اسلامی، همواره یک نیاز حیاتی است.<br/> <br/>انتهای پیام/</p>
    </article>
  </body>
</html>