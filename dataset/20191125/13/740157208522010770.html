<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/warszawskie-forum-samorzadowe-krytykuje-premiera-za-wypowiedz-ws-luku-triumfalnego,135520.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T13:10:00+00:00"/>
    <meta property="og:title" content="Warszawskie Forum Samorządowe krytykuje premiera za wypowiedź ws. łuku triumfalnego"/>
    <meta property="og:description" content="Warszawskie Forum Samorządowe odniosło się do zapowiedzi premiera Morawieckiego dotyczących budowy w Warszawie łuku triumfalnego upamiętniającego bitwę warszawską. Zdaniem WFS, sposób prezentacji tego pomysłu jest nieakceptowalny. Lider Forum Grzegorz Gruchalski uważa, że premier &quot;niczym satrapa z republiki bananowej obiecuje na prawo i lewo różne rzeczy nie konsultując ich z samorządami&quot;."/>
  </head>
  <body>
    <article>
      <h1>Warszawskie Forum Samorządowe krytykuje premiera za wypowiedź ws. łuku triumfalnego</h1>
      <address><time datetime="2019-11-25T13:10:00+00:00">25 Nov 2019, 13:10</time> by <a rel="author">Tomasz Jakubowski  </a></address>
      <h4>Warszawskie Forum Samorządowe odniosło się do zapowiedzi premiera Morawieckiego dotyczących budowy w Warszawie łuku triumfalnego upamiętniającego bitwę warszawską. Zdaniem WFS, sposób prezentacji tego pomysłu jest nieakceptowalny. Lider Forum Grzegorz Gruchalski uważa, że premier "niczym satrapa z republiki bananowej obiecuje na prawo i lewo różne rzeczy nie konsultując ich z samorządami".</h4>
      <hr/>
      <ul>
        <li>
          <b>O budowę łuku triumfalnego upamiętniającego bitwę z 1920 r. zabiega Fundacja Towarzystwo Patriotyczne, której założycielem jest były satyryk Jan Pietrzak.</b>
        </li>
        <li>
          <b>W lipcu tego roku Rada Warszawy poparła projekt uchwały o budowie pomnika Bitwy Warszawskiej 1920 r., który stanąć ma na placu na Rozdrożu.</b>
        </li>
        <li>
          <b>Stołeczny konserwator zabytków poinformował wówczas radnych, że pomnik jednak nie będzie gotowy na 15 sierpnia 2020 roku, kiedy ma być obchodzona rocznica zwycięstwa.</b>
        </li>
      </ul>
      <p>O tym, że w Warszawie ma pojawić się taki obiekt, <a href="https://www.portalsamorzadowy.pl/wydarzenia-lokalne/pomnik-bitwy-warszawskiej-w-warszawie-stanie-luk-triumfalny,91018.html"><b>informujemy od kilku lat</b></a>. Na temat budowy łuku premier wypowiedział się podczas piątkowej sesji pytań i odpowiedzi (Q&amp;A) w serwisie społecznościowym. Mateusza Morawickiego zapytano m.in. o to, kiedy powstanie pomnik na cześć tego wydarzenia. Szef rządu odpowiedział, że jest zwolennikiem budowy łuku triumfalnego upamiętniającego bitwę. Dodał też że wspiera <a href="https://www.portalsamorzadowy.pl/polityka-i-spoleczenstwo/jan-pietrzak-o-wizualizacji-luku-triumfalnego-i-prezydencie-trumpie,97476.html"><b>fundację, która o to zabiega</b></a>.</p>
      <figure>
        <iframe data-src="https://twitter.com/MorawieckiM/status/1198541838367494145?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Do tych słów odniosło się w liście przesłanym do redakcji serwisu PortalSamorządowy.pl Warszawskie Forum Samorządowe. „Z olbrzymim zdziwieniem WSF przyjęło słowa premiera Mateusza Morawieckiego dotyczące budowy łuku triumfalnego, który miałby stanąć w Warszawie ku czci Bitwy Warszawskiego 1920 roku. WFS w żadnym wypadku nie jest przeciwko upamiętnieniu Bitwy Warszawskiej, która jest bardzo ważnym wydarzeniem w historii Polski, jednak sposób prezentacji tego pomysłu jest nieakceptowalny” - czytamy w piśmie.</p>
      <p>- Propozycja pana premiera to nic innego jak wchodzenie w kompetencje samorządu. Zresztą to nie jest już pierwsza sytuacja, gdy rząd wchodzi w nieswoje buty. Takim jaskrawym przykładem jest pomnik smoleński na placu Piłsudskiego, który naszym zdaniem jest samowolą budowlaną – wyjaśnia Grzegorz Gruchalski, lider Warszawskiego Forum Samorządowego.</p>
      <p>WFS zwraca uwagę, że propozycja premiera Morawieckiego „jest wtórna”. - Już w lipcu bieżącego roku Rada Warszawy przyjęła uchwałę dotyczącą pomnika. Mamy więc kolejny przykład zagrania pod publikę ze strony Prawa i Sprawiedliwości. Zdecydowanie lepiej by było, gdyby rząd zostawił takie sprawy władzom Warszawy oraz zajął się sprawną pomocą samorządom, które stracą dużą część dochodów przez reformy rządowe - podkreśla WFS.</p>
      <p> - Premier Morawiecki niczym jakiś satrapa z republiki bananowej obiecuje na prawo i lewo różne rzeczy nie konsultując ich z samorządami. Zamiast uprawiać taką słabą propagandę powinien zająć się realnymi problemami samorządów, które wpędzane są przez rząd w problemy finansowe - mówi  Grzegorz Gruchalski.</p>
      <p>Warszawskie Forum Samorządowe apeluje do premiera Morawieckiego, aby "przestał zajmować się tematami, które leżą w gestii samorządów, a skupił się na ważnych sprawach, które trzeba rozwiązać centralnie i systemowo. Pilnych zmian wymaga ustawa o tzw. Janosikowym, która w sposób niesprawiedliwy zabiera pieniądze m.in. Warszawie" - czytamy w liście.   </p>
      <p>O budowę łuku triumfalnego upamiętniającego bitwę z 1920 roku. zabiega Fundacja Towarzystwo Patriotyczne, której założycielem jest były satyryk Jan Pietrzak. W lipcu br. Rada Warszawy poparła projekt uchwały o budowie pomnika Bitwy Warszawskiej 1920 r., który miałby stanąć na warszawskim placu na Rozdrożu. Stołeczny konserwator zabytków Michał Krasucki poinformował wówczas radnych, że pomnik jednak nie będzie gotowy na 15 sierpnia 2020 roku, kiedy ma być obchodzona 100. rocznica zwycięstwa.</p>
      <p>Warszawskie Forum Samorządowe to organizacja pozarządowa, która, jak sama o sobie pisze, nastawiona jest na rzecz budowy nowoczesnej, zielonej i rozwojowej stolicy.</p>
    </article>
  </body>
</html>