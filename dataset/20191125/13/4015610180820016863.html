<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816073"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T13:15:00+00:00"/>
    <meta property="og:title" content="Анди Робъртсън: Късните голове са сладки, но не можем да продължаваме да разчитаме на тях"/>
    <meta property="og:description" content="Ливърпул не може да продължава да разчита на късни голове и трябва да печели мачове с разлика, твърди защитникът Андрю Робъртсън в интервю за ..."/>
  </head>
  <body>
    <article>
      <h1>Анди Робъртсън: Късните голове са сладки, но не можем да продължаваме да разчитаме на тях</h1>
      <address><time datetime="2019-11-25T13:15:00+00:00">25 Nov 2019, 13:15</time> by <a rel="author">SPORTAL.BG</a></address>
      <p><a href="https://www.sportal.bg/statistics_team_news.php?champ=5&amp;team=106">Ливърпул</a> не може да продължава да разчита на късни голове и трябва да печели мачове с разлика, твърди защитникът Андрю Робъртсън в интервю за клубния уебсайт. Мърсисайдци надвиха с 2:1 <a href="https://www.sportal.bg/statistics_team_news.php?champ=5&amp;team=434">Кристъл Палас</a> с попадение на <a href="https://www.sportal.bg/statistics_player.php?team=106&amp;player=8686&amp;champ=5">Роберто Фирмино</a> през уикенда, като в този мач шотландският национал игра с контузия, а <a href="https://www.sportal.bg/statistics_player.php?team=106&amp;player=13303&amp;champ=5">Мохамед Салах</a> изобщо не влезе на терена. Той каза в интервю за клубния уебсайт: "Пропуснах международните мачове с цел да се възстановя, но все още изпитвам болки. Много искам да играя и се надявам с времето контузията да отшуми. Когато треньорът ме пита дали съм готов, аз отговорих положително и изкарах целия мач. При мен положението е същото като при Мо. Той има същото желание за игра, но мениджърът предпочете да му даде почивка. Мо беше окей с това. Понякога просто трябва да бъдем разумни. Аз се справих, а Мо бе тръгнал да влиза при гола на Боби, след който седна отново на пейката. Надявам се това да му даде повече време за възстановяване и той да бъде окей в средата на седмицата (когато е мачът с Наполи). Имаме 37 от 39 възможни точки и няма смисъл от негативизъм. Мачът срещу Палас бе удобен момент за чиста мрежа и ви уверявам, че всички ние, включително вратарите, искахме да стигнем до такава. Това не се случи, не се случваше и в предните мачове, което ни принуждава да атакуваме повече. Дано успеем да запазим мрежата суха в следващия ни двубой. Може пък да го направим и освен това да продължим да вкарваме много голове. Миналата година имахме по-добра защита, но пък нямахме толкова много точки. Няма как да пренебрегваме този факт. Късните голове са много емоционални и са истинска наслада, но всеки един от нас предпочита да водим рано с 2:0 или 3:0 и просто да си доиграваме срещата. Не можем да продължаваме да разчитаме на тези попадения, но е добре, че не изпадаме в паника, защото се случва твърде често. Опитът ни помогна да поемем контрол над мача и да вкараме отново".<br/>Ливърпул спечели с гол на Роберто Фирмино, но преди това <a href="https://www.sportal.bg/statistics_player.php?team=106&amp;player=14541&amp;champ=5">Садио Мане</a> се разписа за 1:0 с 12-ото си попадение за сезона и 29-о за календарната година. "Той играе фантастично. Дори и като пристигнах тук Садио показваше качества, но сега като че ли е по-добър пред вратата. Сега просто не си представям как пропуска и останах силно изненадан, че не вкара в началото на второто полувреме. Той кара перфектна година и се надявам да запази формата си до края на сезона", добави Робъртсън.</p>
    </article>
  </body>
</html>