<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/auto/kia-elektromobilita/r~4b67dac20e3d11ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T13:42:00+00:00"/>
    <meta property="og:title" content="Prodávat miniauta se nám nevyplatí, je to ekologický paradox, říká expert značky Kia"/>
    <meta property="og:description" content="Nutnost splnit přísné limity vypouštěných emisí CO2 u prodaných aut nutí automobilky k elektrifikaci, prodávat miniauta s běžnými motory se nevyplácí."/>
  </head>
  <body>
    <article>
      <h1>Prodávat miniauta se nám nevyplatí, je to ekologický paradox, říká expert značky Kia</h1>
      <address>
        <time datetime="2019-11-25T13:42:00+00:00">25 Nov 2019, 13:42</time>
      </address>
      <p>Letošní srpen v porovnání s loňským pro Kiu znamenal 3,6procentní pokles prodejů na území Evropské unie v porovnání s loňským obdobím. I tak automobilka očekává, že letos její prodeje významně neklesnou. Značka stabilně roste, podle statistiky ACEA vloni v Evropě prodala 484 tisíc aut, v roce 2017 o 24 tisíc méně.</p>
      <p>Související</p>
      <h3>Test elektromobilů od Hyundai a Kie. Podobná technika, rozdílná spotřeba</h3>
      <figure>
        <img src="https://cdn.xsd.cz/resize/fac244d3f7c73ce0920112f53b2e724a_extract=286,32,1661,934_resize=240,135_.jpg?hash=efa3fb7dc3f59f8abc734425ac04cff7"/>
      </figure>
      <p>28 fotografií</p>
      <p>Značka se jako jedna z průkopnických automobilek na evropském území zaměřila na prodeje elektrifikovaných modelů, u nichž se prodeje zatím spíše rozbíhají, a proto nepatří mezi prodejní bestsellery.</p>
      <p>Aktuálně má v nabídce elektrifikovaných variant částečně hybridní Sportage a Xceed, hybridní Niro, plug-in hybridní Optimu a Niro a dále čisté elektromobily e-Niro a e-Soul. V roce 2018 byl podle údajů značky každý osmý prodaný model na území EU hybrid nebo elektromobil.</p>
      <p>V Česku se zájem o tyto vozy teprve probouzí. V roce 2018 automobilka prodala 10 439 aut, z toho elektrifikovaných byla jen 2,3 procenta. Podle odhadů by značka měla letos vykázat jen nepatrně horší prodejní výsledky s poklesem v řádu stovek kusů.</p>
      <p>Související</p>
      <h3>Nejprodávanější ojetá SUV v Česku. Zájem o Škodu Yeti neklesá, další pořadí překvapí</h3>
      <figure>
        <img src="https://cdn.xsd.cz/resize/190d7a918c223a8dbac535752f2f9179_resize=140,93_.jpg?hash=f8d79216b8ede6843ad6b3dd2223f5ed"/>
      </figure>
      <p>Přehled</p>
      <p>"Chceme i nadále pokračovat v uvádění ekologicky šetrných aut na trh. Do roku 2025 představíme 16 nových elektrifikovaných modelů," řekla na letošním ročníku eSalonu mluvčí českého zastoupení Kateřina Jouglíčková.</p>
      <p>Listopadový veletrh elektrické mobility se konal podruhé a česká veřejnost tu mohla poprvé naživo spatřit například Volkswagen ID.3, elektrifikované modely tu představila také domácí Škoda Auto, Renault vystavoval novou generaci elektromobilu Zoe. Vystavovaly se i elektrické motorky, dodávky nebo vozidla městských služeb.</p>
      <p>Související</p>
      <h3>Stylový automobilový lék na bolavá záda. Test konkurenta Škody Kamiq, Kie Xceed</h3>
      <figure>
        <img src="https://cdn.xsd.cz/resize/db8b998ae4343c25afa5bb19d17307f5_resize=240,135_.jpg?hash=6a430fe2165fff9d09133fec0ae87fc8"/>
      </figure>
      <p>29 fotografií</p>
      <p><b>Ceed také jako hybrid</b><br/>Kia v tomto směru hodně sází na modelovou řadu Ceed, která se během příštího roku bude v každé karosářské variantě nabízet s různým typem elektrifikovaného pohonu.</p>
      <p>Stejně jako všechny výrobce, kteří prodávají auta na území EU, Kiu nutí k elektrifikaci zavedení limitů na vypouštění CO2. V roce 2021 bude muset splnit limit 95 gramů emisí oxidu uhličitého.</p>
      <p>Pro letošní rok jsou ale limity ještě relativně mírné, například Kia musí splnit flotilovou hodnotu 130 gramů. Dochází však k paradoxu, kdy výrobci, kteří prodávají větší SUV, mají limit vyšší, zatímco automobilky s malými vozy ho mají naopak nižší.</p>
      <p>"Propočítali jsme si, že zatímco malé auto, dejme tomu Kia Picanto, vykazuje 113,6 gramů CO2 na kilometr, dvakrát těžší Sorento se 160 gramy na kilometr vykazuje po zohlednění hmotnostního přepočtu o 23 gramů méně vypouštěného oxidu uhličitého. To nahrává tomu, že se nakonec nevyplácí prodávat malá auta s konvenčními motory," říká Michal Tolar, technický školitel v českém zastoupení automobilky Kia. </p>
      <p>Související</p>
      <h3>Deset nejspolehlivějších SUV na trhu. Na vrcholu jsou i české a slovenské modely</h3>
      <figure>
        <img src="https://cdn.xsd.cz/resize/d7f84c9f2c1f34d2bec320e71268cc64_extract=92,0,800,450_resize=240,135_.jpg?hash=e4fd269ebb5a841d510402d7af7fafde"/>
      </figure>
      <p>Přehled</p>
      <p>Je tedy omyl si myslet, že k aktuálně nastaveným přísnějším ekologickým limitům stačí se uskromnit a jezdit menšími a lehčími vozy, které produkují menší emise. Bez elektromobilů nelze přísných limitů dosáhnout.</p>
      <p>Pro příští rok už se ale hmotnostní koeficient změní a větší a těžší SUV už nebudou tak výhodná. I proto se Kia bude snažit zvyšovat prodeje elektrifikovaných aut. "Budeme se maximálně snažit vyhnout pokutám za nesplnění emisí," říká Michal Tolar.</p>
      <p>Související</p>
      <h3>Elektrická budoucnost pod lupou: Kdo nebude nabíjet, v automobilovém světě nepřežije</h3>
      <figure>
        <img src="https://cdn.xsd.cz/resize/cd121cc345fd318a905b50ba6400d904_resize=140,93_.jpg?hash=66027942405242d9328e958722136851"/>
      </figure>
      <p>Přehled</p>
      <p>Podle něj se automobilky budou muset intenzivně zaměřit na prodejní statistiky a pečlivě si hlídat, jaká auta se prodávají a průběžně porovnávat s nastaveným plánem. "Bude to takový analytický způsob prodeje. Může se stát, že dostaneme přesně stanovený počet modelů, které emisní průměr zvyšují. A zákazník, který si pro něj přijde, si bude muset chvíli počkat a prodáme mu ho třeba až další rok," dodává Tolar.</p>
      <p>Příčinou přitom nebude fakt, že by ho automobilka nestíhala vyrobit, ale že by si jeho prodejem emisní skóre zhoršila. Marže z prodaného kusu není tak vysoká, aby pokryla pokuty za překročení emisních limitů. Výrobce tedy do budoucna nebudou omezovat jen výrobní kapacity, ale i ekologické limity.</p>
    </article>
  </body>
</html>