<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402638/%D8%AA%D8%AD%D9%88%DB%8C%D9%84-%DB%B1%DB%B0%DB%B0-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%D8%A8%D9%87-%D9%85%D8%AF%D8%AF%D8%AC%D9%88%DB%8C%D8%A7%D9%86-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:20:01+00:00"/>
    <meta property="og:title" content="تحویل ۱۰۰ واحد مسکونی به مددجویان کمیته امداد کرمانشاه"/>
    <meta property="og:description" content="ایسنا/کرمانشاه آیین افتتاح ۱۰۰ واحد مسکونی احداث شده برای مددجویان کمیته امداد کرمانشاه، امروز(چهارم آذر) به مناسبت هفته بسیج در روستای شاهسون شهرستان صحنه برگزار شد."/>
  </head>
  <body>
    <article>
      <h1>تحویل ۱۰۰ واحد مسکونی به مددجویان کمیته امداد کرمانشاه</h1>
      <address>
        <time datetime="2019-11-25T13:20:01+00:00">25 Nov 2019, 13:20</time>
      </address>
      <p>ایسنا/کرمانشاه آیین افتتاح ۱۰۰ واحد مسکونی احداث شده برای مددجویان کمیته امداد کرمانشاه، امروز(چهارم آذر) به مناسبت هفته بسیج در روستای شاهسون شهرستان صحنه برگزار شد.</p>
      <p>محسن رخصی مدیرکل کمیته امداد استان کرمانشاه در این مراسم با اشاره به انعقاد تفاهم نامه سه جانبه میان کمیته امداد، سپاه حضرت نبی اکرم(ص) و ستاد اجرایی فرمان حضرت امام(ره) برای ساخت ۲۸۰ منزل مسکونی مددجویی در استان، گفت: تاکنون کار ساخت ۱۶۰ واحد از این منازل مسکونی به پایان رسیده است.</p>
      <p>وی اظهار کرد: ۱۰۰ واحد مسکونی از این واحدها امروز افتتاح می شود و ۶۰ واحد نیز طی چند ماه گذشته تحویل مددجویان کمیته امداد شد.</p>
      <p>رخصی اضافه کرد: مابقی واحدها نیز در دست احداث بوده و پیش بینی می شود تا آخر آذر ماه و یا نهایتا ماه بعد تحویل داده شود.</p>
      <p>مدیرکل کمیته امداد استان کرمانشاه ادامه داد: این ۲۸۰ واحد مسکونی در ۱۸۸ روستای پنج شهرستان کنگاور، هرسین، صحنه، سنقر و کلیایی و کرمانشاه ساخته شده و یا در دست ساخت هستند.</p>
      <p>رخصی با تاکید بر اینکه در این مرحله واحدهای مسکونی در شهرستانهای کرمانشاه، کنگاور، سنقر، هرسین، صحنه و بخش ماهیدشت به خانوارهای تحت حمایت واگذار می شود، اظهار کرد: این نهاد برای ساخت هر واحد مسکونی ۳۹ میلیون و ۵۰۰ هزار تومان اختصاص داده است. همچنین برای ساخت هر یک از این واحدها سپاه حضرت نبی اکرم(ص) هفت میلیون و ۵۰۰ هزار تومان و ستاد اجرایی فرمان حضرت امام (ره) نیز سه میلیون تومان اهدا کرده است.</p>
      <p>رخصی با اشاره به اینکه منازل مسکونی ساخته شده در تیپ های ۵۰ متری ساخت و تکمیل شده، اظهار کرد: در  ساخت و ساز این منازل مسکونی که بر عهده سپاه بوده تمامی نکات فنی و تخصصی رعایت شده است.</p>
      <p>مدیرکل کمیته امداد استان کرمانشاه در ادامه با تاکید بر اینکه این نهاد در بخش مسکن خدمات گسترده ای را به خانوارهای مددجو ارائه می دهد، عنوان کرد: سال گذشته بیش از ۱۶۰۰ خدمت عمرانی در قالب خرید، احداث و تعمیر منازل مسکونی و فضاهای جانبی با اعتبار ۱۰ میلیارد تومان به خانوارهای مددجو در استان ارائه شد.</p>
      <p>رخصی گفت: در سال جاری نیز تاکنون این نهاد ۷۰۰ خدمت عمرانی به خانوارهای تحت حمایت ارائه داده است.</p>
      <p>انتهای پیام</p>
    </article>
  </body>
</html>