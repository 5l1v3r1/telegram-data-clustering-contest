<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_lvivshchyni_vygotovlyaly_pidrobleni_aktsyzky_na_alkogol_331603.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T13:13:00+00:00"/>
    <meta property="og:title" content="На Львівщині виготовляли підроблені акцизки на алкоголь"/>
    <meta property="og:description" content="Служба безпеки України викрила багатомільйонну схеми із виготовлення та реалізації підроблених марок акцизного податку на горілчану і тютюнову продукцію. Про це проінформували у прес-центрі СБУ."/>
  </head>
  <body>
    <article>
      <h1>На Львівщині виготовляли підроблені акцизки на алкоголь</h1>
      <h2>Служба безпеки України викрила багатомільйонну схеми із виготовлення та реалізації підроблених марок акцизного податку на горілчану і тютюнову продукцію. Про це проінформували у прес-центрі СБУ.</h2>
      <address>
        <time datetime="2019-11-25T13:13:00+00:00">25 Nov 2019, 13:13</time>
      </address>
      <figure>
        <img src="https://galinfo.com.ua/media/gallery/intxt/s/b/sbu_13dd0.jpg"/>
      </figure>
      <p>За час функціонування незаконного механізму зловмисники встигли реалізувати підробок на 20 мільйонів гривень.</p>
      <p>Оперативники спецслужби встановили, що організували протиправний бізнес мешканці Львівської та Київської областей. Підробки зловмисники виготовляли на промисловому обладнанні у двох підпільних цехах на Львівщині. Щотижня ділки друкували понад 2 мільйони фальшивих марок акцизного збору. Збували підроблені спецзнаки замовникам по всій Україні через один із недержавних поштових сервісів та через кур`єрів.</p>
      <p>Внаслідок діяльності фальшувальників відбувалася масштабна легалізація алкосурогату та контрафактних цигарок, що несла ризики здоров’ю та життю громадян.</p>
      <p>Правоохоронці затримали 11 зловмисників у Києві та Львові, у тому числі організаторів оборудки. Під час обшуків на незаконних типографіях вилучено понад 3 тонни підроблених акцизних марок, обладнання для їх виготовлення, чорнову бухгалтерію, кошти, отримані від протиправної діяльності.</p>
      <p>Наразі затриманим здійснено повідомлення про підозру у вчиненні злочину, передбаченого ч. 3 с. 199 (виготовлення, зберігання, придбання, перевезення, пересилання, ввезення в Україну з метою збуту або збут підроблених грошей, державних цінних паперів чи білетів державної лотереї) Кримінального кодексу України. До Солом’янського районного суду міста Києва скеровано обвинувальні акти щодо 8 фігурантів справи. Заходи із блокування незаконної діяльності проводилися спільно з Прокуратурою міста Києва. </p>
    </article>
  </body>
</html>