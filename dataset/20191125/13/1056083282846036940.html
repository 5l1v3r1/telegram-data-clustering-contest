<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402652/%D8%AF%D9%88%D9%85%DB%8C%D9%86-%D9%85%D8%AD%D9%85%D9%88%D9%84%D9%87-%D8%A8%D8%B2%D8%B1%DA%AF-%D9%82%D8%A7%DA%86%D8%A7%D9%82-%D9%BE%D8%B1%D9%86%D8%AF%DA%AF%D8%A7%D9%86-%DA%A9%D8%B4%D9%81-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:44:17+00:00"/>
    <meta property="og:title" content="دومین محموله بزرگ قاچاق پرندگان کشف شد"/>
    <meta property="og:description" content="ایسنا/گیلان رئیس اداره حفاظت محیط زیست آستارا گفت: محموله بزرگ سهره های طلایی گیلان که در حال انتقال به تهران بودند، از اتوبوس کشف شد."/>
  </head>
  <body>
    <article>
      <h1>دومین محموله بزرگ قاچاق پرندگان کشف شد</h1>
      <address><time datetime="2019-11-25T13:44:17+00:00">25 Nov 2019, 13:44</time> by <a rel="author">رقیه قدیمی</a></address>
      <p>ایسنا/گیلان رئیس اداره حفاظت محیط زیست آستارا گفت: محموله بزرگ سهره های طلایی گیلان که در حال انتقال به تهران بودند، از اتوبوس کشف شد.</p>
      <p>مصطفی فلاح مجاور در گفت و گو با ایسنا از کشف دومین محموله بزرگ قاچاق پرندگان خبر داد و گفت: این محموله حاوی ۱۰۵ قطعه پرنده سهره طلایی بوده که توسط ماموران یگان حفاظت محیط زیست آستارا از قاچاقچیان پرندگان در این شهرستان کشف و ضبط شد.</p>
      <p>وی افزود: این تعداد سهره طلایی که غیرقانونی توسط متخلفان صید شده و با اتوبوس در حال انتقال به تهران بود، در یک عملیات غافل گیرانه شبانه کشف و ضبط شد. </p>
      <p>فلاح مجاور ادامه داد: شکارچیان غیرقانونی و فاقد مجوز برخلاف مقررات شکار و صید این تعداد پرنده زیبا را در زیستگاه های شهرستان زنده گیری کرده و برای فروش به تهران می بردند.</p>
      <p>وی افزود: از این متخلفان دو قفس نگهداری پرنده نیز کشف و ضبط شد.</p>
      <p>رییس اداره حفاظت محیط زیست شهرستان آستارا خاطرنشان کرد: متخلفان با تشکیل پرونده به مقام قضایی تحویل شدند که طبق قانون ضرر و زیان وارده به محیط زیست ناشی از صید و قاچاق سهره به ازای هر قطعه دو میلیون ریال است که دادخواست مطالبه آن در این پرونده با توجه به تعداد سهره کشف شده به مبلغ بیش از دویست میلیون ریال نیز به مرجع قضایی ارسال شده است.</p>
      <p>فلاح مجاور گفت: سهره ها از جمله پرندگان آوازخوان هستند که در ایران فقط نوع سهره طلایی وجود دارد که آن را سهره پیشانی قرمز نیز می دانند و سهره طلایی یکی از محبوب ترین انواع سهره در اروپا به شمار می رود.</p>
      <p>وی افزود:چهره این نوع سهره قرمز رنگ و گونه های سفید و پیشانی سیاهی دارد که دو خط سیاه از پیشانی به سوی گردن می رود. رنگ پرهای پشت خاکستری و بالهای آن سیاه بوده و لکه های زرد بر روی آن دیده می شود که نر و ماده آن شبیه بوده و پرنده نر خوش نقش و نگارتر است.</p>
      <p>انتهای پیام </p>
    </article>
  </body>
</html>