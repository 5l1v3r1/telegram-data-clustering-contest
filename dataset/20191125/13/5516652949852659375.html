<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426446/na-kleisoyn-ola-ta-kentra-ypodoxhs-prosfygwn-zhta-h-laikh-syspeirwsh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T13:00:01+00:00"/>
    <meta property="og:title" content="Να κλείσουν όλα τα κέντρα υποδοχής προσφύγων ζητά η «Λαϊκή Συσπείρωση»"/>
    <meta property="og:description" content="Να κλείσουν όλα τα Κέντρα Υποδοχής και Ταυτοποίησης προσφύγων και μεταναστών στα νησιά, ζητά η παράταξη της «Λαϊκής Συσπείρωσης Νοτίου Αιγαίου,» μέσα από το αίτημά της να συζητηθεί το θέμα στο περιφερειακό συμβούλιο."/>
  </head>
  <body>
    <article>
      <h1>Να κλείσουν όλα τα κέντρα υποδοχής προσφύγων ζητά η «Λαϊκή Συσπείρωση»</h1>
      <address>
        <time datetime="2019-11-25T13:00:01+00:00">25 Nov 2019, 13:00</time>
      </address>
      <p>
        <b>Να κλείσουν όλα τα Κέντρα Υποδοχής και Ταυτοποίησης προσφύγων και μεταναστών στα νησιά, ζητά η παράταξη της «Λαϊκής Συσπείρωσης Νοτίου Αιγαίου,» μέσα από το αίτημά της να συζητηθεί το θέμα στο περιφερειακό συμβούλιο.</b>
      </p>
      <p>Η συζήτησή του μάλιστα θα γίνει την Τρίτη 26 του μήνα, με εισηγητή τον επικεφαλής της παράταξης Γιάννη Ντουνιαδάκη ο οποίος θα ζητήσει από το σώμα και από τις παρατάξεις του να πάρουν θέση επί του θέματος.<br/>Θέση της παράταξης είναι «Όχι στη συμφωνία ΕΕ - Τουρκίας που εγκλωβίζει ανθρώπους στα νησιά» και ζητά:</p>
      <p>• Να κλείσουν όλα τα απαράδεκτα hot spots στα νησιά. Καμιά δημιουργία</p>
      <p>νέων στα νησιά</p>
      <p>• να μεταφερθούν πρόσφυγες και μετανάστες σε κέντρα φιλοξενίας που θα λειτουργούν με κρατική ευθύνη στην Ελλάδα, όπου θα εξετάζονται τα αιτήματά τους και θα μεταβαίνουν στις χώρες πραγματικού προορισμού τους, ενάντια στο Δουβλίνο και όλες τις Οδηγίες και Συμφωνίες της ΕΕ. Να διατηρηθεί μόνο ένας μικρός χώρος υποδοχής, καταγραφής και πρωτοβάθμιας περίθαλψης, όπου θα μένουν για μικρό χρονικό διάστημα μέχρι την έκδοση του πιστοποιητικού υγείας</p>
      <p>• Να προχωρήσουν όλες οι οικογενειακές επανενώσεις χωρίς καθυστέρηση.<br/>• Να μην υπάρχει κανένας ανήλικος άστεγος και απροστάτευτος ή σε κέντρα - φυλακές.</p>
      <p>• Να στελεχωθούν επαρκώς όλες οι υπηρεσίες, οι καταυλισμοί και οι δομές που ασχολούνται με πρόσφυγες, με μόνιμες εργασιακές σχέσεις και καταβολή όλων των δεδουλευμένων τους.</p>
      <p>• Να αποζημιωθούν 100% όλοι οι κάτοικοι των νησιών που έχουν υποστεί ζημιές.<br/>Όπως επισημαίνει η «Λαϊκή Συσπείρωση», η ΝΔ με το νέο νόμο στοχεύει στον περιορισμό όσων δικαιούνται άσυλο, ενώ επίσης προχωρά σε κλιμάκωση της καταστολής και με στρατιωτικά μέσα, στο όνομα της αποτροπής.</p>
      <p>«Μ' αυτόν τον τρόπο, ελπίζει η κυβέρνηση, θα δοθεί και ένα μήνυμα αυστηρότητας που θα αποτρέψει νέες αφίξεις.</p>
      <p>Εμείς προειδοποιούμε ότι, σύμφωνα με τη διεθνή εμπειρία, τέτοιου είδους μέτρα αυξάνουν μόνο τους θανάτους στα σύνορα και τις «ταρίφες» των διακινητών.</p>
      <p>Προειδοποιούμε: Στο τέλος της ημέρας, θα έχει γεμίσει η χώρα φυλακές, ανθρώπους χωρίς χαρτιά και δικαιώματα. Την ίδια στιγμή θα έχουν αυξηθεί τα ρατσιστικά, τα ξενοφοβικά ένστικτα, όπως διαφαίνεται ήδη και από την υποκίνηση περιστατικών σε συγκεκριμένες περιοχές, που η κυβέρνηση προόριζε για εγκατάσταση προσφύγων.<br/>Το ΚΚΕ καταδικάζει τα απαράδεκτα γεγονότα σε βάρος προσφύγων, τα οποία καθοδηγούνται έντεχνα και ύπουλα από αντιδραστικά κόμματα και οργανώσεις. Καταδικάζουμε για παράδειγμα την προ ημερών δράση του δημάρχου της Κω, δράση, που εκτός των άλλων, δεν αντιμετωπίζει και το πρόβλημα ριζικά.</p>
      <p>Τα υπαρκτά ζητήματα στην κατανομή και διαχείριση της στέγασης πρέπει να αντιμετωπιστούν με κριτήριο τη διασφάλιση ανθρώπινων, αξιοπρεπών συνθηκών διαβίωσης, πρόσβασης σε υπηρεσίες Υγείας και Εκπαίδευσης, με ευθύνη κρατικών υπηρεσιών, χωρίς εμπλοκή των ΜΚΟ.<br/>Ο σχεδιασμός θα πρέπει να παίρνει υπόψη τις ανάγκες κατανομής και τα προβλήματα των κατοίκων.</p>
      <p>Εμείς καλούμε τα συνδικάτα, τους μαζικούς φορείς να πολλαπλασιάσουν την αλληλεγγύη τους για τις συνθήκες ζωής στην Ελλάδα, αλλά και για να γίνει πράξη το όνειρο της συντριπτικής πλειοψηφίας να φτάσουν με ασφάλεια στις χώρες πραγματικού προορισμού τους» αναφέρει η παράταξη.</p>
    </article>
  </body>
</html>