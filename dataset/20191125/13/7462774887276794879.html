<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/arvalstis/mediki-bez-arstesanas-asanzs-var-nomirt-lielbritanijas-cietuma/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T13:07:00+00:00"/>
    <meta property="og:title" content="Mediķi: Bez ārstēšanas Asanžs var nomirt Lielbritānijas cietumā"/>
    <meta property="og:description" content="Vairāk nekā 60 mediķi vēstulē  Lielbritānijas iekšlietu ministrei Priti Patelai pieprasījuši steidzami nodrošināt ārstēšanu vietnes “WikiLeaks” dibinātājam Džūljenam Asanžam, norādot, ka bez ārstēšanas viņš cietumā var nomirt, pirmdien ziņo britu mediji."/>
  </head>
  <body>
    <article>
      <h1>Mediķi: Bez ārstēšanas Asanžs var nomirt Lielbritānijas cietumā</h1>
      <address><time datetime="2019-11-25T13:07:00+00:00">25 Nov 2019, 13:07</time> by <a rel="author">LETA</a></address>
      <p>Vairāk nekā 60 mediķi vēstulē  Lielbritānijas iekšlietu ministrei Priti Patelai pieprasījuši steidzami nodrošināt ārstēšanu vietnes “WikiLeaks” dibinātājam Džūljenam Asanžam, norādot, ka bez ārstēšanas viņš cietumā var nomirt, pirmdien ziņo britu mediji.</p>
      <p>Vēstulē teikts, ka 48 gadus vecais Asanžs steidzami jānogādā slimnīcā, ziņo Lielbritānijas mediji.</p>
      <p>Mediķi norādījuši, ka Asanža stāvoklis pēdējos mēnešos ir strauji pasliktinājies, un uzsvēruši, ka Asanža fiziskais un mentālais stāvoklis ir jānovērtē ekspertiem.</p>
      <p>“Ja novērtēšana un ārstēšana netiks steidzami veikta, mēs nopietni bažījamies, (..) ka Asanža kungs varētu cietumā nomirt,” teikts mediķu vēstulē.</p>
      <p>Vēstuli, kas publiskota laikrakstā “Guardian” un citos medijos, parakstījuši ārsti no ASV, Austrālijas, Lielbritānijas, Zviedrijas, Itālijas, Vācijas, Šrilankas un Polijas.</p>
      <p>“Guardian” vēsta, ka mediķi ņēmuši vērā Asanža izskatu un izturēšanos oktobrī Londonas tiesā un ziņojumu, ko sastādījis ANO īpašais ziņotājs par spīdzināšanu Nils Melcers.</p>
      <p>Ziņojumā Melcers norādīja, ka Asanžs izrādījis tipiskas “psiholoģiskās spīdzināšanas” pazīmes.</p>
      <p>25.februārī tiesa lems par Asanža izdošanu ASV, kur viņam izvirzītas apsūdzības par ASV pretspiegošanas likumu pārkāpumu saistībā ar 2010.gadā “WikiLeaks” publicētajiem tūkstošiem militāro un diplomātisko dokumentu.</p>
    </article>
  </body>
</html>