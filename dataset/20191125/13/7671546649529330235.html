<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915038"/>
    <meta property="og:site_name" content="Dnevnik"/>
    <meta property="article:published_time" content="2019-11-25T13:36:00+00:00"/>
    <meta property="og:title" content="Taylor Swift presegla Michaela Jacksona po številu ameriških glasbenih nagrad"/>
    <meta property="og:description" content="Ameriška pevka Taylor Swift je ponovno slavila na podelitvi Ameriških glasbenih nagrad, poročajo tuje tiskovne agencije. Osvojila jih je pet in tako prispela do skupno 28 nagrad, s čimer je presegla dosedanjega rekorderja Michaela Jacksona, ki jih je zbral 24. Med drugim je dobila glavno nagrado za umetnico leta in nagrado za umetnico desetletja."/>
  </head>
  <body>
    <article>
      <h1>Taylor Swift presegla Michaela Jacksona po številu ameriških glasbenih nagrad</h1>
      <address><time datetime="2019-11-25T13:36:00+00:00">25 Nov 2019, 13:36</time> by <a rel="author">STA</a></address>
      <p>
        <b>Ameriška pevka Taylor Swift je ponovno slavila na podelitvi Ameriških glasbenih nagrad, poročajo tuje tiskovne agencije. Osvojila jih je pet in tako prispela do skupno 28 nagrad, s čimer je presegla dosedanjega rekorderja Michaela Jacksona, ki jih je zbral 24. Med drugim je dobila glavno nagrado za umetnico leta in nagrado za umetnico desetletja.</b>
      </p>
      <p>»Pomembni so mi le spomini, ki jih imam že leta z vami,« je 29-letna pevka povedala občinstvu na slovesnosti v Los Angelesu, potem ko je izvedla preplet svojih uspešnic.</p>
      <p>Po poročanju hrvaške tiskovne agencije Hina se je pričakovalo, da bo spregovorila o sporu z vodjema diskografske hiše Big Machine Records Scooterjem Braunom in Scottom Borchetto, ker sta ji odvzela avtorske pravice pri njenih prvih šestih albumih, ki jih je posnela v času pogodbe s to založbo. Zaradi tega ji je grozila prepoved izvajanja lastne glasbe, pa tudi prepoved uporabe iste glasbe v dokumentarnem filmu, ki ga je objavil Netflix.</p>
      <p>Big Machine Label Group in Dick Clark Production sta sicer pred kratkim objavila, da sta dosegla licenčni sporazum, s katerim sta odobrila nastope svojih izvajalcev za pretočne oddaje in oddaje na vzajemno odobrenih platformah.</p>
      <p>Taylor Swift spora na nedeljski podelitvi nagrad ni omenila, je pa svoj nastop začela v beli bluzi z napisi naslovov svojih starih albumov. »Letošnje leto je zame polno leto. Bilo je precej dobro, a tudi precej zapleteno,« je dejala glasbenica, ki je pometla s konkurenco - Drakeom, Ariano Grande, Halsey in Post Maloneom. Dobila je še nagrade za najboljši videospot za pesem You Need to Calm Down, najboljšo pop/rock izvajalko ter najboljši pop/rock album za ploščo Lover.</p>
      <p>Drugo najvišje število nagrad sta po poročanju portala Hollywood Reporter dobila korejska fantovska zasedba BTS in ameriški kantavtor Khalid. Oboji so odnesli po tri nagrade.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042915119/kronika/foto-albanijo-stresel-mocan-potres-cutili-so-ga-tudi-v-sloveniji"/>
        <a href="https://www.dnevnik.si/1042915105/sport/rokomet/uros-bregar-trener-rokometasic-krima-in-selektor-zenske-reprezentance-slovenije-nikogar-ne-bom-prosil-in-silil-naj-igra-za-slovenijo"/>
        <a href="https://www.dnevnik.si/1042915117/slovenija/zaradi-prometne-nesrece-zastoji-na-stajerski-avtocesti-"/>
        <a href="https://www.dnevnik.si/1042915074/kultura/oder/alexander-manuiloff-bolgarski-dramatik-in-pisatelj-iz-mehurcka-v-realnost"/>
        <a href="https://www.dnevnik.si/kartica/1042915067"/>
      </related>
    </article>
  </body>
</html>