<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905160/degradatiestress-bij-ado-het-vertrek-van-el-khayati-vang-je-niet-zomaar-op-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T13:31:00+00:00"/>
    <meta property="og:title" content="'ADO kan degraderen, maar RKC, VVV, Fortuna, Emmen en Sparta zijn minder'"/>
    <meta property="og:description" content="Ali Boussaboun vindt het niet verrassend dat ADO Den Haag het moeilijk heeft. De ploeg van trainer Fons Groenendijk staat zeventiende, een positie die dit seizoen rechtstreekse degradatie betekent. &quot;Natuurlijk kan ADO degraderen&quot;, zegt Boussaboun tegen het Algemeen Dagblad. &quot;Er zijn genoeg voorbeelden van clubs waarvan je dacht dat het niet kon. En die gingen er dan toch uit. Als je geen wedstrijden wint en je pakt slechts sporadisch een puntje dan wordt het lastig.&quot;"/>
  </head>
  <body>
    <article>
      <h1>'ADO kan degraderen, maar RKC, VVV, Fortuna, Emmen en Sparta zijn minder'</h1>
      <address>
        <time datetime="2019-11-25T13:31:00+00:00">25 Nov 2019, 13:31</time>
      </address>
      <p>
        <b>Ali Boussaboun vindt het niet verrassend dat ADO Den Haag het moeilijk heeft. De ploeg van trainer Fons Groenendijk staat zeventiende, een positie die dit seizoen rechtstreekse degradatie betekent.</b>
      </p>
      <p>"Natuurlijk kan ADO degraderen", zegt Boussaboun tegen het <a href="https://www.ad.nl/nederlands-voetbal/degradatiestress-achter-de-duinen-gaat-ado-eruit~a91e5056/">Algemeen Dagblad</a>. "Er zijn genoeg voorbeelden van clubs waarvan je dacht dat het niet kon. En die gingen er dan toch uit. Als je geen wedstrijden wint en je pakt slechts sporadisch een puntje dan wordt het lastig."</p>
      <p>Dat Groenendijk en technisch manager Jeffrey van As nu de gebeten hond zijn, vindt Boussaboun onrechtvaardig. "Vanaf dag één zat ADO al in moeilijke positie. Als je een eigenaar hebt die zegt dat je je eigen broek moet ophouden en de begroting gaat omlaag, dan maak je het voor de trainer en de td niet makkelijker. ADO moet het doen met gehuurde en transfervrije spelers, maar het vertrek van El Khayati vang je niet zomaar op. Dan doe je als club een stapje terug."</p>
      <p>Boussaboun verwacht uiteindelijk dat zijn oude club het vege lijf gaat redden. "Ik schat ADO hoger in dan RKC, VVV, Fortuna, Emmen en zelfs Sparta. Ze hebben genoeg kwaliteit om een reeks neer te zetten. Je hebt geluk dat de Eredivisie heel wisselvallig is. Alleen Ajax en AZ zijn ongenaakbaar. Als je twee keer wint, sta je zomaar weer dertiende."</p>
    </article>
  </body>
</html>