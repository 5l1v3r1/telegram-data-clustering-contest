<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/25/katastrofa-tankera-delfi-v-odesi-stalo-vidomo-koly-pryberut-bunkeruvalnyk/"/>
    <meta property="og:site_name" content="Народна Правда"/>
    <meta property="article:published_time" content="2019-11-25T13:33:28+00:00"/>
    <meta property="og:title" content="Катастрофа танкера Delfi в Одесі: стало відомо, коли приберуть бункерувальник"/>
    <meta property="og:description" content="Представники Адміністрації морських торговельних портів України почнуть знімати танкер Delfi, який зазнав аварії біля берегів Одеси, з мілини приблизно через тиждень, якщо судновласник не зробить це сам."/>
  </head>
  <body>
    <article>
      <h1>Катастрофа танкера Delfi в Одесі: стало відомо, коли приберуть бункерувальник</h1>
      <h2>Захисні споруди від нафтопродуктів, бони, повинні встановити навколо танкера Delfi 25 листопада</h2>
      <address>
        <time datetime="2019-11-25T13:33:28+00:00">25 Nov 2019, 13:33</time>
      </address>
      <p>Представники Адміністрації морських торговельних портів України почнуть знімати танкер-бункерувальник <a href="https://narodna-pravda.ua/2019/11/22/usi-na-berezi-yaskravi-kadry-ryatuvalnoyi-operatsiyi-avarijnogo-tankera-v-odesi/">Delfi, який зазнав аварії біля берегів Одеси</a>, з мілини приблизно через тиждень, якщо судновласник не зробить це сам.</p>
      <p>Як передає НАРОДНА ПРАВДА, про це <a href="https://www.radiosvoboda.org/a/news-odesa-tanker/30290736.html">Радіо Свобода</a> повідомив капітан Одеського морського порту Кирило Цюпко.</p>
      <p>Loading...</p>
      <p>За його словами, на початок робіт у судновласника є тиждень, а на самі роботи – два тижні.</p>
      <p>«Кодексом торговельного мореплавства України передбачено процедуру. Ми повинні вимагати від судновласника і якщо він не з’явиться, адміністрація порту повинна прибрати судно в тому чи іншому вигляді. Ми повинні дотримуватися юридичної процедури, щоб потім не з’явився судновласник і не подав на нас до суду. Якщо він протягом тижня не з’явиться, ми будемо працювати за кодексом», – повідомив капітан порту.</p>
      <p>Він також додав, що захисні споруди від нафтопродуктів, бони, повинні встановити навколо танкера Delfi 25 листопада. На самому пляжі їх встановили після аварії. Використовувати спеціальний диспенсер для абсорбції нафтопродуктів було неможливо – спеціалізоване судно не змогло б підійти до плям.</p>
      <p>“Вимога до судновласника АМПУ подаватиме разом з Міністерством закордонних справ. Незабаром документ буде вислано на офіційну адресу судновласника Frio Fondo LP, яка зареєстрована в Бірмінгемі, Сполучене королівство. Електронної адреси, телефону компанії в реєстрах, на жаль, немає”, – підкреслив Цюпко.</p>
      <p>Як повідомлялося раніше,<a href="https://narodna-pravda.ua/2019/11/22/katastrofa-tanker-bilya-beregiv-odesy-sudno-vykynulo-na-plyazh-video/"> танкер Delfi  22 листопада викинуло на пляж.</a></p>
      <p>Нагадаємо, <a href="https://narodna-pravda.ua/2019/11/22/vlasnyk-znyk-palyvo-zakinchylosya-skandalni-podrobytsi-katastrofy-tankera-bilya-beregiv-odesy/">капітан відмовлявся подавати сигнал SOS, який дає можливість розпочати аварійно-рятувальні операції, а також евакуювати екіпаж без дозволу судновласника. </a>Останній не виходив на зв’язок.</p>
      <p>З цієї причини <a href="https://narodna-pravda.ua/2019/11/22/ekipazh-nasylno-evakuyuyut-vrazhayuchi-kadry-z-mistsya-katastrofy-tankera-v-odesi/">було прийнято почати евакуацію екіпажу в примусовому порядку.</a></p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>