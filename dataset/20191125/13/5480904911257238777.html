<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/diky-modernim-lekum-na-hiv-nejsou-pacienti-infekcni/1824838?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T13:15:00+00:00"/>
    <meta property="og:title" content="Díky moderním lékům na HIV nejsou pacienti infekční"/>
    <meta property="og:description" content="Praha - Díky moderním lékům na HIV nejsou pacienti infekční a mají běžnou délku dožití. Mohou založit rodinu nebo mít s partnerem styk bez ochrany, aniž ho nakazí. Novinářům to u příležitosti zahájení Evropského týdne testování na HIV a žloutenku řekl předseda pacientské organizace Česká společnost AIDS pomoc Robert Hejzák. Lidí nakažených HIV bylo v Česku od roku 1986 zjištěno zhruba 3600, nemoc AIDS se rozvinula zhruba u 660 z nich. Asi 300 lidí jí podhlehlo. Kolem 600 lidí v ČR zatím podle odhadů neví, že jsou nakažení. Při Evropském týdnu testování na HIV a žloutenku se lidé mohou nechat na tyto nemoci vyšetřit zdarma a anonymně."/>
  </head>
  <body>
    <article>
      <h1>Díky moderním lékům na HIV nejsou pacienti infekční</h1>
      <address><time datetime="2019-11-25T13:15:00+00:00">25 Nov 2019, 13:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Díky moderním lékům na HIV nejsou pacienti infekční a mají běžnou délku dožití. Mohou založit rodinu nebo mít s partnerem styk bez ochrany, aniž ho nakazí. Novinářům to u příležitosti zahájení Evropského týdne testování na HIV a žloutenku řekl předseda pacientské organizace Česká společnost AIDS pomoc Robert Hejzák. Lidí nakažených HIV bylo v Česku od roku 1986 zjištěno zhruba 3600, nemoc AIDS se rozvinula zhruba u 660 z nich. Asi 300 lidí jí podhlehlo. Kolem 600 lidí v ČR zatím podle odhadů neví, že jsou nakažení. Při Evropském týdnu testování na HIV a žloutenku se lidé mohou nechat na tyto nemoci vyšetřit zdarma a anonymně.</p>
      <p>"V současné době je léčba natolik účinná, že pokud jste včas diagnostikován a léčen, tak žijete kvalitní život se stejnou délkou dožití jako jakýkoliv jiný občan. Dokonce je léčba tak účinná, že se stanete neinfekčním pro své sexuální partnery. Můžete založit rodinu nebo mít styk bez kondomu," řekl Hejzák.</p>
      <p>Asi dva roky je k dispozici i téměř stoprocentně účinná léčba preventivní. Podle Hejzáka ministerstvo zdravotnictví nyní posuzuju její nákladovou efektivitu. Lék stojí asi 900 korun měsíčně, je na předpis, ale pacienti si ho hradí sami. Podle ministra zdravotnictví Adama Vojtěcha (za ANO) ale úhrada z veřejného zdravotního pojištění je spíš nepravděpodobná. "Měli bychom spíš vést lidi k odpovědnosti. Zatím to ale nemáme finálně rozhodnuto," uvedl.</p>
      <p>Podle odhadů jsou náklady na udržení infekce HIV v Česku pod kontrolou asi miliardu korun ročně. Prevence, jako jsou přednášky či výměna jehel injekčním uživatelům drog, tvoří asi 0,7 procenta. Léčba stojí asi 300.000 Kč na jednoho pacienta. Hejzlák už dříve uvedl, že pokud bude nových případů přibývat dosavadním tempem 200 ročně a pacienti budou mít stejnou dobu dožití jako zdraví, náklady stoupnou na 85 miliard korun.</p>
      <p>Ministerstvo zdravotnictví dává přímo na prevenci HIV deset milionů korun, dalších osm milionů prostřednictvím svých přímo řízených organizací, jako jsou fakultní nemocnice nebo Státní zdravotní ústav. Odborníci z řad neziskových organizací kritizovali úbytek peněz na léčbu závilostí, který může dopadnout i na výměnu stříkaček. Podle ministra je sice částka nižší než loni, ale jedna z nejvyšších za poslední roky. "Více zapojit by se měla i města, která mají na svém území s drogově závislými problém," dodal.</p>
      <p>Lidé mohou využít tento týden bezplatné a anonymní testování na mnoha místech v Česku. Seznam testovacích míst je na webu <a href="http://www.prevencehiv.cz/evropsky-tyden-testovani-na-hiv-a-zloutenky/">Prevence HIV</a>. Mobilní testovací místo je například od 10:00 dopoledne před ministerstvem zdravotnictví. Testování se účastní ministr zdravotnictví Adam Vojtěch a předseda České společnosti AIDS pomoc Robert Hejzák.</p>
    </article>
  </body>
</html>