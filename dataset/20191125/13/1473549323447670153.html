<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/jaroslaw-zielinski-konczy-prace-w-mswia,988100.html"/>
    <meta property="og:site_name" content="TVN24"/>
    <meta property="article:published_time" content="2019-11-25T13:44:44+00:00"/>
    <meta property="og:title" content="Jarosław Zieliński odchodzi z MSWiA"/>
    <meta property="og:description" content="Jarosław Zieliński nie będzie już sekretarzem stanu w Ministerstwie Spraw Wewnętrznych i Administracji. Dziękuję wszystkim za współpracę przez ostatnie 4 lata. Dalej służymy Polsce - napisał. Nomin..."/>
  </head>
  <body>
    <article>
      <h1>Jarosław Zieliński odchodzi z MSWiA</h1>
      <address><time datetime="2019-11-25T13:44:44+00:00">25 Nov 2019, 13:44</time> by <a rel="author">Robert Zieliński (r.zielinski@tvn.pl)</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/1615ddb8-eb6e-43a0-881b-dda1d5902c73-480p.mp4"/>
          <figcaption>Jarosław Zieliński odchodzi z MSWiA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/3cb66a3d-4409-4895-97d8-e794c510e371-480p.mp4"/>
          <figcaption>Jarosław i Lilianna Zielińsscy powitani kwiatami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/7bb6978a-af8d-4547-ada6-901f7b7c559c-480p.mp4"/>
          <figcaption>Awans za konfetti i hawajskie tańce dla Jarosława Zielińskiego</figcaption>
        </figure>
        <figcaption>Jarosław Zieliński kończy pracę w MSWiA<cite>Foto: Marcin Obara/PAP | Video: tvn24</cite></figcaption>
      </slideshow>
      <h3>Jarosław Zieliński nie będzie już sekretarzem stanu w Ministerstwie Spraw Wewnętrznych i Administracji. "Dziękuję wszystkim za współpracę przez ostatnie 4 lata. Dalej służymy Polsce" - napisał. Nominację na zastępcę szefa MSWiA otrzymał Maciej Wąsik, dotychczasowy sekretarz kolegium do spraw służb specjalnych.</h3>
      <related>
        <a href="https://www.tvn24.pl/wiadomosci-z-kraju,3/policjanci-spedzili-w-pracy-miliony-nadgodzin-i-maja-za-nie-dostac-150-milionow-zlotych,987117.html"/>
      </related>
      <p>O tym, że scenariusz z dymisją sekretarza stanu Jarosława Zielińskiego jest prawdopodobny, <a href="https://www.tvn24.pl/wiadomosci-z-kraju,3/nadgodziny-w-policji-warte-150-mln-zl-4-miliony-nadgodzin-w-9-miesiecy,987117.html">informowaliśmy w ubiegłym tygodniu.</a></p>
      <p>Teraz minister potwierdził to swoim wpisem na Twitterze: "Kończę pracę w MSWiA z poczuciem dobrze wykonanych zadań, których efekty ocenili wyborcy, a obraz medialny skoryguje czas. W Polsce żyje się bezpiecznie, służby, które nadzorowałem działają sprawnie. Dziękuję wszystkim za współpracę przez ostatnie 4 lata. Dalej służymy Polsce".</p>
      <h3>Brak chemii</h3>
      <p>- Po prostu nie było zrozumienia między ministrem Mariuszem Kamińskim a wiceministrem. Dymisja wisiała w powietrzu, odkąd Mariusz Kamiński odebrał mu nadzór nad policją, Strażą Graniczną oraz Służbą Ochrony Państwa – mówi tvn24.pl doświadczony urzędnik resortu, prosząc o zachowanie anonimowości.</p>
      <p>Choć funkcja Zielińskiego nie zmieniła się – pozostawał sekretarzem stanu i pierwszym zastępcą ministra – to stracił wpływ na służby mundurowe. Była to jedna z pierwszych decyzji, które podpisał Mariusz Kamiński, gdy latem zastąpił w fotelu szefa resortu Elżbietę Witek.</p>
      <p>Minister zmienił wtedy regulamin resortu, okrawając realne zadania Zielińskiego wyłącznie do funkcji reprezentacyjnych. A nadzór nad służbami przejął osobiście Mariusz Kamiński. Na takie rozwiązanie przed nim zdecydował się tylko jeden szef MSWiA - Marek Biernacki, pełniący tę funkcję w latach 1999-2001.</p>
      <related>
        <a href="https://www.tvn24.pl/wiadomosci-z-kraju,3/bylo-konfetti-dla-wiceministra-sa-kary-dla-policjantow,704761.html"/>
      </related>
      <p>Według licznych źródeł podobną decyzję zamierzali podjąć również poprzednicy Mariusza Kamińskiego: Elżbieta Witek, a także Joachim Brudziński. Obydwojgu zabrakło jednak siły politycznej, aby przeforsować zmianę.</p>
      <p>- Jarosław Zieliński jest niezwykle pracowitym posłem na Podlasiu. Z punktu widzenia stolicy jego liczne wizyty gospodarskie, przecinanie wstęg, wręczanie kluczyków do radiowozów, które już od kilku miesięcy jeżdżą, wyglądają zabawnie. Ale w terenie to robi wrażenie, a on sam jest tam niezwykle popularnym politykiem – tłumaczy jeden z posłów Prawa i Sprawiedliwości.</p>
      <h3>Ludzie i konflikty Zielińskiego</h3>
      <p>W szeregach policyjnych głośno jest o tlącym się od dawna konflikcie między komendantem głównym policji generałem Jarosławem Szymczykiem a właśnie wiceministrem Zielińskim. Nawet gdy jako wiceminister nadzorował jeszcze policję, rzadko pojawiał się u boku szefa policji. Ten zaś wielokrotnie opierał się pomysłom personalnym podsuwanym mu przez wiceministra. Jednym z najbliższych współpracowników Zielińskiego w policji jest komendant wojewódzki policji w Białymstoku generał Daniel Kołnierowicz. Jest on zarazem pierwszym w historii tej formacji generałem, który został ukarany w postępowaniu dyscyplinarnym.</p>
      <related>
        <a href="https://www.tvn24.pl/wiadomosci-z-kraju,3/konfetti-dla-wiceministra-szef-strazy-granicznej-tez-chce-wyjasnien,699753.html"/>
      </related>
      <p>- Teraz przyjdzie gorszy czas dla tak zwanych ludzi ministra. Do tego grona jest zaliczany również rektor Wyższej Szkoły Policji w Szczytnie. A także szef najnowszej służby specjalnej, czyli Biura Nadzoru Wewnętrznego – mówią nasi rozmówcy.</p>
      <p>W Wyższej Szkole Policji w Szczytnie trwa kontrola, która jest efektem śledztwa dziennikarskiego "Superwizjera" TVN. Reporter Łukasz Frątczak ujawnił, że w jedynej szkole kształcącej oficerów policji mogło dochodzić do mobbingu, a kariera naukowa jej rektora inspektora Marka Fałdowskiego budzi poważne wątpliwości.</p>
      <h3>Konfetti i tańce</h3>
      <p>O samym Jarosławie Zielińskim bywało głośno z powodu licznych imprez o oryginalnym scenariuszu, w których brał udział. <a href="https://www.tvn24.pl/wiadomosci-z-kraju,3/augustow-konfetti-dla-wiceministra-zielinskiego-kary-dla-policjantow,704761.html">Na początku 2017 roku ujawniliśmy na tvn24.pl, że podczas obchodów Święta Niepodległości w Augustowie policjant rozrzucał konfetti z helikoptera przelatującego nad miejscem celebry</a>. Wcześniej policjanci z oddziałów prewencji przez wiele godzin cięli nożyczkami ryzy papieru właśnie na konfetti. Oficer, który, wychylając się z śmigłowca Straży Granicznej, zrzucał konfetti, następnie awansował.</p>
      <h3>Maciej Wąsik wiceszefem MSWiA</h3>
      <p>Nominację na zastępcę szefa MSWiA otrzymał Maciej Wąsik, od wielu lat najbliższy współpracownik obecnego szefa MSWiA Mariusza Kamińskiego. Informację o tym podał na Twitterze. "Otrzymałem dziś nominację na zastępcę Ministra Spraw Wewnętrznych i Administracji. Nadal też będę pełnił funkcję sekretarza Kolegium ds. służb specjalnych" - napisał.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/policjanci-spedzili-w-pracy-miliony-nadgodzin-i-maja-za-nie-dostac-150-milionow-zlotych,987117.html"/>
        <a href="https://www.tvn24.pl/wiadomosci-z-kraju,3/bylo-konfetti-dla-wiceministra-sa-kary-dla-policjantow,704761.html"/>
        <a href="https://www.tvn24.pl/wiadomosci-z-kraju,3/konfetti-dla-wiceministra-szef-strazy-granicznej-tez-chce-wyjasnien,699753.html"/>
      </related>
    </article>
  </body>
</html>