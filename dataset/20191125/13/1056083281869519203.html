<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402621/%D8%A7%D9%86%D8%AC%D8%A7%D9%85-%DB%B2-%D9%87%D8%B2%D8%A7%D8%B1-%D8%A8%D8%A7%D8%B2%D8%B1%D8%B3%DB%8C-%D8%AF%D8%B1-%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88-%D8%A8%D8%AE%D8%AA%DB%8C%D8%A7%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:01:38+00:00"/>
    <meta property="og:title" content="انجام ۲ هزار بازرسی در چهارمحال و بختیاری"/>
    <meta property="og:description" content="ایسنا/چهارمحال و بختیاری رئیس سازمان صمت چهارمحال و بختیاری با اشاره به اینکه از ۲۳ آبان‌ماه تا ۴ آذرماه، ۲ هزار بازرسی در استان برای تنظیم بازار همزمان با آغاز سهمیه‌بندی بنزین انجام شده است، گفت: ۵۱ گشت مشترک در این ایام انجام شد."/>
  </head>
  <body>
    <article>
      <h6 class="kicker">رئیس سازمان صمت استان خبر داد:</h6>
      <h1>انجام ۲ هزار بازرسی در چهارمحال و بختیاری</h1>
      <address>
        <time datetime="2019-11-25T13:01:38+00:00">25 Nov 2019, 13:01</time>
      </address>
      <p>ایسنا/چهارمحال و بختیاری رئیس سازمان صمت چهارمحال و بختیاری با اشاره به اینکه از ۲۳ آبان‌ماه تا ۴ آذرماه، ۲ هزار بازرسی در استان برای تنظیم بازار همزمان با آغاز سهمیه‌بندی بنزین انجام شده است، گفت: ۵۱ گشت مشترک در این ایام انجام شد.</p>
      <p>سجاد رستمی ۴ آذرماه در ستاد تنظیم بازار استان، با اشاره به انجام ۲ هزار بازرسی در استان همزمان با سهمیه‎‌بندی بنزین، اظهار کرد: ۵۱ گشت مشترک در این ایام انجام و ۱۶۵ پرونده تخلف به تعزیرات حکومتی استان ارسال شد که عمده تخلفات مربوط به عدم درج قیمت، گرانفروشی و کم‌فروشی بود.</p>
      <p>در ادامه حسن شمسی‌پور معاون بازرگانی سازمان صمت استان گفت: از ۱۰۰ قلم کالای اساسی که در سامانه رصد می‌شود ۸ قلم کالا در آذرماه نسبت به ماه گذشته افزاینده، ۶ قلم کالا کاهنده و مابقی ثابت بوده است.</p>
      <p>وی با اشاره به اینکه کشتارگاه‌ها تقاضای افزایش قیمت مرغ را داشتند، بیان کرد: مخالفت با این امر صورت گرفت که مقرر شد در صورتی که کشتارگاه با قیمت بالاتر مرغ را به فروش رساند به تعزیرات حکومتی استان معرفی شود.</p>
      <p>در ادامه سام مردانی معاون تولیدات دامی جهاد کشاورزی استان، با اشاره به اینکه در بحث مرغ مشکلی وجود ندارد، تصریح کرد: در حال حاضر ۱ میلیون و ۹۰۰ هزار قطعه جوجه یک روزه تا مرغ آماده کشتار در واحدهای تولیدی استان موجود بوده و ۵۲۰ هزار قطعه مرغ آماده کشتار در استان وجود دارد.</p>
      <p>وی گفت: تعیین قیمت مرغ منطقه‌ای بوده که باید کنترل شود و در صورتی که استان همجوار افزایش قیمت نداشته باشد، در استان هم قیمت مرغ افزایش نخواهد یافت.</p>
      <p>در ادامه کیقباد قنبری مدیر شرکت غله و خدمات بازرگانی استان، گفت: سهیمه آبان‌ماه سازمان صمت استان ۱۲۴۱ تن شکر بود که قرار شد تماما از کارخانه قند استان تامین شود.</p>
      <p>وی با اشاره به اینکه ۶۰۰ تن برنج ۱۱۲۱ برای مهر و آبان اختصاص داده شده بود، افزود: از این میزان ۴۸۳ تن توزیع شد.</p>
      <p>قنبری خاطرنشان کرد: برای آذرماه از ۶۵۴ تن سهیمه برنج استان، تنها ۶۱ تن در بازار توزیع شده است که مابقی آن در فروشگاه‌های تعاونی کارکنان دولت توزیع خواهد شد.</p>
      <p>انتهای پیام</p>
    </article>
  </body>
</html>