<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232972/"/>
    <meta property="og:site_name" content="Українська правда"/>
    <meta property="article:published_time" content="2019-11-25T13:55:08+00:00"/>
    <meta property="og:title" content="Адвокатка родин Героїв Небесної сотні голодує вже 5-й день"/>
    <meta property="og:description" content="В соцмережах набирає обертів флешмоб на підтримку вимог адвоката сімей Небесної сотні Євгенії Закревської, яка 5-й день голодує проти зупинки справ Майдану."/>
  </head>
  <body>
    <article>
      <h1>Адвокатка родин Героїв Небесної сотні голодує вже 5-й день</h1>
      <address>
        <time datetime="2019-11-25T13:55:08+00:00">25 Nov 2019, 13:55</time>
      </address>
      <p>В соцмережах набирає обертів флешмоб на підтримку вимог адвоката сімей Небесної сотні Євгенії Закревської, яка 5-й день голодує проти зупинки справ Майдану.</p>
      <p><b>Джерело:</b> керівник ГО Правозахисна ініціатива <a href="https://www.facebook.com/photo.php?fbid=1750950691701632&amp;set=a.495887813874599&amp;type=3&amp;theater">Богдан Чумак </a>у Facebook, ексочільниця МОЗ <a href="https://www.facebook.com/ulanasuprun/photos/a.1764564323828127/2500438926907326/?type=3&amp;theater">Уляна Супрун</a> у Facebook.</p>
      <p><b>Деталі:</b> Умови флешмобу на підтримку вимог Закревської:</p>
      <p>1. Сфотографувати пляшку води без етикетки.<br/>2. Опублікувати фото в соцмережах з текстом вимог<br/>3. Відмітити 3-х друзів, які мають продовжити флешмоб.</p>
      <figure>
        <img src="https://img.pravda.com/images/doc/d/b/db583f8-2.jpg"/>
      </figure>
      <p>У своєму пості Чумак тегнув і спікера Верховної Ради Дмитра Разумкова.</p>
      <p>Закревська вимагає скликати позачергове засідання парламенту та прийнятти закон про ДБР з урахуванням правки, яка розблокує розслідування справ Майдану. Скликати засідання можуть 150 депутатів, або президент.</p>
      <p>Звернутися до знайомих народних депутатів із вимогою скликати позачергове засідання Верховної Ради, закликала і Уляна Супрун.</p>
      <p><b>Пряма мова Супрун:</b> "Чимало процесів, рішень та зрушень в Україні стають можливими не завдяки, а всупереч. Вони стають можливими завдяки людям, що віддані своїй справі та відстоюють справедливість, як Женя. Кожен із нас може допомогти не злити справи Майдану та підтримати Женю".</p>
      <figure>
        <img src="https://img.pravda.com/images/doc/2/c/2c4ba2a-78320547-2500438933573992-561693125731418112-o.jpg"/>
      </figure>
      <p><b>Що передувало:</b> Адвокатка Євгенія <a href="https://www.pravda.com.ua/news/2019/11/22/7232689/">Закревська оголосила голодування</a> через нерозглянуту парламентом поправку до законопроєкту про ДБР. Правка мала б дозволити слідчим у справах Майдану поновити розслідування. В ГПУ поза тим запевнили, що<a href="https://www.pravda.com.ua/news/2019/11/22/7232745/"> слідство у справах Майдану не зупинятиметься</a>.</p>
      <p><b>Чому це важливо: </b>Ключове значення має прийняття Верховною Радою закону щодо удосконалення роботи ДБР, який дозволить слідчим прокуратури, що працювали над вказаними провадженнями, перейти до відповідного підрозділу ДБР у спрощеному порядку для більш ефективного подальшого розслідування цих злочинів.</p>
      <footer>Валентина Романенко, УП</footer>
      <related>
        <a href="https://www.pravda.com.ua/articles/2019/11/23/7232687/"/>
        <a href="https://www.pravda.com.ua/news/2019/11/22/7232745/"/>
        <a href="https://www.pravda.com.ua/news/2019/11/21/7232676/"/>
      </related>
    </article>
  </body>
</html>