<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402659/%D9%85%D8%B1%DA%AF-%D9%85%D8%BA%D8%B2%DB%8C-%D9%86%D8%A7%D8%AA%D9%88-%D9%85%D8%A7%DA%A9%D8%B1%D9%88%D9%86-%D9%88-%D9%85%D8%B1%DA%A9%D9%84-%D8%B1%D8%A7-%D8%A8%D9%87-%D8%AC%D8%A7%D9%86-%D9%87%D9%85-%D8%A7%D9%86%D8%AF%D8%A7%D8%AE%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:51:02+00:00"/>
    <meta property="og:title" content="مرگ مغزی ناتو، ماکرون و مرکل را به جان هم انداخت"/>
    <meta property="og:description" content="نیویورک‌تایمز در گزارشی از دعوای مرکل و ماکرون و خشم صدراعظم آلمان از اظهارات رهبر فرانسه درباره مرگ مغزی ناتو خبر داد."/>
  </head>
  <body>
    <article>
      <h1>مرگ مغزی ناتو، ماکرون و مرکل را به جان هم انداخت</h1>
      <address><time datetime="2019-11-25T13:51:02+00:00">25 Nov 2019, 13:51</time> by <a rel="author">فاطمه نبید</a></address>
      <p>نیویورک‌تایمز در گزارشی از دعوای مرکل و ماکرون و خشم صدراعظم آلمان از اظهارات رهبر فرانسه درباره مرگ مغزی ناتو خبر داد.</p>
      <p>به گزارش ایسنا به نوشته روزنامه نیویورک تایمز، آنگلا مرکل، صدراعظم آلمان در مراسم شام سی‌امین سالگرد فروپاشی دیوار برلین با خشم به امانوئل ماکرون، رئیس‌جمهور فرانسه گفت: من تمایل شما را سیاست‌های متفاوت درک می‌کنم اما از اینکه مجبورم تکه‌ها را مرتب جمع کرده و به هم بچسبانم خسته شده‌ام. بارها و بارها مجبور شده‌ام فنجان‌هایی را که شما شکسته‌اید بچسبانم تا بتوانیم دور هم بنشینیم و با هم  چای بنوشیم.</p>
      <p>ماکرون نیز در دفاع از خود گفت که نمی‌تواند به سادگی در نشست ناتو در لندن شرکت کرده و وانمود کند که آمریکا و ترکیه در جهت منافع جمعی در سوریه فعالیت می‌کنند.</p>
      <p>او تاکید کرد: نمی‌توانم ساکت بنشینم و طوری رفتار کنم انگار چیزی اتفاق نیفتاده است.</p>
      <p>این مکالمه می‌تواند نشان دیگری از شکاف جدی در روابط آلمان - فرانسه و تنش‌ها در نشست هفتادمین سالگرد تاسیس ناتو در لندن باشد.</p>
      <p>مرکل همچنین در حاشیه سفر ینس استولتنبرگ، دبیرکل ناتو، به برلین از سخنان ماکرون درباره وضعیت ناتو انتقاد کرده و گفته بود ماکرون "واژه‌های تندی" به کار برده که مورد قبول او نیست.</p>
      <p>امانوئل ماکرون، رئیس جمهوری فرانسه، در مصاحبه‌ای با نشریه "اکونومیست" از وضعیت کنونی پیمان آتلانتیک شمالی (ناتو) انتقاد کرده و گفته است: آنچه ما امروز شاهد آن هستیم، مرگ مغزی ناتو است. او در جای دیگری از سخنان خود گفته است که در ارتباط با تصمیم‌های استراتژیک هیچگونه هماهنگی میان ایالات متحده و شریکان آمریکا در ناتو وجود ندارد. ماکرون آمریکا را متهم کرد که به شرکای اروپایی خود پشت کرده است.</p>
      <p>آنگلا مرکل درباره این انتقادها گفت: چنین حمله‌ای ضرورت ندارد، حتی اگر ما مشکلاتی داشته باشیم و حتی اگر مجبور باشیم پس از بحث و جدل با هم به تفاهم برسیم.</p>
      <p>کلودیا میجر تحلیلگر امنیتی مؤسسه آلمانی امور بین‌المللی و امنیتی، در این مورد می‌گوید: روابط فرانسه -آلمان تاکنون در چنین سطح نازلی قرار نداشته است ، به ندرت شاهد این میزان سوءتفاهم بوده‌ایم.</p>
      <p>به گفته میجر، ماکرون که در نظام ریاستی فرانسه از اختیارات بسیار زیادی برخوردار است، از روندهای طولانی و کند نظام پارلمانی آلمان خسته است و به دنبال تصویب هرچه سریعتر طرح‌های راهبردی بلندمدت برای تغییر چشم‌انداز اروپاست.</p>
      <p>نیویورک‌تایمز در ادامه گزارش خود نوشته است که با این حال بسیاری در ناتو با ماکرون هم‌ عقیده هستند که رفتارهای غیرقابل پیش‌بینی و احساسی دونالد ترامپ، رئیس‌جمهور آمریکا به ناتو آسیب رسانده و عملکرد خاص او با  رجب طیب اردوغان، رئیس‌جمهور ترکیه وضع را بدتر کرده است، با این وجود، همین افراد معتقدند که نباید این تردیدها را به صورت علنی بیان کرد. </p>
      <p>این روزنامه نوشته است در داخل ائتلاف ناتو در مورد بیانیه پایانی نشست لندن هم اختلاف نظر وجود دارد. در حالی که مقام‌های فرانسوی دیگر اعضا را برای بازنگری در مأموریت ناتو تحت فشار گذاشته‌اند و این بازنگری جایگزین سند سال ۲۰۱۰ شود، دیگر اعضا معتقدند که باید صبر کرد و دید که آیا ترامپ در انتخابات سال آینده آمریکا بار دیگر پیروز می‌شود یا نه.</p>
      <p>بنا بر این گزارش، هایکو ماس، وزیر خارجه آلمان در تلاش برای جلوگیری از بروز تنش در نشست لندن، پیشنهاد تشکیل یک گروه کارشناسی برای تقویت "تفکر سیاسی" ناتو را ارائه کرده است.</p>
      <p>نیویورک‌تایمز در ادامه گزارش خود به استقبال روسیه از اظهارات ماکرون و همچنین نگرانی موجود در مورد احتمال طرح ایده ایجاد بازدارندگی اتمی اروپایی و عدم اتکا به چتر حمایتی آمریکا اشاره کرده و نوشته است که ایده اتکا به تسلیحات اتمی فرانسه موجب خشم آلمان و دیگر کشورهای اروپای مرکزی می‌شود، چراکه این کشورها معتقدند که پاریس توان محافظت و تحت پوشش قرار دادن کل قاره را ندارد.</p>
      <p>  انتهای پیام</p>
    </article>
  </body>
</html>