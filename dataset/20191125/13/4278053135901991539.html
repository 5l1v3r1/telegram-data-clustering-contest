<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/z-hrdiny-nechtenym-hovorka-mel-spatny-vliv-na-tym-zni-z-pardubic/5044129"/>
    <meta property="og:site_name" content="Hokej.cz"/>
    <meta property="article:published_time" content="2019-11-25T13:25:00+00:00"/>
    <meta property="og:title" content="Z hrdiny nechtěným. Hovorka měl špatný vliv na tým, zní z Pardubic"/>
    <meta property="og:description" content="Hokejisté Pardubic se už v Kladně museli obejít bez zkušeného útočníka Marka Hovorky, který po domácí porážce 0:2 se Zlínem dostal v Dynamu nečekaného padáka."/>
  </head>
  <body>
    <article>
      <h1>Z hrdiny nechtěným. Hovorka měl špatný vliv na tým, zní z Pardubic</h1>
      <address><time datetime="2019-11-25T13:25:00+00:00">25 Nov 2019, 13:25</time> by <a rel="author" href="https://www.hokej.cz/archiv-clanku/autor/283" target="_blank">Adam Bagar</a></address>
      <p>
        <b>Hokejisté Pardubic se už v Kladně museli obejít bez zkušeného útočníka Marka Hovorky, který po domácí porážce 0:2 se Zlínem dostal v Dynamu nečekaného padáka.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>„Rozhodli jsme se, že už v týmu nebude působit. Jeho další angažmá budeme dál řešit,” uvedl sportovní manažer klubu Jaromír Kverka s tím, že Marku Hovorkovi děkuje za odvedené služby a přeje mu mnoho štěstí v jeho další kariéře.</p>
      <p>Slovenský útočník byl na konci uplynulé sezony klíčovým hráčem Dynama a hlavním strůjcem záchrany pardubického hokeje mezi elitou. V baráži se stal nejlepším střelcem týmu, v devíti utkáních se blýskl sedmi trefami do černého.</p>
      <blockquote>„Myslím, že nám chybět nebude.”<cite>Radek Bělohlav, hlavní trenér HC Dynamo Pardubice k Marku Hovorkovi</cite></blockquote>
      <p>Fanoušci se s Kverkovým vyjádřením nespokojili, důvody vyhazovu odkryl až Radek Bělohlav. „Špatný vliv na mužstvo, incident během posledního zápasu se Zlínem,” začal jmenovat kouč týmu s tím, že hlavně herně to nebylo ono.</p>
      <p>„Podle mě ani jeho výkony neodpovídaly postavení, které měl v týmu. Myslím, že nám chybět nebude,” dodal Bělohlav na adresu Hovorky, jenž poslední dobou dostával méně prostoru a za šestnáct duelů nasbíral jen šest bodů (3+3).</p>
      <h4>Určitě nastanou nějaké další změny</h4>
      <p>„Tento krok považuju za správný. Marek skončil, protože jeho výkony byly velmi špatné a navíc ne úplně dobře působil v kabině. Hráč s takovou smlouvou měl být lídrem, bohužel nebyl,” řekl na oficiálním webu šéf klubu Martin Sýkora.</p>
      <p>Ani bez Hovorky však Dynamo nezabralo. Zase ztratilo vedení 2:0, v Kladně podlehlo 2:3, smutnilo podeváté z posledních deseti utkání a stále se krčí na chvostu tabulky. „Určitě nastanou nějaké další změny,” přiznal generální ředitel.</p>
      <h3>Soupiska HC Dynamo Pardubice</h3>
      <p><b>Brankáři:<br/></b>Ondřej Kacetl, Pavel Kantor, Tomáš Vlk.</p>
      <p><b>Obránci:<br/></b>Oscar Eklund, Rhett Holland, Michal Hrádek, Michal Ivan, Jan Kolář, Jakub Mert, Juraj Mikuš, Karel Nedbal, Jan Oliva, Tomáš Voráček, Jan Zdráhal.</p>
      <p><b>Útočníci:<br/></b>Matěj Beran, Matěj Blümel, Jiří Bucek, Johan Harju, Denis Kindl, Tomáš Knotek, Robert Kousal, Matouš Kratochvil, Denis Kusý, Martin Látal, Michal Machač, Ondřej Machala, Jan Mandát, Ondřej Matýs, Michal Pochobradský, Patrik Poulíček, Michal Rouha, Radoslav Tybor, Daniel Voženílek.</p>
      <related>
        <a href="https://www.hokej.cz/energie-deklasovala-ocelare-rytiri-predvedli-obrat-hradec-zlomil-bidu/5044101"/>
        <a href="https://www.hokej.cz/necekany-odchod-v-pardubicich-skoncil-hrdina-letosni-baraze/5044070"/>
        <a href="https://www.hokej.cz/kanadsky-bek-se-louci-v-pardubicich-s-pichem-ukoncili-spolupraci/5043935"/>
      </related>
    </article>
  </body>
</html>