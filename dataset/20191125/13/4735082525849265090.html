<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Przestepczosc/191129619-Zostawila-corki-w-nagrzanym-aucie-Jest-oskarzona-o-morderstwo.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T13:51:42+00:00"/>
    <meta property="og:title" content="Zostawiła córki w nagrzanym aucie. Jest oskarżona o morderstwo"/>
    <meta property="og:description" content="27-letnia Kerri-Ann Conley została oskarżona o morderstwo po tym, jak zostawiła swoje córki w nagrzanym samochodzie."/>
  </head>
  <body>
    <article>
      <h1>Zostawiła córki w nagrzanym aucie. Jest oskarżona o morderstwo</h1>
      <address><time datetime="2019-11-25T13:51:42+00:00">25 Nov 2019, 13:51</time> by <a rel="author">adm</a></address>
      <p>
        <b>27-letnia Kerri-Ann Conley została oskarżona o morderstwo po tym, jak zostawiła swoje córki w nagrzanym samochodzie.</b>
      </p>
      <p>Australia od jakiegoś czasu zmaga się z falą upałów i pożarów. Choć służby wielokrotnie apelowały, aby rodzice zachowywali się odpowiedzialnie i rozważnie, w ubiegły weekend w australijskim Queensland doszło do kolejnej tragedii.</p>
      <p>27-letnia Kerri-Ann Conley zostawiła w samochodzie swoje dwie córki w wieku roku i dwóch lat. W dniu tragedii temperatura na zewnątrz sięgała 31 stopni Celsjusza, co oznacza, że we wnętrzu nagrzanego auta odczuwalna temperatura mogła być nawet o 20 stopni Celsjusza większa. Nie jest jasne jak długo dzieci były w samochodzie, ale BBC podaje, że mogły tam spędzić nawet siedem godzin.<br/><br/>Gdy kobieta wróciła do auta, było już za późno. Choć próbowała ratować nieprzytomne córki i schłodzić je zimną wodą, dziewczynki zmarły. Na miejsce zdarzenia przybyli lekarze, którzy stwierdzili zgon dzieci. <br/><br/>27-latce postawiono zarzut morderstwa. Conley jest pierwszą osobą, której postawiono takie zarzuty po tym, jak stan Queensland rozszerzył definicję morderstwa o „lekkomyślną obojętność wobec życia ludzkiego”.<br/><br/>Podczas dochodzenia okazało się także, że kobieta miała przy sobie narkotyki, za co również postawiono jej zarzuty.</p>
    </article>
  </body>
</html>