<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837662-kulebu-planuyut-perevesti-z-reanimatsiyi-do-zagalnogo-viddilennya-likar"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T13:12:00+00:00"/>
    <meta property="og:title" content="Кулебу планують перевести з реанімації до загального відділення - лікар"/>
    <meta property="og:description" content="КИЇВ. 25 листопада. УНН. Лікарі планують перевести Уповноваженого Президента України з прав дитини Миколу Кулебу, який разом з дітьми постраждав у ДТП, з …"/>
  </head>
  <body>
    <article>
      <h1>Кулебу планують перевести з реанімації до загального відділення - лікар</h1>
      <address><time datetime="2019-11-25T13:12:00+00:00">25 Nov 2019, 13:12</time> by <a rel="author">Анна Мурашко</a></address>
      <p><b>КИЇВ. 25 листопада. УНН.</b> Лікарі планують перевести Уповноваженого Президента України з прав дитини Миколу Кулебу, який разом з дітьми постраждав у ДТП, з відділення інтенсивної терапії у загальне відділення. Про це під час брифінгу повідомив головний лікар КП "Феофанія" Ігор Семенів, передає <b>УНН</b>.</p>
      <p>За словами Семеніва, Микола Кулеба був госпіталізований у відділення інтенсивної терапії (реанімацію).</p>
      <p>"Пан Кулеба (був госпіталізований – ред.) в загальне відділення реанімації, (старший – ред.) син - у нейрореанімацію, тому що превалювала черепно-мозкова травма. У нас було проведено діагностичні обстеження, встановлено діагноз, проведено хірургічні маніпуляції пану Миколі та сину", - розповів Семенів.</p>
      <p>Лікар зазначив, що на сьогодні їхній стан стабільний, але достатньо тяжкий.</p>
      <p>"Стан Миколи Кулеби на сьогодні стабільний, і планується його переведення в загальне відділення з інтенсивного. Син надалі буде знаходитися в інтенсивному відділенні, будуть проводитися певні діагностичні обстеження, а також хірургічні маніпуляції згідно з протоколом", - сказав Семенів.</p>
      <p>На питання журналістів, чи наразі вони у свідомості, Семенів відповів: "Ми не можемо сказати, чи вони у свідомості. Там вводяться певні медикаменти для того, щоб знеболити, є певна седація. Проте, ознаки свідомості є".</p>
      <p>Нагадаємо, у результаті ДТП за участю Уповноваженого з прав дитини <a href="https://www.unn.com.ua/uk/exclusive/1837611-avariya-za-uchastyu-dityachogo-ombudsmena-stalo-vidomo-pro-travmi-poterpilikh">Миколи Кулеби</a> постраждав він сам, двоє його синів та водій іншого авто.<br/><br/>Як повідомлялося, 24 листопада на Київщині в результаті ДТП госпіталізували <a href="https://www.unn.com.ua/uk/news/1837539-na-kiyivschini-v-rezultati-dtp-gospitalizuvali-ombudsmen-z-prav-ditini-kulebu">дитячого Омбудсмена</a> Кулебу. Згодом у поліції розповіли <a href="https://www.unn.com.ua/uk/news/1837546-dtp-za-uchasti-kulebi-v-politsiyi-rozpovili-podrobitsi">подробиці</a>.</p>
      <p>Було відкрито кримінальне <a href="https://www.unn.com.ua/uk/news/1837543-dtp-za-uchasti-mikoli-kulebi-vidkrito-kriminalne-provadzhennya">провадження</a>.</p>
      <p>Згодом Кулеба повідомив, що після ДТП перебуває із синами в <a href="https://www.unn.com.ua/uk/news/1837565-kuleba-povidomiv-scho-pislya-dtp-perebuvaye-iz-sinami-v-likarni">лікарні</a>.</p>
    </article>
  </body>
</html>