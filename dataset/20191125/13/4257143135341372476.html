<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/25/szilagyi-liliana-azert-nem-indulhatok-az-eb-n-mert-shane-tusup-az-edzom"/>
    <meta property="og:site_name" content="infostart"/>
    <meta property="article:published_time" content="2019-11-25T13:09:00+00:00"/>
    <meta property="og:title" content="Szilágyi Liliána: azért nem indulhatok az Eb-n, mert Shane Tusup az edzőm"/>
    <meta property="og:description" content="Hosszú Katinka korábbi edzője és férje irányítja az Eb-ezüstérmes úszónő edzéseit, és ez szerinte a munkában előny, egyébként viszont hátrány."/>
  </head>
  <body>
    <article>
      <h1>Szilágyi Liliána: azért nem indulhatok az Eb-n, mert Shane Tusup az edzőm</h1>
      <address><time datetime="2019-11-25T13:09:00+00:00">25 Nov 2019, 13:09</time> by <a rel="author">Infostart</a></address>
      <h3>Hosszú Katinka korábbi edzője és férje irányítja az Eb-ezüstérmes úszónő edzéseit, és ez szerinte a munkában előny, egyébként viszont hátrány.</h3>
      <p>Egy 2012-es. londoni emlék miatt választotta Shane Tusupot edzőjének Szilágyi Liliána, aki a nyáron még azon gondolkodott, hogy abbahagyja az úszást, és az élet más területén próbál kiteljesedni – derült ki a <a href="http://www.nemzetisport.hu/uszas/szilagyi-liliana-senki-sem-tudja-min-mentem-keresztul-az-elmult-evekben-meg-2734379">Nemzeti Sportnak</a> adott interjújából. Mint kiderült, a londoni olimpián a tizenöt éves Szilágyinak nem úgy sikerült a verseny, ahogy szerette volna, és amikor elkeseredésében zokogott egy sarokban, és senki sem jött oda hozzá, csak Shane Tusup.</p>
      <p>Akkor erőt öntött belé, és biztatta, aztán sokáig nem tartották a kapcsolatot, de a júliusi világbajnokság után az úszónő véletlenül ráakadt az interneten Tusup egyik beszédére, és egyből azt érezte, ez az, amit keres. "Shane mellett az első pillanattól kezdve azt érzem, hogy a helyemen vagyok. Nem egy felsőbb erőnek kell behódolnom az edzéseken, nem mechanikusan, tudattalanul csinálom a feladatokat, hanem kommunikálunk. Nyitott a gondolataimra, az érzéseimre" – mondta az Eb-ezüstérmes versenyző.</p>
      <p>A két temperamentumos személyiség szerinte összefér, mert közös a céljuk, és mindketten alázatosak.</p>
      <p>"Senki sem tudja, min mentem keresztül az elmúlt években – még. Mert egyszer egy könyvben mindent elmesélek. Másfelől viszont ez az én életem, nem hiszem, hogy bárkinek is magyarázattal tartoznék" – mondta a gyakori edzőváltásairól és magánéleti problémáiról, sőt arról is beszélt, hogy jelenleg nem küzd korábbi lelki betegségével, a bulimiával.</p>
      <p>Szilágyi Liliána nem tagja a december 4. és 8. közötti, glasgow-i rövid pályás Európa-bajnokságon induló magyar csapatnak, és úgy érzi, azért, mert Shane Tusup az edzője. „Szerettem volna indulni az Eb-n, az elmúlt hetek eredményei azt mutatták, hogy érmet, érmeket hozhattunk volna haza, de úgy érzem, mások azt gondolták, megakadályozzák ezt pusztán azért, mert Shane az edzőm” – nyilatkozta Szilágyi.</p>
      <p>Egerben, ahol most befogadták a Tusup-csoportot néhány hétre, hajnali háromkor kezdődik a szárazföldi edzés, de Szilágyi kihívásként tekint erre is, és azt vallja, az embernek előnyére válik, ha képes alkalmazkodni.</p>
      <p>Az is elképzelhető, hogy nem csak 200 pillangón próbálja meg kivívni a részvétel jogát a tokiói olimpián, úgy érzi, most megmutathatja, ki ő valójában, és mit tud.</p>
      <p>"Próbálok alázatos lenni – a múltban ez hiányzott, leginkább azért, mert túlságosan könnyen jöttek az eredmények. Most minden más: hiszünk egymásban, és hiszem, hogy sikerül áttörnünk a falat, megmutathatjuk, mire vagyunk képesek" – mondta Szilágyi Liliána.</p>
      <aside>Sós Csaba: inkább edzzen<br/>A szövetségi kapitány, Sós Csaba az <a href="https://index.hu/sport/uszas/2019/11/25/szilagyi_liliana_shane_tusup_uszo-eb_edzo/">Indexnek</a> úgy reagált, azt tanácsolja Szilágyinak, hogy ezt az időszakot inkább edzésre használja fel. Egyeztetett a versenyzővel, aki megértette az érveit, majd egy óra múlva ismét felhívta, hogy ő mégiscsak menne. 200 pillangón Szilágyi a dohai vk-versenyen 2 másodperccel volt gyengébb Hosszú Katinkánál és Jakabos Zsuzsánál, az Eb-n pedig még indul a világbajnok Kapás Boglárka is. A szabályoknak megfelelően egy nemzetből csak a legjobb kettő juthat döntőbe.</aside>
      <p>
        <i>Nyitókép: MTI/EPA/Esteban Biba</i>
      </p>
    </article>
  </body>
</html>