<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11017105"/>
    <meta property="og:site_name" content="TV 2"/>
    <meta property="article:published_time" content="2019-11-25T13:11:12+00:00"/>
    <meta property="og:title" content="Sergio Agüero går glipp av Manchester-derbyet"/>
    <meta property="og:description" content="Manchester Citys stjernespiss er satt ut av spill i noen uker, bekrefter manager Pep Guardiola."/>
  </head>
  <body>
    <article>
      <h1>Sergio Agüero går glipp av Manchester-derbyet</h1>
      <h2>Manchester Citys stjernespiss er satt ut av spill i noen uker, bekrefter manager Pep Guardiola.</h2>
      <address><time datetime="2019-11-25T13:11:12+00:00">25 Nov 2019, 13:11</time> by <a rel="author" href="mailto:sbn@tv2.no" target="_blank">Sverre Olav Botnen</a></address>
      <p>På mandagens pressekonferanse i forkant av Champions League-oppgjøret mot Sjakthar Donetsk bekrefter Pep Guardiola at laget må klare seg uten Sergio Agüero i flere uker.</p>
      <h3>Ute i flere uker</h3>
      <p>Den argentinske storscoreren ble byttet ut i lørdagens seier over Chelsea og holdt seg mot låret med en mine som ikke var til å ta feil av. Nå viser det seg at strekkskaden skaper utfordringer.</p>
      <p>– Han er ute i noen kamper, i noen uker. Jeg vet ikke akkurat hva det er, men det er låret hans, sier Guardiola ifølge <a href="https://www.manchestereveningnews.co.uk/sport/football/transfer-news/man-city-news-aguero-live-17309115">Manchester Evening News</a></p>
      <p>City-manageren bekrefter samtidig at Manchester-derbyet mot United 7. desember går fløyten.</p>
      <p>Skaden til Agüero føyer seg inn i rekken av nesestyvere for Guardiola og City. Flere av lagets største profiler har vært utilgjengelige denne sesongen som følger av skadeproblemer, og det er dårlig nytt at også Agüero er ute med en hektisk periode i vente.</p>
      <p>– Vi ville helst hatt alle, men mitt råd til spillerne og meg selv er ikke å tenke så mye på det. Vi har nok gode spillere her til å ha nok kvalitet, sier Guardiola.</p>
      <h3>Jesus er klar</h3>
      <p>Fra før er Aymeric Laporte og Oleg Zintsjenko ute med skader. Guardiola kom imidlertid med noen positive meldinger. Både David Silva og Rodri er friskmeldte selv om de ble byttet ut i kampen mot Chelsea.</p>
      <p>Fraværet til Agüero betyr at Gabriel Jesus vil få flere sjanser på topp for de lyseblå. Guardiola er full av lovord om brasilianeren.</p>
      <p>– Han er en utrolig fyr. Han og Sergio respekterer hverandre. Sergio spiller flere minutter, men ikke mye mer. Jeg prøver å involvere begge. Noen ganger trenger vi begge på banen. Vi kommer til å savne Sergio, men vi kommer til å vente på ham. I Gabriel har vi en stjerne i den posisjonen, sier Guardiola.</p>
      <p>Jesus ser frem til å få muligheten i kompisens skadefravær.</p>
      <p>– Jeg er ikke fornøyd fordi Sergio er skadet. Jeg liker ikke det når vennene mine er skadet, men jeg er klar til å spille. Jeg viser det på hver eneste treningsøkt, sier Jesus.</p>
    </article>
  </body>
</html>