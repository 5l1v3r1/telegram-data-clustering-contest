<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/PDP-uputio-zahtjev-da-se-na-sjednicu-NS-RS-uvrsti-Program-reformi-BiH/570409?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T13:08:38+00:00"/>
    <meta property="og:title" content="PDP uputio zahtjev da se na sjednicu NS RS uvrsti Program reformi BiH"/>
    <meta property="og:description" content="BANJALUKA - Klub poslanika PDP-a u Narodnoj skupštini RS uputio je danas zahtjev da se na dnevni red sutrašnje sjednice, pod tačkom broj dva, uvrsti Informacija o Programu reformi BiH zbog, kako kažu, važnosti dokumenta."/>
  </head>
  <body>
    <article>
      <h1>PDP uputio zahtjev da se na sjednicu NS RS uvrsti Program reformi BiH</h1>
      <address><time datetime="2019-11-25T13:08:38+00:00">25 Nov 2019, 13:08</time> by <a rel="author">J.S.</a></address>
      <p>BANJALUKA - Klub poslanika PDP-a u Narodnoj skupštini RS uputio je danas zahtjev da se na dnevni red sutrašnje sjednice, pod tačkom broj dva, uvrsti Informacija o Programu reformi BiH zbog, kako kažu, važnosti dokumenta.</p>
      <p>"Povodom usvojenog Programa predsjedavjući Predsjedništva BiH, predsjedavajući Savjeta ministara, te drugi domaći i međunarodni akteri u svojim izjavama su naveli da BiH i Republika Srpska nakon upućivanja ovog dokumenta u Brisel ulaze u Akcioni plan za članstvo (MAP), koji je format propisan isključivo za zemlje koje su donijele stratešku odluku da postanu punopravne članice Alijanse. S druge strane, srpski član Predsjedništva BiH i funkcioneri vladajuće koalicije u RS tvrde da Program reformi ne uvodi Republiku Srpsku i BIH u MAP, te da će se saradnja sa NATO paktom nastaviti u postojećem formatu Individualnog akcionog plana parnerstva sa NATO (IPAP)", saopštili su iz PDP-a.</p>
      <p>Zbog navedenog, PDP smatra da je nedopustivo da tako važan dokument kojim se definiše put Republike Srpske i BiH ka NATO integracijama bude tajan i da o njemu svoj stav ne zauzmu institucije RS, prije svega Narodna skupština i Vlada Republike Srpske.</p>
      <p>"Imajući u vidu prethodne stavove i odluke koje su potvrđivane u Narodnoj skupštini Republike Srpske na kojima je vladajuća koalicija okupljena oko SNSD gradila podršku naroda, PDP smatra da ne smiju ostati nikakve sumnje i nedorečenosti po pitanju dokumenta koji je potpisao srpski član Predsjedništva BiH. Narodni poslanici, ali i narod, imaju pravo da znaju šta se u njihovo ime odlučuje u Sarajevu, prije nego ovaj dokument bude poslat u NATO štab u Brisel", saoštili su iz ove stranke.</p>
    </article>
  </body>
</html>