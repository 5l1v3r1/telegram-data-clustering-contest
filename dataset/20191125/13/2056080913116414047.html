<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3996782_rektorut_na_sofiiskiia_universitet_shte_gotvim/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T13:05:00+00:00"/>
    <meta property="og:title" content="Ректорът на Софийския университет: Ще подготвяме студенти, които ще сменят професиите си"/>
    <meta property="og:description" content="Проф. Анастас Герджиков се обяви за нова смела визия за бъдещето на висшето образование."/>
  </head>
  <body>
    <article>
      <h1>Ректорът на Софийския университет: Ще подготвяме студенти, които ще сменят професиите си</h1>
      <address><time datetime="2019-11-25T13:05:00+00:00">25 Nov 2019, 13:05</time> by <a rel="author" href="https://www.dnevnik.bg/author/507" target="_blank">Здравка Андонова</a></address>
      <p>На патронния празник на Софийския университет "Св. Климент Охридски" преизбраният ректор проф. Анастас Герджиков заговори за новата смела визия за бъдещето на висшето образование, свързана с развитието на технологиите и изкуствения интелект. След като отново отчете <a href="https://www.dnevnik.bg/bulgaria/2019/11/20/3994806_sofiiskiiat_universitet_preizbra_rektora_si_za_nov/">нивото на образованието, научните постижения и финансовата стабилизация на най-голямото висше учебно заведение у нас</a>, професорът пожела на академичната общност, изследователите и студентите да направят това, което машините не могат - да мечтаят.</p>
      <p>"Технологичната революция променя света около нас по-бързо от всеки друг период в историята. Непредвидимо е какво ще е бъдещето на професиите, къде изкуственият интелект ще измести човека и къде - не, и кои са качествата, които един завършил висше образование специалист трябва да има, за да може да сменя професии и да учи цял живот. Необходимо е да готвим за бъдещето гъвкави и любознателни хора с интерес към новото и способни да се променят. Независимо каква специалност изучават, нашите студенти трябва да се научат да бъдат креативни и отговорни личности с оригинално, творческо мислене", обяви проф. Анастас Герджиков в словото си по време на академичното тържество.</p>
      <p>След като отчете три центъра за изкуствен интелект в университета, ректорът призова академичната общност за усилия за развиване на естествения интелект. Той каза още, че преподавателите са 1600, а седем от петнадесетте най-цитирани български учени са от Софийския университет. Индексът на цитируемост на университета в базата данни Scopus се повишава на 76, или с цели 12 пункта. В момента в университета се обучават над 20 600 студенти, от които 1115 - чуждестранни. Специалностите са 119, а магистърските програми - над 400. Докторантите са 933.</p>
    </article>
  </body>
</html>