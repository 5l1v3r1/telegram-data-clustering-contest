<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/220417_i-nd-epibarynei-ti-syntriptiki-pleionotita-asfalismenon-kai"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T13:27:03+00:00"/>
    <meta property="og:title" content="«Η Ν.Δ. επιβαρύνει τη συντριπτική πλειονότητα ασφαλισμένων και συνταξιούχων»"/>
    <meta property="og:description" content="Τη σοβαρή επιβάρυνση συνταξιούχων που αναμένεται να φέρουν οι ρυθμίσεις που προωθεί η Ν.Δ. αναλύει με συγκεκριμένα παραδείγματα ο εκπρόσωπος Τύπου του ΣΥΡΙΖΑ, καταγγέλλοντας πως «οι αλλαγές στο ασφαλιστικό επιβαρύνουν τη συντριπτική πλειονότητα των ασφαλισμένων και των συνταξιούχων, με μόνο στόχο την ενίσχυση μεγάλων ιδιωτικών ασφαλιστικών εταιρειών»."/>
  </head>
  <body>
    <article>
      <h1>«Η Ν.Δ. επιβαρύνει τη συντριπτική πλειονότητα ασφαλισμένων και συνταξιούχων»</h1>
      <address><time datetime="2019-11-25T13:27:03+00:00">25 Nov 2019, 13:27</time> by <a rel="author">efsyn.gr</a></address>
      <p>Τη σοβαρή επιβάρυνση συνταξιούχων που αναμένεται να φέρουν οι ρυθμίσεις που προωθεί η Ν.Δ. αναλύει με συγκεκριμένα παραδείγματα ο εκπρόσωπος Τύπου του ΣΥΡΙΖΑ, καταγγέλλοντας πως «οι αλλαγές στο ασφαλιστικό επιβαρύνουν τη συντριπτική πλειονότητα των ασφαλισμένων και των συνταξιούχων, με μόνο στόχο την ενίσχυση μεγάλων ιδιωτικών ασφαλιστικών εταιρειών».</p>
      <p>«H κυβέρνηση επαναφέρει το σύστημα των κλάσεων που συνεπάγεται αυξήσεις των ασφαλιστικών εισφορών κατά 20% για το 85% των μη μισθωτών, και καταργεί τη μόνιμη 13η σύνταξη που νομοθέτησε ο ΣΥΡΙΖΑ, με την οποία οι συνταξιούχοι έλαβαν συνολικά 830 εκ. ευρώ», τονίζει ο Αλ. Χαρίτσης.</p>
      <p>«Συγκεκριμένα, κάποιος με ετήσιο εισόδημα 7.800 ευρώ θα καταβάλει τις ίδιες εισφορές με κάποιον που έχει ετήσιο εισόδημα 50.000 ευρώ. Και δεν είναι μόνο αυτό. Ο πρώτος θα έχει ετήσια επιβάρυνση 420 ευρώ σε σχέση με σήμερα, ενώ ο δεύτερος θα έχει ελάφρυνση 7.400 ευρώ τον χρόνο», είπε ο εκπρόσωπος της αξιωματικής αντιπολίτευσης.</p>
      <p>«Πρόκειται για μια μεγάλη και αναίτια επιβάρυνση» παρατήρησε και προειδοποίησε πως «οι καταστροφικές αυτές ρυθμίσεις γυρίζουν το ρολόι της χώρας προς τα πίσω. Ναρκοθετούν ξανά το ασφαλιστικό σύστημα, το οποίο η κυβέρνηση του ΣΥΡΙΖΑ παρέλαβε με θηριώδες έλλειμμα και κατάφερε με πολύ κόπο να το καταστήσει βιώσιμο».</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/220327_hamenoi-oi-neoi-kai-adynamoi-dikigoroi"/>
        <a href="https://www.efsyn.gr/oikonomia/elliniki-oikonomia/220322_epibarynsi-20-gia-epaggelmaties"/>
        <a href="https://www.efsyn.gr/oikonomia/elliniki-oikonomia/220321_alhimeies-me-neo-asfalistiko"/>
        <a href="https://www.efsyn.gr/oikonomia/elliniki-oikonomia/220157_pro-ton-pylon-neo-asfalistiko"/>
        <a href="https://www.efsyn.gr/politiki/antipoliteysi/220214_ahtsiogloy-20-ayxisi-eisforon-gia-85-ton-mi-misthoton-me-shedio"/>
        <a href="https://www.efsyn.gr/node/219583"/>
      </related>
    </article>
  </body>
</html>