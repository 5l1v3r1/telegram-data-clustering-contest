<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/v-strazovskych-vrchoch-napadol-medved-polovnika-dohryzol-mu-nohy/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T13:18:32+00:00"/>
    <meta property="og:title" content="V Strážovských vrchoch napadol medveď poľovníka, dohrýzol mu nohy"/>
    <meta property="og:description" content="Medveď napadol v nedeľu (24. 11.) dopoludnia 54-ročného poľovníka v Strážovských vrchoch v katastri obce Domaniža (okres Považská Bystrica). S dohryzenými nohami skončil v nemocnici. Ako TASR informoval starosta Domaniže František Matušík, k udalosti došlo v lokalite Stráň na obcou, dvaja poľovníci so psom dohľadávali postreleného diviaka. Poľovníci sa rozdelili..."/>
  </head>
  <body>
    <article>
      <h1>V Strážovských vrchoch napadol medveď poľovníka, dohrýzol mu nohy</h1>
      <address><time datetime="2019-11-25T13:18:32+00:00">25 Nov 2019, 13:18</time> by <a rel="author">TASR</a></address>
      <p>
        <b>Medveď napadol v nedeľu (24. 11.) dopoludnia 54-ročného poľovníka v Strážovských vrchoch v katastri obce Domaniža (okres Považská Bystrica). S dohryzenými nohami skončil v nemocnici.</b>
      </p>
      <p>Ako TASR informoval starosta Domaniže František Matušík, k udalosti došlo v lokalite Stráň na obcou, dvaja poľovníci so psom dohľadávali postreleného diviaka. Poľovníci sa rozdelili a na jedného z nich zaútočil z húštiny medveď.</p>
      <p>„Medveď poľovníkovi dohrýzol nohy, na krik napadnutého poľovníka reagoval jeho kolega, ktorý mu prišiel na pomoc, stiahol ho ku ceste a zavolal pomoc,“ povedal Matušík s tým, že poľovník mal so sebou zbraň, no útok medveďa bol taký rýchly, že ju nestihol použiť.</p>
      <p>Podľa starostu dôvodom môže byť aj mierna zima, začiatkom decembra už býva sneh, medvede sú nervózne, že nemôžu zimovať a možno i preto sa chovajú tak, ako sa chovajú. „V sobotu (30. 11.) malo mať naše poľovnícke združenie spoločnú poľovačku na diviaky, z bezpečnostných dôvodov sme ju zrušili,“ zdôraznil starosta</p>
      <p>Zraneného poľovníka previezli do považskobystrickej nemocnice. Podľa jej riaditeľa Igora Steinera je poľovník v stabilizovanom stave, mimo ohrozenia života.</p>
    </article>
  </body>
</html>