<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807387/%D9%87%D8%B3%D8%AA%D9%87%E2%80%8C%D9%87%D8%A7%DB%8C-%D9%86%D8%AE%D8%A8%DA%AF%D8%A7%D9%86%DB%8C-%D8%A8%D8%B1%D8%A7%DB%8C-%D8%B1%D9%81%D8%B9-%D9%86%DB%8C%D8%A7%D8%B2%E2%80%8C%D9%87%D8%A7%DB%8C-%DA%A9%D8%B4%D9%88%D8%B1-%D8%AA%D8%B4%DA%A9%DB%8C%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T13:17:00+00:00"/>
    <meta property="og:title" content="سالاریه خبر داد هسته‌های نخبگانی برای رفع نیاز‌های کشور تشکیل می‌شود"/>
    <meta property="og:description" content="معاون آینده‌سازان بنیاد ملی نخبگان با اشاره به تفاهم‌نامه همکاری وزارت ارتباطات و صداوسیما برای اجرای طرح احمدی روشن گفت: در این طرح هسته‌های نخبگانی برای رفع نیاز‌های کشور تشکیل می‌شود."/>
  </head>
  <body>
    <article>
      <h1>سالاریه خبر داد هسته‌های نخبگانی برای رفع نیاز‌های کشور تشکیل می‌شود</h1>
      <h2>معاون آینده‌سازان بنیاد ملی نخبگان با اشاره به تفاهم‌نامه همکاری وزارت ارتباطات و صداوسیما برای اجرای طرح احمدی روشن گفت: در این طرح هسته‌های نخبگانی برای رفع نیاز‌های کشور تشکیل می‌شود.</h2>
      <address>
        <time datetime="2019-11-25T13:17:00+00:00">25 Nov 2019, 13:17</time>
      </address>
      <p>به گزارش گروه فناوری خبرگزاری دانشجو، حمیدرضا سالاریه معاون آینده سازان بنیاد ملی نخبگان امروز در مراسم امضای تفاهم‌نامه مشترک سازمانی مسئله محور که در محل بنیاد ملی نخبگان برگزار شد، با بیان اینکه این تفاهم‌نامه میان بنیاد ملی نخبگان با سازمان صدا و سیما و وزارت ارتباطات منعقد می‌شود، گفت: موضوع این تفاهم‌نامه همکاری در طرح شهید احمدی روشن است که این طرح به ابتکار بنیاد ملی نخبگان و با همکاری برخی از دستگاه‌ها در حال اجرا است.<br/><br/>سالاریه طرح احمدی روشن را طرحی در راستای توانمندسازی استعداد‌های برتر در دوره‌های کارشناسی ارشد و دکتری دانست و یادآور شد: در این طرح استعداد‌های برتر در راستای حل مسئله و رفع نیاز‌ها و چالش‌های شرکت مشارکت می‌کنند.<br/><br/>معاون آینده‌سازان بنیاد ملی نخبگان خاطرنشان کرد: بنیاد ملی نخبگان نیز از بدو تاسیس توانمندسازی استعداد‌های برتر را در دستور کار خود قرار داده است.<br/><br/>سالاریه با بیان اینکه توانمندسازی استعداد‌های برتر در راستای حل مسئله و نیاز‌های کشور با همکاری اساتید خبره صورت می‌گیرد، خاطرنشان کرد: این روش یکی از به‌روزترین روش‌های تعلیم و تربیت و توانمندسازی نخبگان است. چرا که علاوه بر آنکه استعداد‌های برتر توانمند می‌شوند، آن‌ها را با فرصت‌های شغلی و چالش‌های کشور آشنا می‌کند. ضمن آنکه دستگاه‌های متقاضی نیز با استعداد‌های برتر آشنا خواهند شد.<br/><br/>وی با بیان اینکه طرح احمدی روشن از دو سال قبل اجرایی شده است، اظهار کرد: در این دوره‌ها آئین‌نامه‌ها و روال‌های اجرایی آن تدوین شد و از دستگاه‌ها درخواست شد که نیازمندی‌های خود را برای ما ارسال کنند. در حال حاضر هسته‌های نخبگانی که در این طرح از دور اول تشکیل شده‌اند، آماده تشکیل شرکت‌های دانش‌بنیان هستند.<br/><br/>سالاریه یکی از اضلاع اجرای این طرح را دستگاه‌های وزارت ارتباطات و صدا و سیما دانست و گفت: بر این اساس در جلسه امروز تفاهم‌نامه‌های مشترکی با این دستگاه‌ها در راستای اجرای طرح احمدی روشن منعقد می‌شود.</p>
    </article>
  </body>
</html>