<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-teljes-balliberalis-ellenzek-miert-falaz-gothar-peternek/"/>
    <meta property="og:site_name" content="lokál"/>
    <meta property="article:published_time" content="2019-11-25T13:53:14+00:00"/>
    <meta property="og:title" content="A teljes balliberális ellenzék miért falaz Gothár Péternek?"/>
    <meta property="og:description" content="A budapesti balliberális vezetés megpróbálja eltussolni Gothár Péter szexuális zaklatási botrányát – többek között erről is szó volt az Országgyűlésben hétfőn, a napirend előtti felszólalásokban."/>
  </head>
  <body>
    <article>
      <h1>A teljes balliberális ellenzék miért falaz Gothár Péternek?</h1>
      <address><time datetime="2019-11-25T13:53:14+00:00">25 Nov 2019, 13:53</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/DSZZS20180804004-1280x853.jpg"/>
      </figure>
      <p>
        <b>A budapesti balliberális vezetés megpróbálja eltussolni Gothár Péter szexuális zaklatási botrányát – többek között erről is szó volt az Országgyűlésben hétfőn, a napirend előtti felszólalásokban. A kormánypártok hiányolták a máskor hangos Vadai Ágnes, vagy éppen Kunhalmi Ágnes nyílt kiállását a bántalmazott nők mellett Gothár ügyében. Dömötör Csaba teljes körű vizsgálatot sürgetett – írja az <a href="https://www.origo.hu/itthon/20191125-gothar-szexualis-zaklatasa-miert-falaz-a-teljes-balliberalis-ellenzek.html">Origo</a>.</b>
      </p>
      <p>Pontosan hány érintettje lehet Gothár Péter szexuális ügyének? – tette fel a kérdést napirend előtti felszólalásában Czunyiné Bertalan Judit, a Fidesz országgyűlési képviselője. Úgy látja, több ellentmondás is van a nyilatkozatok között. A Katona József Színház igyekszik védelmezni a zaklató rendezőt, mindez pedig azért is furcsa, mert éppen a Katona volt a Metoo kampány élharcosa – emlékeztetett a képviselő.</p>
      <p>Felületes intézkedésnek nevezte, hogy az évad végéig levettek egy Gothár-rendezést. Visszás, hogy a balliberális vezetés próbálja eltussolni az ügyet – tette hozzá. Czunyiné szerint  aggasztó, hogy Gy. Németh Erzsébet, budapesti DK-s főpolgármester-helyettes kijelentette, hogy részéről lezárta az ügyet, mert nem tett a színház büntetőfeljelentést.</p>
      <p>Valljon színt Bősz Anett, Bangóné Borbély Ildikó, Vadai Ágnes és Kunhalmi Ágnes, hogy miért nem demonstrálnak az ügyben. A Színház- és Filmművészeti Egyetemtől is elvárható lenne egy teljes körű vizsgálat, miközben csak egy belső vizsgálat zajlik – tette hozzá.  A színháztól elvárt minimum, hogy egy vizsgálatot követően legyen mindenki számára világos, hányszor és hány áldozattal szemben erkölcstelenkedett a rendező. Indokolt lehet a hatóságok megkeresése is, ha megalapozottá válik a szexuális zaklatás vádja.  Szomorú, hogy az ellenzéki színjátszókör kihagyott egy jelenetet a múlt héten, miközben a fontos ügyekről hallgatnak – mutatott rá a Fidesz képviselője.</p>
      <p>Dömötör Csaba viszontválaszában közölte, a kormány kiemelten fontosnak tartja a nők és gyermekek elleni erőszak elleni fellépést. A magyar büntető törvénykönyv kiemelten bünteti a nők és a gyermekek elleni erőszak elkövetőit. Az államtitkár szólt arról is, hogy ez a kormány döntött arról, hogy 2012-től szigorúbb büntetést kapnak a gyermekek elleni erőszakoskodók. Az akkori szavazáson az MSZP és az LMP nemmel voksolt a szigorúbb büntetésekre, míg a Jobbik tartózkodott – emlékeztetett Dömötör Csaba.</p>
      <p>Megdöbbentő, ami történt – mondta a Gothár-ügyről Dömötör. Úgy látja, az ügyben továbbra is sok az ellentmondás. Teljes körű kivizsgálás kell, meg kell vizsgálni, hány eset volt, és az intézmény vezetői, mit tettek a tisztánlátás érdekében. Az ellenzék a nők elleni erőszakot érintő ügyekben gyakran akciózott, Vadai Ágnes monoklit is ragasztott magára. Most a konkrét ügy kapcsán nem látjuk az akciókat, miért nincs? – tette fel a kérdést. Remélem, nem falaznak az elkövetőknek, ha valóban fontos az erőszak elleni fellépés, akkor most megszólalnak – idézi Dömötör Csaba felszólalását az <a href="https://www.origo.hu/itthon/20191125-gothar-szexualis-zaklatasa-miert-falaz-a-teljes-balliberalis-ellenzek.html">Origo</a>.</p>
      <p>Gy. Németh Erzsébet DK-s főpolgármester-helyettes kiadott egy olyan közleményt, amiben fedezi azt a súlyos szexuális ragadozót, akiről hosszú ideje tudott volt, hogy milyen cselekményeket követett el – mondta Völner Pál, az Igazságügyi Minisztérium politikai államtitkára Vadai Ágnes (DK) pedofilokkal kapcsolatos napirend előtti felszólalására reagálva. Völner szerint  csak porhintés a DK pedofilok elleni fellépése, amíg egy olyan szexuális botrányt védenek, amely szorosan kapcsolódik a balliberális kulturális élethez. </p>
      <p>Ma olyan kormánya van Magyarországnak, amely a magyar érdeket tekinti a legfontosabbnak, és magyarbarát kormány – mondta Menczer Tamás Seszták Miklós (KDNP) napirend előtti felszólalására reagálva. Seszták a határon túli magyar gazdaságfejlesztés eredményeiről beszélt. A Külgazdasági és Külügyminisztérium tájékoztatásért és Magyarország nemzetközi megjelenítéséért felelős államtitkára szerint  sajnos az elmúlt időszakban a magyar ellenzék magyarellenes politikát folytat, és ezt jól mutatja, hogy már két hete annak, hogy a Momentum politikusai a magyar jelöltek ellen kampányoltak, azóta egyetlen ellenzéki párt sem határolódott el ettől. Amíg ezt nem teszik meg, addig magyarellenes politikusnak tekintjük Önöket – tette hozzá.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-zaklatas-a-katonaban-kinos-ellentmondas-a-szinhaz-es-gothar-kozott/">Zaklatás a Katonában – Kínos ellentmondás a színház és Gothár között </a>
        </li>
        <li>
          <a href="https://www.lokal.hu/2019-11-zaklatas-a-katonaban-gothar-peter-magyarazkodik/">Zaklatás a Katonában: Gothár Péter magyarázkodik</a>
        </li>
        <li>
          <a href="https://www.lokal.hu/2019-11-kiderult-felfedte-magat-a-katona-jozsef-szinhazban-zaklato-rendezo/">Kiderült! Felfedte magát a Katona József Színházban zaklató rendező</a>
        </li>
        <li>
          <a href="https://www.lokal.hu/2019-11-huszoneves-szinesznot-zaklatott-a-rendezo-a-katona-jozsef-szinhazban/">Huszonéves színésznőt zaklatott a rendező a Katona József Színházban</a>
        </li>
        <li>
          <a href="https://www.lokal.hu/2019-11-rendezo-lehetett-a-katona-jozsef-szinhaz-szexualis-zaklatoja/">Rendező lehetett a Katona József Színház szexuális zaklatója</a>
        </li>
      </ul>
    </article>
  </body>
</html>