<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743559"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T13:42:00+00:00"/>
    <meta property="og:title" content="'ชัยชนะ'จวก'วันชัย'ไร้มารยาท ปมใช้คำเด็กตบกบาล"/>
    <meta property="og:description" content="นายชัยชนะ เดชเดโช ส.ส.นครศรีธรรมราช พรรคประชาธิปัตย์ จวก นายวันชัย สอนศิริ สมาชิกวุฒิสภา ไร้มารยาทใช้คำว่าเด็กตบกบาล"/>
  </head>
  <body>
    <article>
      <h1>'ชัยชนะ'จวก'วันชัย'ไร้มารยาท ปมใช้คำเด็กตบกบาล</h1>
      <address>
        <time datetime="2019-11-25T13:42:00+00:00">25 Nov 2019, 13:42</time>
      </address>
      <p>
        <b>นายชัยชนะ เดชเดโช ส.ส.นครศรีธรรมราช พรรคประชาธิปัตย์ จวก นายวันชัย สอนศิริ สมาชิกวุฒิสภา ไร้มารยาทใช้คำว่าเด็กตบกบาล</b>
      </p>
      <p>นายชัยชนะ เดชเดโช ส.ส.นครศรีธรรมราช พรรคประชาธิปัตย์ กล่าวถึงกรณีที่ นายวันชัย สอนศิริ สมาชิกวุฒิสภา โพสต์ข้อความบนเฟซบุ๊ค เรื่อง “เวทีของคณะกรรมาธิการไม่ใช่ที่ระบายอารมณ์หรือระบายความใคร่ทางอำนาจ” แต่มีข้อความที่มีการก้าวล่วงว่า "ประธานจึงต้องเป็นหัวหลัก ไม่ใช่เป็นหัวตอที่จะเอาอย่างไรก็ได้ และต้องวางตัวเป็นที่เคารพนับถือของสมาชิก ไม่ใช่เอาไว้ชี้หน้าด่ากันไปด่ากันมาและประธานก็ลงไปเล่นกับเขาด้วย ไปๆมาๆ เด็กก็จะตบกบาลและไม่เคารพนับถือ งานก็ไม่เดิน ไม่มีอะไรเป็นชิ้นเป็นอัน" ว่าตนเห็นว่า นายวันชัย จะโพสต์อะไรที่เกี่ยวข้องกับงานสภาผู้แทนฯ ก็โพสต์ไป แต่ตนเห็นว่า การโพสต์ข้อความที่ก้าวล่วงในการใช้ความรุนแรงอย่างเช่น การตบกบาลนั้น เป็นเรื่องที่ตนมองว่าไร้มารยาท เพราะประธานสภาฯ และประธานกรรมาธิการฯ ที่นายวันชัย พาดพิงนั้น ต่างก็มีความอาวุโสทั้งวัยวุฒิ และคุณวุฒิ รวมทั้ง ต่างก็มีเกียรติในการทำงานตามบทบาทหน้าที่ที่ได้รับ ดังนั้น นายวันชัย ควรปรับเปลี่ยนวิธีการในการตักเตือนเสียใหม่ เพราะอย่างไร นายวันชัย ก็ต้องมีโอกาสในการทำงานกับคณะกรรมาธิการฯ ตามที่นายวันชัยได้เคยตำหนิผ่านสื่อสังคมออนไลน์อยู่แล้ว</p>
      <figure>
        <img src="https://www.dailynews.co.th/admin/upload/20191125/news_WpvEZXAUVa205933_533.jpg?v=20191126102?v=8031"/>
      </figure>
      <p>"ผมอยากแนะนำนายวันชัย ว่า เวลาให้ความเห็นใดๆ อย่าไปพาดพิงถึงว่า จะมีการทำร้ายร่างกายกัน เพราะถือว่า เป็นการไม่ให้เกียรติกัน ทั้งนี้ นายวันชัย ก็น่าจะรู้ถึงคำพูดที่มีคนกล่าวว่า 'อยากได้รับเกียรติจากผู้อื่น จงให้เกียรติเขาก่อน เพราะฉะนั้น กรณีนายวันชัย ผมถือว่า เป็นการตักเตือนที่ไม่ให้เกียรติและไม่ควรที่จะมาวิพากษ์วิจารณ์การทำงานของ ส.ส.ที่อยู่ในคณะกรรมาธิการฯ ด้วย " นายชัยชนะกล่าว</p>
    </article>
  </body>
</html>