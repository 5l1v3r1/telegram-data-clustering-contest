<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244621/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T13:00:40+00:00"/>
    <meta property="og:title" content="งานท้าทาย! ‘ศุภณัฏฐ์’ รับซีเกมส์ช่วยให้กระหายลงเล่นมากขึ้น"/>
    <meta property="og:description" content="ศุภณัฏฐ์ เหมือนตา กองหน้าทีมชาติไทย เปิดเผยว่า ซีเกมส์ 2019 ช่วยให้ตนมีความกระหายอยากลงสนามช่วยทีมล่าแชมป์มากขึ้น หลังถูกเรียกเป็น 1 ใน 20 ผู้เล่นทัพช้างศึกป้องกันแชมป์ที่ฟิลิปปินส์"/>
  </head>
  <body>
    <article>
      <h1>งานท้าทาย! ‘ศุภณัฏฐ์’ รับซีเกมส์ช่วยให้กระหายลงเล่นมากขึ้น</h1>
      <address><time datetime="2019-11-25T13:00:40+00:00">25 Nov 2019, 13:00</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>ศุภณัฏฐ์ เหมือนตา กองหน้าทีมชาติไทย เปิดเผยว่า ซีเกมส์ 2019 ช่วยให้ตนมีความกระหายอยากลงสนามช่วยทีมล่าแชมป์มากขึ้น หลังถูกเรียกเป็น 1 ใน 20 ผู้เล่นทัพช้างศึกป้องกันแชมป์ที่ฟิลิปปินส์</p>
      <figure>
        <img src="https://www.thebangkokinsight.com/wp-content/uploads/2019/11/1574679609024.jpg"/>
        <figcaption>
          <i>ภาพจาก : @changsuek</i>
        </figcaption>
      </figure>
      <p>แข้งวัย 17 ปี ถูก อากิระ นิชิโนะ เรียกติดทัพช้างศึกชุดใหญ่ ในศึกฟุตบอลโลก 2022 รอบคัดเลือก โซนเอเชีย รอบสอง ก่อนที่จะมีชื่อในทีมชุดป้องกันแชมป์ซีเกมส์ 2019 ซึ่งเป็นหนแรกของดาวรุ่ง บุรีรัมย์ ยูไนเต็ด ในรายการนี้</p>
      <p>“อาจมีเหนื่อยล้าบ้างเพราะที่ผ่านมาต้องเดินทางไปหลายที่ แต่พอปรับตัวได้และมีเวลาได้พักทำให้ร่างกายกลับมาดีขึ้น” กองหน้าช้างศึก เริ่มกล่าว</p>
      <p>“ปีนี้เป็นปีที่ค่อนข้างก้าวกระโดดสำหรับผมเยอะเหมือนกัน และเป็นปีที่สำคัญในชีวิตการเป็นนักฟุตบอลของผม การได้มีโอกาสร่วมเล่นในทีมชุดใหญ่ได้เจอพวกพี่ๆเก่งๆทำให้ผมเติบโตขึ้นทั้งความคิด และการเล่นในสนาม ผมได้มีโอกาสดูรุ่นพี่เก่งๆอย่างพี่มุ้ย(ธีรศิลป์ แดงดา) ใกล้ๆจะมีช่วงเวลาได้เห็นเขาซ้อมหรือจังหวะที่เขาทำได้ดีเราก็เก็บมาฝึกฝนตัวเองเพื่อพัฒนาขึ้น ซึ่งผมมองว่ามันมีประโยชน์มาก”</p>
      <p>“ส่วนตัวผมเองมองว่าประสบการณ์ในปีนี้ไม่ว่าจะเป็นการเล่นให้ทีมชาติไทยชุดไหนล้วนทำให้ผมเติบโตมากขึ้น สิ่งสำคัญคือทำให้ได้เรียนรู้เพิ่มเติมว่าการเป็นนักฟุตบอลอาชีพที่ดีจะต้องทำอย่างไร เพราะด้วยความที่จังหวะของผมก้าวกระโดดเร็วมากทั้งกับทีมU-23 และชุดใหญ่ ถ้าคุมตัวเองไม่ได้อาจจะเป๋ไปได้เหมือนกัน แต่ประสบการณ์ที่ได้รับทำให้ผมรู้จักควบคุมตัวเองเสมอ”</p>
      <p>“โอกาสในทีมชุดใหญ่อาจจะมีไม่มาก แต่ผมเองไม่ได้คาดหวังถึงการลงเล่นสม่ำเสมอ เพราะมีรุ่นพี่ฝีเท้าดีเยอะมาก แต่กับซีเกมส์ผมหวังอยากช่วยทีมให้ได้มากที่สุด เพราะมันเหมือนเป็นระดับที่ลดลงมาหน่อยทำให้โอกาสเรามีมากขึ้น และช่วยสร้างความกระหายมากกว่าเดิม”</p>
      <p>ขณะเดียวกันได้เผยถึงซีเกมส์ 2017 ที่ไทยสามารถคว้าแชมป์มาครองได้สำเร็จท่ามกลางเสียงวิจารณ์ และทำให้เจ้าตัวหวังอยากลงเล่นในรายการนี้ว่า “ก่อนหน้านี้ผมเคยได้ดูรุ่นพี่เล่นในซีเกมส์เมื่อปี 2017 ตอนนั้นทุกคนโดนเสียงวิจารณ์หนักมาก เจอคำดูถูกมากมาย แต่ท้ายที่สุดพวกเขาสามารถจบทัวร์นาเมนต์ด้วยการเป็นแชมป์ ที่ทุกคนสามารถพิสูจน์ตัวเองในสนามได้ ผมว่าตรงนี้มันทำให้รู้สึกว่าซีเกมส์เป็นรายการที่สนุก และท้าทาย”</p>
      <p>“ผมมองว่าปีนี้มันยากอยู่แล้ว เพราะแต่ละทีมแข็งแกร่งทุกทีม เราเป็นแชมป์เก่าทุกทีมอยากล้มเรา แต่ผมเชื่อว่ารุ่นพี่ในทีมทุกคนจะทำได้ดีแน่นอน รวมถึงตัวผมเองหากมีโอกาสก็จะทำให้เต็มที่ครับ” ศุภณัฏฐ์ ปิดท้าย</p>
      <p>สำหรับ ทีมชาติไทย จะประเดิมสนามนัดแรกในศึกซีเกมส์ 2019 พบกับ อินโดนีเซีย ในวันที่ 26 พฤศจิกายน 2562 เวลา 15.00 น. (ตามเวลาประเทศไทย) ริซาล เมโมเรียล สเตเดียม เมืองมะนิลา ประเทศฟิลิปปินส์ ถ่ายทอดสดทางช่อง 7 HD ช่อง 35</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244621%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244735/"/>
        <a href="https://www.thebangkokinsight.com/244743/"/>
        <a href="https://www.thebangkokinsight.com/244745/"/>
        <a href="https://www.thebangkokinsight.com/244596/"/>
      </related>
    </article>
  </body>
</html>