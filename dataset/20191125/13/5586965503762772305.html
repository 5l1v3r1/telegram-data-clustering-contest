<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/alegeri-prezidentiale-2019-turul-2-mai-anunta-peste-230-de-posibile-infractiuni-la-vot-de-doua-ori-mai-putine-ca-in-2014-18614921"/>
    <meta property="og:site_name" content="Gândul"/>
    <meta property="article:published_time" content="2019-11-25T13:42:12+00:00"/>
    <meta property="og:title" content="Alegeri prezidenţiale 2019, turul 2 | MAI anunţă: Peste 230 de posibile infracţiuni la vot, de două ori mai puţine ca în 2014"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Alegeri prezidenţiale 2019, turul 2 | MAI anunţă: Peste 230 de posibile infracţiuni la vot, de două ori mai puţine ca în 2014</h1>
      <h2>Peste 230 de sesizări de posibile incidente şi infracţiuni electorale au fost înregistrate în turul al doilea al alegerilor prezidenţiale, de două ori mai puţine decât la prezidenţialele din 2014, anunţă, luni, Monica Dajbog, purtătorul de cuvânt al MAI.</h2>
      <address>
        <time datetime="2019-11-25T13:42:12+00:00">25 Nov 2019, 13:42</time>
      </address>
      <p>„La nivel naţional, pe parcursul zilei de 24 noiembrie, în intervalul 7.00-21.00, au fost înregistrate 236 de sesizări cu privire la săvârşirea unor contravenţii sau infracţiuni electorale, mai puţine cu 54,18% decât în turul doi al scrutinului prezidenţial din 2014 când au existat 504 de evenimente sesizate. Aproape jumătate dintre cele 236 de semnalări de incidente electorale nu s-au confirmat în urma verificărilor efectuate până la acest moment de poliţişti”, a spus, luni, purtătorul de cuvânt al MAI, Monica Dajbog.</p>
      <p>În general, sesizările din ziua votului au fost de corupere a alegătorilor, fraudă la vot, pierderea ştampilei în urna de vot, continuarea propagandei electorale, aşa-zis turism electoral, sfătuirea alegătorilor cum să voteze, comercializarea şi consumul de băuturi alcoolice în spaţiul de protecţie al secţiei de votare, violarea confidenţialităţii votului.</p>
      <p>„Faţă de 96 de infracţiuni sesizate în 2014, ieri (duminică – n.r.) s-au înregistrat cu aproximativ 55% mai puţine, respectiv 43 de fapte de natură penală, astfel în Dolj - 6, Galaţi - 3, Teleorman – 3, Bucureşti - 3, Olt - 3, Constanţa - 2, Giurgiu – 2, Argeş - 2, Dâmboviţa - 2, Gorj - 2, Hunedoara - 2, Iaşi - 2, Sibiu - 2 şi Mehedinţi, Neamţ, Brăila, Călăraşi, Cluj, Prahova, Tulcea, Timiş şi Vaslui cu câte o sesizare de infracţiune electorală. În prezent se efectuează cercetări cu privire la 36 de persoane. Faţă de niciuna dintre aceste persoane nu au fost dispuse măsuri preventive”, mai spune Dajbog.</p>
      <p>În ziua votului au fost aplicate 46 sancţiuni contravenţionale, respectiv 25 de amenzi în valoare de aproape 25.000 lei şi 21 de avertismente scrise.</p>
      <p>Potrivit sursei citate, au fost raportate şi 38 de cazuri medicale la nivelul a 38 secţii de votare din 18 judeţe şi din municipiul Bucureşti.</p>
      <related>
        <h4>Citeşte şi</h4>
        <a href="https://www.gandul.info/stiri/cugandullaanimale-salvare-inedita-demarata-de-pompierii-isu-arges-calul-se-afundase-in-solul-moale-aproape-cu-tot-corpul-video-18614821?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/politistii-locali-din-targu-jiu-vor-fi-dotati-cu-camere-video-care-vor-inregistra-interventiile-18614798?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/cinci-persoane-au-fost-arestate-dupa-ce-s-au-gasit-27-de-kilograme-de-cannabis-drogurile-fiind-aduse-din-spania-18614620?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>