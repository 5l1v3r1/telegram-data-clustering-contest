<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/gadget/motori/2019/11/25/smart-elettrica-prezzi-italia-ecobonus/"/>
    <meta property="og:site_name" content="Wired"/>
    <meta property="article:published_time" content="2019-11-25T13:34:09+00:00"/>
    <meta property="og:title" content="Nuova Smart elettrica, si parte da 25mila euro (incentivi esclusi)"/>
    <meta property="og:description" content="Ecco i prezzi ufficiali della Smart elettrica nella sua versione fortwo e forfour compresa quella cabrio. Tutte le informazioni compresa quella sull'ecobonus"/>
  </head>
  <body>
    <article>
      <h1>Nuova Smart elettrica, si parte da 25mila euro (incentivi esclusi)</h1>
      <address><time datetime="2019-11-25T13:34:09+00:00">25 Nov 2019, 13:34</time> by <a rel="author" href="https://www.wired.it/author/dbarbera/" target="_blank">Diego Barbera</a></address>
      <h3>La microcar elettrica in versione fortwo, forfour e cabrio: l'autonomia, non certo record, è di 160 km</h3>
      <p>Sono stati ufficializzati i prezzi per la <b>Smart elettrica</b> nelle versioni <b>fortwo e forfour</b> per il mercato italiano. Si parte da <b>25mila euro</b>, che naturalmente possono scendere grazie all’erogazione dell’<b>ecobonus</b>. Quattro le versioni messe a listino e tre gli equipaggiamenti con diverse possibilità di personalizzazione.</p>
      <p>Partiamo dal prezzo della versione base con<b> Smart fortwo elettrica</b> a due posti che appunto si può ottenere da 25.000 euro, Smart <b>forfour</b> elettrica a quattro posti da 25.649 euro e Smart EQ fortwo <b>cabrio</b> a due posti a partire da 28.649 euro.</p>
      <p>Il propulsore parte da 60 kW/82 cv con batteria 17,6 kWh per un’autonomia entry di <b>160 km</b> (non tantissimi, al giorno d’oggi) che può fare il pieno grazie al caricatore da 4,6 kW e Wall box con garanzia e manutenzione gratuita per tre anni. Tuttavia, è possibile spingersi fino a 22 kW con il caricatore rapido per arrivare <b>all’80% dal 10% in appena 40 minuti</b>. In combinazione con l’applicazione ufficiale Eq control e Plugsurfing si potranno individuare le altre stazioni di ricarica disseminate sul territorio.</p>
      <figure>
        <img src="https://images.wired.it/wp-content/uploads/2019/11/25143048/Smart-elettrica-coupe.jpg"/>
        <figcaption>(Foto: Smart)</figcaption>
      </figure>
      <p>Diverse le migliorie a livello di <b>design</b> con passaruota voluminosi e pronunciati, sbalzi corti, fari led integrati a richiesta e mascherine del radiatore ridisegnate. L’<i>infotainment</i> si integra in modo migliore con lo smartphone per un’esperienza più completa.</p>
      <figure>
        <img src="https://images.wired.it/wp-content/uploads/2019/11/25143147/Interni-smart-elettrica.jpg"/>
        <figcaption>(Foto: Smart)</figcaption>
      </figure>
      <p>Quattro le versioni a disposizione. <b>Pure</b> con tra le dotazioni di serie sistema acustico per la sicurezza dei pedoni e cerchi in lega da 15 pollici; <b>Passion</b> con diverse scelte cromatiche differenti e il cosiddetto Advanced Package con smart media system e Android Auto; <b>Pulse</b> con pedaliera sportiva in acciaio e Premium Package con tetto panorama, frangivento, telecamera posteriore e rete porta oggetti infine <b>Prime</b> con tra le altre cose alloggiamento dell’iPad, fari full led, fendinebbia, sensore pioggia, sensore luci, luci ambient e retrovisore antiabagliante automatico.</p>
      <p>L’<b>ecobonus</b> per le nuove smart elettriche può arrivare nella pratica <b>fino a 6000 euro</b> grazie al contributo dello Stato contenuto nella legge di Bilancio 2019 che è destinato ai privati per l’acquisto di auto nuove di categoria M1.  I tre modelli rientrano costando meno di 50.000 euro iva inclusa ed emettendo sotto i 21 g / km di Co2 se si andrà contestualmente a rottamare un altro veicolo M1 fino alla classe Euro 4. In alcune regiorni, come la <b>Lombardia</b> si può arrivare anche a un incentivo di 8000 euro (ma il bando è in scadenza proprio in queti giorni).</p>
    </article>
  </body>
</html>