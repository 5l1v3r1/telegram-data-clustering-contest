<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/il-duomo-di-amalfi-si-illumina-di-rosso-nella-giornata-internazionale-contro-la-violenza-sulle-donne/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-25T13:21:37+00:00"/>
    <meta property="og:title" content="Il Duomo di Amalfi si illumina di rosso nella giornata contro la violenza sulle donne"/>
    <meta property="og:description" content="Il duomo di Amalfi sarà ancora una volta monumento civile, illuminato di rosso il 25 novembre per lanciare il messaggio della città contro la violenza di genere. In occasione della Giornata internazionale per l’eliminazione della violenza contro le donne, la vestizione di rosso del monumento simbolo della città è diventata un appuntamento fisso. Il colore simbolo della […]"/>
  </head>
  <body>
    <article>
      <h1>Il Duomo di Amalfi si illumina di rosso nella giornata contro la violenza sulle donne</h1>
      <address><time datetime="2019-11-25T13:21:37+00:00">25 Nov 2019, 13:21</time> by <a rel="author" href="https://amalfinotizie.it/author/redazione-web/" target="_blank">Redazione Web</a></address>
      <p>Il duomo di <b>Amalfi</b> sarà ancora una volta monumento civile, illuminato di rosso il 25 novembre per lanciare il messaggio della città contro la violenza di genere.</p>
      <p>In occasione della Giornata internazionale per l’eliminazione della violenza contro le donne, la vestizione di rosso del monumento simbolo della città è diventata un appuntamento fisso.</p>
      <figure>
        <img src="https://amalfinotizie.it/wp-content/uploads/2019/11/Duomo-Amalfi-Rosso-1.jpg"/>
        <figcaption>Foto di Michele Abbagnara</figcaption>
      </figure>
      <p>Il colore simbolo della manifestazione verrà utilizzato per il quarto anno consecutivo per illuminare la caratteristica facciata della <b>Cattedrale di Sant’Andrea Apostolo</b> e lanciare così il segnale di adesione di <b>Amalfi</b> e dell’amministrazione guidata dal sindaco<b> Daniele Milano</b> all’evento nato per dire no alla violenza di genere.</p>
      <p>Per il 2019, l’iniziativa si lega anche alla creazione di un motivo per la foto profilo di Facebook, che lancia il messaggio “No! Alla violenza sulle donne”, reperibile nella sezione “aggiungi un effetto” della foto profilo selezionando le parole chiave “Amalfi 25 novembre”.</p>
      <figure>
        <img src="https://amalfinotizie.it/wp-content/uploads/2019/11/Duomo-Amalfi-Rosso-2.jpg"/>
        <figcaption>Foto: Michele Abbagnara</figcaption>
      </figure>
      <p><b>L’assessore alla cultura Enza Cobalto,</b> che ha promosso le iniziative, dichiara: “ Abbattere il muro del silenzio è l’obiettivo chiave nel percorrere la strada per l’eliminazione della violenza contro le donne. Il duomo illuminato di rosso, è un messaggio che attraverso centinaia di foto postate sui social, legate a riflessioni sulla violenza dei genere o il femminicidio, ha sempre raggiunto un elevato numero di persone. È un modo per fare sensibilizzazione sul tema, ma anche di dire a chi vive il problema che non è sola, che c’è una rete forte nella società civile che è sensibile ed è pronta ad aiutare, e che uscire dal silenzio è la soluzione”.</p>
      <p>L’illuminazione in rosso adornerà del suo messaggio contro la violenza le volte della facciata, il maestoso mosaico che la sovrasta e la scalea monumentale della Cattedrale di Sant’Andrea a partire dalle 17.00.</p>
      <figure>
        <img src="https://amalfinotizie.it/wp-content/uploads/2019/11/Duomo-Amalfi-Rosso-3.jpg"/>
        <figcaption>Foto: Michele Abbagnara</figcaption>
      </figure>
      <p>Da quel momento e per tutta la notte il complesso sarà in rosso, per offrirsi allo sguardo dei visitatori e della cittadinanza, alla loro riflessione, ai loro scatti, per lasciare in maniera permanente il segno dell’adesione della città di Amalfi alla Giornata internazionale contro la violenza sulle donne voluta dalla risoluzione del 17 dicembre 1999 dell’Assemblea Generale dell’Onu.</p>
    </article>
  </body>
</html>