<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/video-imaginile-groazei-nava-scufundata-portul-midia-zeci-oi-moarte-plutesc-mare-1_5ddbc8e85163ec42716672c4/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T13:04:30+00:00"/>
    <meta property="og:title" content="VIDEO Imaginile groazei pe nava scufundată în Portul Midia. Zeci de oi moarte plutesc pe mare"/>
    <meta property="og:description" content="Nava „Queen Hind” trebuia să plece din Portul Midia cu destinaţia Libia, dar s-a scufundat în apropierea cheului. Avea la bord 14.600 de oi vii, dintre care doar 32 au fost salvate."/>
  </head>
  <body>
    <article>
      <h1>VIDEO Imaginile groazei pe nava scufundată în Portul Midia. Zeci de oi moarte plutesc pe mare</h1>
      <address><time datetime="2019-11-25T13:04:30+00:00">25 Nov 2019, 13:04</time> by <a rel="author">Călin Gavrilaş</a></address>
      <h4>Nava „Queen Hind” trebuia să plece din Portul Midia cu destinaţia Libia, dar s-a scufundat în apropierea cheului. Avea la bord 14.600 de oi vii, dintre care doar 32 au fost salvate.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/video-plecat-probleme-portul-midia-nava-scufundata-mare-echipajul-s-a-salvat-ultima-clipa-14000-oi-murit-1_5ddb884e5163ec4271644966/index.html"/>
      </related>
      <p>Animals Internaţional a pornit o investigaţie cu privire la moartea miilor de oi în accidentul naval de ieri, din Portul Midia. Nava scufundată este şi acum în mijlocul apelor, iar oile înecate au fost surprinse plutind în jurul ambarcaţiunii.</p>
      <p>Conform Căpităniei Portului Midia, la această oră se fac eforturi pentru repunerea navei pe linia de plutire şi aducerea acesteia la cheu. Abia atunci oile moarte vor fi scoase şi duse la incinerat. Din primele declaraţii oficiale, <a href="https://adevarul.ro/locale/constanta/video-plecat-probleme-portul-midia-nava-scufundata-mare-echipajul-s-a-salvat-ultima-clipa-14000-oi-murit-1_5ddb884e5163ec4271644966/index.html">rezultă faptul că nava s-a scufundat din cauza unei erori umane</a>, iar cel vinovat de toată această situaţie este căpitanul vasului.</p>
      <p>„Imaginile pe care le-am obţinut includ mii de animale prăbuşite în pereţii laterali ai vasului înainte ca acesta să intre sub apă şi animalele să se înece, urmate de filmări de astăzi dimineaţă cu animale moarte plutind pe apă. Nava a fost abandonată pe timpul nopţii iar dimineaţă nu s-a efectuat nicio operaţiune de salvare pentru bietele animale”, spune Gabriel Păun, directorul UE al Animals International.</p>
      <figure>
        <iframe src="https://player.vimeo.com/video/375373117" width="640" height="360" data-service="Vimeo" scrolling="no"/>
      </figure>
      <p>Totodată, asociaţia spune că „vaporul morţii a fost abandonat toată noaptea. Întreaga dimineaţă nu s-a încercat salvarea niciunui animal. Mii de cadavre plutesc acum pe apă. Acestea reprezintă încă o dovadă că exportul cu animale vii este un comerţ riscant şi insuficient reglementat care trebuie stopat definitiv”.</p>
      <figure>
        <iframe src="https://player.vimeo.com/video/375292204" width="640" height="360" data-service="Vimeo" scrolling="no"/>
      </figure>
      <p>De altfel, pe site-ul Animals Internaţional există o <a href="https://www.animalsinternational.org/take_action/eid-festival-2019/ro?r=1&amp;ua_s=facebook">petiţie </a>semnată până acum de peste 58.000 de persoane care cer Ministerului Agriculturii oprirea exportului de animale vii. „Guvernul României a trimis zeci de mii de oi la acest chin groaznic în ciuda solicitării directe a Comisiei Europene de a opri acest transport...Din cauza că sunt acoperite de propriile excremente după călătoria pe vapoarele morţii, oile cu lâna lungă şi cârlionţată nu îşi mai pot regla temperatura corpului, ceea ce duce la un stres termic uriaş”, scriu cei de la Animals Internaţional descriind unul dintre transporturile navale efectuate în vară din România spre o ţară arabă.</p>
      <figure>
        <img src="https://adevarul.ro/assets/adevarul.ro/MRImage/2019/11/25/5ddbb46e5163ec427165c579/646x404.jpg"/>
      </figure>
      <p>În cursul zilei de ieri, pe lângă salvarea celor 32 de oi vii, scafandrii şi cei de la ARSVOM au reuşit să întindă două rânduri de baraje antipoluare şi unul de forţă împrejurul vasului scufundat.</p>
      <p>În urmă cu câteva ore, un comitet judeţean de urgenţă s-a întrunit la Prefectura Constanţa pentru a discuta situaţia navei şi modalitatea de acţionare pentru aducerea ei la cheu. Conform meteorologilor, este foarte posibil ca la noapte să fie furtună pe mare.</p>
      <p>
        <b>Punctul de vedere al Ministerului Agriculturii</b>
      </p>
      <p>Ministerul Agriculturii şi Dezvoltării Rurale a trimis în după-amiaza zilei de luni, 25 noiembrie, un comunicat de presă referitor la incidentul din Portul Midia:</p>
      <p>„Referitor la accidentul din data de 24 noiembrie 2019, din Portul Midia, judeţul Constanţa, în care a fost implicată nava care transporta ovine, ministrul agriculturii şi dezvoltării rurale, Nechita-Adrian Oros, face următoarele precizări:<br/><br/>Am atras atenţia încă de anul trecut asupra neconformităţilor privind bunăstarea şi sănătatea animalelor în timpul transportului animalelor vii, ovine, în special, din România către state terţe, mai ales în zona Golfului. De asemenea, am subliniat şi condiţiile total dezavantajoase din punct de vedere economic ale comerţului cu animale vii. Am depus în acest sens, încă din luna iulie a anului 2019, un proiect de lege privind respectarea condiţiilor de bunăstare a animalelor în timpul transportului şi în afara Uniunii Europene, până la destinaţie, conform Regulamentului 1/2005 privind protecţia animalelor în timpul transportului şi al operaţiunilor conexe. Prin acest proiect se impunea astfel prezenţa unui medic veterinar la bord pe toată durata călătoriei, care să completeze un raport zilnic de transport, un raport de sfârşit de călătorie, precum şi criterii de respingere a îmbarcării animalelor la bord.<br/><br/>În momentul în care am fost informat despre accidentul din portul Midia, am luat legătura de îndată cu preşedintele Autorităţii Naţionale Sanitare Veterinare şi pentru Siguranţa Alimentelor, Dr. Csutak Laszlo Nagy, care mi-a comunicat detalii privind condiţiile de bunăstare şi sănătate la îmbarcarea animalelor pe navă. De asemenea, am solicitat verificări suplimentare privind centrele de colectare de unde au fost trimise animalele  (documente de mişcare, certificate sanitare-veterinare de transport animale vii, bonuri de achiziţie etc.).</p>
      <p>Nava a fost autorizată de către DSVSA Constanţa din luna martie 2019. Precizăm că actualul director DSVSA Constanţa, Geronimo Brănescu, încă din 2018, când era preşedintele ANSVSA, a modificat legislaţia privind organizarea şi funcţionarea ANSVSA trecând punctele de inspecţie la frontieră, din subordinea ANSVSA central în subordinea directorului executiv la nivel local, în acest caz, a directorului executiv DSVSA Constanţa.</p>
      <p>Singura instituţie abilitată pentru a autoriza şi a monitoriza condiţiile de bunăstare şi sănătate pentru transportul animalelor vii este ANSVSA, prin punctele de inspecţie la frontieră.<br/><br/>În acest moment, echipe mixte ale Ministerului Transporturilor, Infrastructurii şi Comunicaţiilor, ale ANSVSA şi ale Ministerul Apelor şi Pădurilor fac verificări privind respectarea prevederilor legale şi de  îndată ce vor fi disponibile rezultatele anchetei, acestea vor fi aduse la cunoştinţa opiniei publice“.</p>
      <p>Pe aceeaşi temă:</p>
      <p>
        <a href="https://adevarul.ro/locale/constanta/video-plecat-probleme-portul-midia-nava-scufundata-mare-echipajul-s-a-salvat-ultima-clipa-14000-oi-murit-1_5ddb884e5163ec4271644966/index.html">VIDEO Cum a plecat cu probleme din Portul Midia nava scufundată în mare. Echipajul s-a salvat în ultima clipă, 14.000 de oi au murit</a>
      </p>
      <p>
        <a href="https://adevarul.ro/locale/constanta/doar-doua-oi-fost-salvate-cele-14000-animale-aflau-vasul-scufundat-port-1_5dda7c875163ec42715c65ed/index.html">Oile care se aflau pe vasul scufundat sunt aduse la mal. Au fost salvate câteva animale, din cele 14.000</a>
      </p>
      <hr/>
    </article>
  </body>
</html>