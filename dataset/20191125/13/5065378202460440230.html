<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1032346/invent-ict-oloklirothike-o-2os-kyklos-me-mia-giorti-afieromeni-sti-neofyi-epixeirimatikotita"/>
    <meta property="og:site_name" content="Newsbomb"/>
    <meta property="article:published_time" content="2019-11-25T13:03:37+00:00"/>
    <meta property="og:title" content="Invent ICT: Ολοκληρώθηκε ο 2ος κύκλος με μια γιορτή αφιερωμένη στη νεοφυή επιχειρηματικότητα"/>
    <meta property="og:description" content="Με ομιλίες, θεματικά πάνελ με θεσμικούς φορείς, μέλη της κυβέρνησης, ακαδημαϊκούς και εκπροσώπους της αγοράς και φυσικά τις παρουσιάσεις των επιχειρηματικών σχεδίων των ομάδων, πραγματοποιήθηκε η τελετή αποφοίτησης του 2ου κύκλου της θερμοκοιτίδας Invent ICT, σε μια μεγάλη ανοιχτή εκδήλωση που πραγματοποιήθηκε την Πέμπτη 21 Νοεμβρίου, στο αμφιθέατρο του Ιδρύματος Β&amp;Ε Γουλανδρή."/>
  </head>
  <body>
    <article>
      <h1>Invent ICT: Ολοκληρώθηκε ο 2ος κύκλος με μια γιορτή αφιερωμένη στη νεοφυή επιχειρηματικότητα</h1>
      <h2>Με ομιλίες, θεματικά πάνελ με θεσμικούς φορείς, μέλη της κυβέρνησης, ακαδημαϊκούς και εκπροσώπους της αγοράς και φυσικά τις παρουσιάσεις των επιχειρηματικών σχεδίων των ομάδων, πραγματοποιήθηκε η τελετή αποφοίτησης του 2ου κύκλου της θερμοκοιτίδας Invent ICT, σε μια μεγάλη ανοιχτή εκδήλωση που πραγματοποιήθηκε την Πέμπτη 21 Νοεμβρίου, στο αμφιθέατρο του Ιδρύματος Β&amp;Ε Γουλανδρή.</h2>
      <address><time datetime="2019-11-25T13:03:37+00:00">25 Nov 2019, 13:03</time> by <a rel="author">Newsroom</a></address>
      <p>Η εκδήλωση ξεκίνησε με την παρουσίαση ενός επιτυχημένου παραδείγματος από τον πρώτο κύκλο του Invent ICT, αυτό του Χριστόφορου Καχρή και της InAccel που μέσω του προγράμματος κατάφερε να εδραιωθεί ως εταιρεία στον διεθνή χώρο και να εξασφαλίσει την πρώτη χρηματοδότηση ύψους 500.000€ και συνεχίστηκε με τον χαιρετισμό του υφυπουργού Ανάπτυξης και Επενδύσεων, Γιάννη Τσακίρη, ο οποίος έδωσε και την είδηση για τη δημιουργία ενός νέου χρηματοδοτικού εργαλείου στήριξης νεοφυών επιχειρήσεων.</p>
      <p>Ο κ. Τσακίρης ανέφερε μεταξύ άλλων ότι «το Invent ICT είναι μια πρωτοβουλία ανθρώπων που μοιράζονται το όραμα μιας εξελιγμένης Ελλάδας που θέλει πίσω τα παιδιά της. Εμείς σχεδιάζουμε ένα νέο χρηματοδοτικό προϊόν που θα αντιμετωπίσει ακόμα ένα κενό στην αλυσίδα της χρηματοδότησης και θα συμβάλλει ουσιαστικά στην περαιτέρω ενίσχυση της νεοφυούς επιχειρηματικότητας και στη διεύρυνση του ελληνικού οικοσυστήματος. Το νέο χρηματοδοτικό προϊόν ονομάζεται «grants to equity» και θα συμπληρώνει το Equifund, για επενδύσεις μικρότερου μεγέθους από αυτές που τώρα χρηματοδοτεί το innovation window του Equifund. Στόχος του θα είναι να δημιουργήσει μια ακόμα δεξαμενή βιώσιμων νεοφυών επιχειρήσεων».</p>
      <figure>
        <img src="https://nb.bbend.net/media/news/2019/11/25/1032346/------.jpeg"/>
      </figure>
      <p>Ο Πρύτανης του ΕΜΠ, Ανδρέας Μπουντουβής στον δικό του χαιρετισμό που ακολούθησε υπογράμμισε πως «το ΕΜΠ αποτελεί σημαντικό οργανισμό παραγωγής έρευνας διεθνώς με κύρια πηγή άντλησης ερευνητών τους φοιτητές του. Είμαστε πολύ ικανοποιημένοι που η πρωτοβουλία #InventICT συμβάλλει στη διάχυση της τεχνολογίας και της καινοτομίας και θέλουμε να συνεχίσουμε να συνεισφέρουμε στην επώαση των ιδεών αυτών».</p>
      <p>Στη συνέχεια, ο project manager του Invent ICT και διδάκτωρ μηχανικός του ΕΜΠ, Ευάγγελος Σιώκας, παρουσίασε τη δίχρονη ιστορία της θερμοκοιτίδας, τονίζοντας ότι «Στο InventICT επιτυγχάνεται η σύμπραξη μεταξύ διαφορετικών μελών του οικοσυστήματος. Η σύμπραξη του δημόσιου με τον ιδιωτικό τομέα. Έτσι, καλύπτουμε το κενό που υπάρχει σήμερα στην Ελλάδα μεταξύ του ακαδημαϊκού χώρου, της επιστημονικής έρευνας και της επιχειρηματικότητας».</p>
      <p>Στη δική του τοποθέτηση, ο Μιχάλης Στάγκος, συνιδρυτής των Industry Disruptors Game Changers δήλωσε ότι «όταν αναφερόμαστε στο Invent, μιλάμε για την πρώτη θερμοκοιτίδα σύμπραξης ιδιωτικού και δημόσιου τομέα. Τη διασύνδεση της έρευνας που παράγεται στα πανεπιστήμια μας με την αγορά μέσω της ΕΕΚΤ που σηματοδοτεί ένα νέο μοντέλο. Το μοντέλο που αξιοποιεί τα ταλαντούχα παιδιά της πανεπιστημιακής κοινότητας παράγοντας αξία για την κοινωνία και την οικονομία».</p>
      <p>Τη σκυτάλη πήραν οι Κωνσταντίνος Χαμπίδης Διευθυντής του γραφείου του Υπουργού Ψηφιακής Διακυβέρνησης και ο Γιώργος Στεφανόπουλος, Γενικός Διευθυντής της Ένωσης Εταιρειών Κινητής Τηλεφωνίας, οι οποίοι συζήτησαν για την έννοια και την αξία της ψηφιακής διακυβέρνησης στην ανάπτυξη του νέου αναπτυξιακού προτύπου της ελληνικής οικονομίας και κοινωνίας και για την αρχή «ΜΟΝΟΝ ΑΠΑΞ» και τις ευκαιρίες που παρουσιάζονται μέσω της απλούστευσης και της ψηφιοποίησης των διαδικασιών του δημόσιου τομέα.</p>
      <p>Ο κ. Χαμπίδης, τόνισε ότι «προσπαθούμε να φέρουμε τους ανθρώπους των πανεπιστημίων πιο κοντά στον κόσμο της αγοράς και τις απαιτήσεις της αγοράς πιο κοντά στον κόσμο των πανεπιστημίων για να παραχθούν νέες δουλειές, νέες θέσεις εργασία και φυσικά νέες ιδέες. Είμαστε όλοι σήμερα εδώ για να καμαρώσουμε το αποτέλεσμα της δουλειάς που έγινε μέσα στο Invent ICT».</p>
      <p>Από την πλευρά του, ο κ. Στεφανόπουλος σημείωσε πως «το Invent ICT αποτελεί έναν νέο συνεργατισμό υποδομών, απόψεων και τεχνολογίας και φέρνει κορυφαίες ερευνητικές ομάδες από τα ελληνικά πανεπιστήμια στην επιχειρηματικότητα. Το Πρόγραμμα υποστηρίζει startups να παράγουν τεχνολογία αλλά και εφαρμόσιμες καινοτόμες ιδέες, που μαζί με άλλες δράσεις και ένα οργανωμένο εθνικό σχέδιο, υποστηρίζουν τον παραγωγικό ιστό της χώρας και αποτελούν προϋπόθεση για να κάνει έγκαιρα η χώρα το απαραίτητο ψηφιακό άλμα».</p>
      <p>Στο 2ο τραπέζι της τελετής αποφοίτησης, ο Νίκος Γαβαλάκης, Senior Advisor του Τομέα Απασχόλησης και Αγοράς Εργασίας του ΣΕΒ, ο Γιάννης Βασιλείου, Διευθυντής του ΕΠΙΣΕΥ και ο Άγγελος Σπανός, Head of Product Marketing &amp; Innovation της Vodafone, συζήτησαν με τον Άγγελο Τσακανίκα, Επίκουρο Καθηγητή του ΕΜΠ, για τη σύνδεση της Ακαδημαϊκής Έρευνας με την αγορά και στη συνέχεια οι ομάδες AccessLab, Bioenvi, CoffeCo, e-kinesis, Evotropia, παρουσίασαν τα επιχειρηματικά τους σχέδια.</p>
      <p>Tο θέμα των Big Data και του Ψηφιακού Μετασχηματισμού συζητήθηκε εκτενώς στο 3ο πάνελ, με τον διευθυντή Ψηφιακής Επικοινωνίας του Γραφείου του Πρωθυπουργού, Έρικ Παρκς, τον Head of Digital της Wind, Γιάννη Ηλιόπουλο και τον Director CRM, Customer Experience &amp; Channel Managment Director του ΟΤΕ, Γιάννη Τσιλήρα να παραθέτουν τις απόψεις και τους προβληματισμούς τους επ’ αυτού.</p>
      <p>Ακολούθησε η παρουσίαση των επιχειρηματικών σχεδίων των Founderhood, Growth Mindset, Brain Insurtech, Nable Solutions, Trimsignal, Υbeemaestro ενώ η εκδήλωση ολοκληρώθηκε με την απονομή των διπλωμάτων αποφοίτησης σε όλες τις ομάδες από τους συντελεστές του προγράμματος Invent ICT.</p>
      <p>Το ραντεβού ανανεώθηκε για τον τρίτο κύκλο του προγράμματος, οι εγγραφές του οποίου άνοιξαν σήμερα! Υποβολή στο <a href="http://www.inventict.gr/">www.inventict.gr</a></p>
    </article>
  </body>
</html>