<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.takvim.com.tr/guncel/2019/11/25/turkiye-deasin-dijital-arsivini-ele-gecirdi-82-ulkeden-4-bin-deaslinin-listesi-turkiyede?utm_source=facebook&amp;utm_medium=social&amp;utm_campaign=facebook"/>
    <meta property="og:site_name" content="Takvim"/>
    <meta property="article:published_time" content="2019-11-25T13:48:09+00:00"/>
    <meta property="og:title" content="Türkiye DEAŞ'ın dijital arşivini ele geçirdi! 82 ülkeden 4 bin DEAŞ'lının listesi Türkiye'de"/>
    <meta property="og:description" content="Haberin devamı"/>
  </head>
  <body>
    <article>
      <h1>Türkiye <a href="https://www.takvim.com.tr/haberleri/deas">DEAŞ</a>'ın dijital arşivini ele geçirdi! 82 ülkeden 4 bin DEAŞ'lının listesi Türkiye'de</h1>
      <h2>Geçtiğimiz hafta MİT ve Mersin Emniyet Müdürlüğü tarafından düzenlenen ortak operasyonda, terör örgütü <a href="https://www.takvim.com.tr/haberleri/deas">DEAŞ</a>'ın dijital arşivinin ele geçirildiği öğrenildi. Ele geçirilen verilerde 82 ülkeden yaklaşık 4 bin örgüt üyesinin adının bulunduğu belirtildi.</h2>
      <address>
        <time datetime="2019-11-25T13:48:09+00:00">25 Nov 2019, 13:48</time>
      </address>
      <p>Güvenlik kaynaklarından edinilen bilgilere göre, 2015 yılı sonrasına ait olduğu belirlenen örgüt listesinde,<b> 'emir' </b>olarak adlandırılan çok sayıda sözde üst düzey teröristin isminin de yer aldığı belirtildi. Terör örgütü <a href="https://www.takvim.com.tr/haberleri/deas">DEAŞ</a>'ın arşivi olarak nitelendirilen listedeki isimlerin, çoğunlukla yabancı teröristler olduğu tespit edildi. Listedeki isimlerden bir kısmının halen Suriye'de DEAŞ içinde faaliyet sürdürdüğü belirtilirken, yakalanan ve cezaevinde olan örgüt üyelerinin isimlerinin de yer aldığı kaydedildi.</p>
      <p><b>TERÖRİSTLERİN BİR KISMI TESLİM OLDU</b><br/>Fırat'ın doğusuna düzenlenen <b>'Barış Pınarı Harekatı'</b> sırasında terör örgütü YPG, kontrolündeki cezaevlerinde tutuklu bulunan DEAŞ'lı teröristleri serbest bıraktı. Terör örgütü, Türk Silahlı Kuvvetleri'nin (TSK) Suriye Milli Ordusu (SMO) ile birlikte yürüttüğü harekatı engellemek için DEAŞ'lı teröristleri kullandı. Cezaevlerinden kaçan DEAŞ'lıların bir kısmı, TSK ve SMO güçlerine teslim oldu. Geri kalan teröristlerin bir kısmının gizlendiği, bir kısmının ise ülkelerine dönmek için çabaladığı değerlendirmeleri yapıldı. TSK, emniyet ve MİT koordinesinde, üst seviyede güvenlik önlemleri alındı. Suriye'de, sınır hattında ve Türkiye'de terör örgütü DEAŞ'a yönelik istihbari ve önleyici operasyonlar yapıldı. Çok sayıda terörist ele geçirildi. Yabancı uyruklu DEAŞ'lılar hakkında Suriye'de Fırat Kalkanı ve Zeytin Dalı harekat bölgelerinde soruşturmalar açıldı. Türk uyruklu olanlar ise Türkiye'ye gönderildi.</p>
      <p><b>DEAŞ'TA SON ÇIRPINIŞLAR</b><br/>Güvenlik kaynakları, teröristlerin, örgütün elebaşı Bağdadi'nin öldürülmesi sonrası yeni sözde liderlerinin etkisiyle kontrolsüz hareketlerde bulunduklarını belirtti. Kaynaklar, örgüt üyelerinin çoğunda terör örgütü DEAŞ'ın dağılacağı düşüncesinin yaygın olduğunu söyledi. Suriye'deki DEAŞ'lı bazı teröristlerin kaçma girişiminde bulunduğu, Türkiye'ye geçmeye çalışırken yakalandığı, sınır kontrolleriyle örgüte fırsat verilmediği belirtildi. Yakalanan teröristlerin ifadeleriyle diğer örgüt üyelerine yönelik operasyonlar yapıldığını belirten güvenlik kaynakları, çok sayıda sözde üst düzey terör örgütü DEAŞ mensubunun da yakalandığı bilgisini paylaştı.</p>
    </article>
  </body>
</html>