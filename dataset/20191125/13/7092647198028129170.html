<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39843/%D8%B4%D9%86%D8%A7%D8%B3%D8%A7%DB%8C%DB%8C-%DB%B5%DB%B0-%D9%85%D8%B4%D8%AA%D8%B1%DA%A9-%D8%BA%DB%8C%D8%B1%D9%85%D8%AC%D8%A7%D8%B2-%D8%A7%D8%B3%D8%AA%D8%AE%D8%B1%D8%A7%D8%AC-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84-%D8%AF%D8%B1-%D8%AE%D8%B1%D8%A7%D8%B3%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-25T13:44:00+00:00"/>
    <meta property="og:title" content="شناسایی ۵۰ مشترک غیرمجاز استخراج ارز دیجیتال در خراسان"/>
    <meta property="og:description" content="معاون برنامه‌ریزی و تحقیقات شرکت برق منطقه‌ای خراسان گفت: تاکنون در استان ۷ مگاوات استخراج بیت‌کوین شناسایی و با حدود ۵۰ مشترک متخلف در این زمینه برخورد شده است که این مشترکان اعم از مشترکان کشاورزی و سایر طرح‌ها با نرخ‌های تعرفه مخفف و یارانه‌ای برق بوده‌اند."/>
  </head>
  <body>
    <article>
      <h1>شناسایی ۵۰ مشترک غیرمجاز استخراج ارز دیجیتال در خراسان</h1>
      <address><time datetime="2019-11-25T13:44:00+00:00">25 Nov 2019, 13:44</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>معاون برنامه‌ریزی و تحقیقات شرکت برق منطقه‌ای خراسان گفت: تاکنون در استان ۷ مگاوات استخراج بیت‌کوین شناسایی و با حدود ۵۰ مشترک متخلف در این زمینه برخورد شده است که این مشترکان اعم از مشترکان کشاورزی و سایر طرح‌ها با نرخ‌های تعرفه مخفف و یارانه‌ای برق بوده‌اند.</i>
      </p>
      <figure>
        <img src="https://barghnews.com/files/fa/news/1398/9/4/84283_476.jpg"/>
      </figure>
      <p>به گزارش <a href="https://barghnews.com/">برق نیوز،</a> مهدی علومی با تشریح مهمترین اقدامات مدیریت مصرف برق در سال جاری، عنوان کرد: با پیش‌بینی به موقع، برنامه‌ریزی و فعالیت‌های صورت گرفته در قالب برنامه‌های مدیریت مصرف ایام پیک تابستان سال ۹۸، با توجه به برآورد انجام شده، حدود ۷۵۰ میلیارد تومان در سرمایه‌گذاری‌های مورد نیاز توسط صنعت برق خراسان صرفه‌جویی صورت پذیرفت.<br/>این مقام مسئول شرکت برق منطقه‌ای خراسان با اشاره به شاخص‌های مدیریت مصرف در سال ۹۸ و تفاوت‌های آن با سال گذشته تصریح کرد: با توجه به اهمیت بیش از پیش مدیریت مصرف برق در مقطع زمانی فعلی، جهت اثربخشی بیشتر برنامه‌های مدیریت مصرف، نحوه اجرای برنامه‌های مذکور در سال جاری با تفاوت‌هایی همراه شده است.<br/><br/>وی ادامه داد: پیرو اعلام برنامه‌های سال جاری وزارت نیرو تحت عنوان «برنامه‌های ۰۹۸»، کمیته گذر از پیک ۹۸ با همراهی ۳ حوزه تولید، انتقال و توزیع با عضویت مدیران عامل شرکت برق منطقه‌ای خراسان، شرکت‌های توزیع نیروی برق مشهد، خراسان شمالی، جنوبی و رضوی و شرکت تولید نیروی برق خراسان در راستای اجرای کامل و با تمام توان برنامه‌های مذکور تشکیل شد و جلساتی نیز با حضور معاون وزیر نیرو در امور برق و مدیرعامل توانیر هر ۳ هفته برگزار شد که نتیجه این هماهنگی و کار تیمی منسجم، گذر موفق از پیک بار ۹۸ شبکه برق بدون خاموشی و حصول تجارب جدید در اجرای برنامه‌های مدیریت مصرف برق بود.<br/><br/>وی افزود: کنترل و کاهش رشد فزاینده بار شبکه خراسان در سال جاری از ۱۱ درصد به ۲.۶ درصد، موفقیتی بزرگ بود که سرعت زیاد افزایش مصرف برق در بخش‌های غیرمولد را مهار و تلاش در جهت تصحیح الگوی مصرف بود. <br/><br/>این مقام مسئول شرکت برق منطقه‌ای خراسان در ادامه با برشمردن اهم اقدامات این شرکت، قبل از ورود به تابستان سال جاری، عنوان کرد: برگزاری جلسات ویژه کارشناسی و توجیهی با نمایندگان صنایع بزرگ خراسان، رایزنی‌های متعدد جهت جلب مشارکت و همکاری در طرح‌های ویژه تابستانی و نهایتا همایش مدیریت مصرف ویژه مدیران صنایع فوق سنگین و امضای میثاق‌نامه برای همکاری در مدیریت بار ساعات پیک از جمله فعالیت‌های شاخص این شرکت است. همچنین ایجاد مرکز پایش آنلاین مصرف مشترکین بزرگ با همکاری معاونت بهره‌برداری این امکان را فراهم نمود که ضمن رصد لحظه‌ای مصرف مشترکین بزرگ و شرکت‌های توزیع نیروی برق تحت پوشش، در صورت تخطی از سقف پیک بار تعیین شده از سوی شرکت توانیر، بلافاصله درخواست کنترل بار و پیاده‌سازی اقدامات اصلاحی انجام گردد.<br/><br/>وی همچنین به بیان برخی از اهم اقدامات شرکت‌های توزیع نیروی برق خراسان پرداخت و به عنوان نمونه خاطرنشان کرد: شرکت توزیع نیروی برق شهرستان مشهد امسال برنامه‌های متعددی را در عرصه مدیریت مصرف برق شهرستان مشهد در رابطه با مدیریت مصرف مشترکین در سطح مختلف خانگی، تجاری، اداری و... اجرایی کرد که یکی از بارزترین این اقدامات با توجه به سهم ۳۰ درصدی مصارف خانگی از بار شبکه، تبادل تفاهم‌نامه با شرکت مخابرات استان برای ارسال پیام صوتی به مشترکین خانگی جهت بیان ضرورت مدیریت مصرف و ارائه راهکار‌های ساده و کاربردی مدیریت مصرف برق منازل از جمله تاثیر افزایش ۲ درجه‌ای دمای تنظیم شده کولر‌های گازی، انتقال مصارف از ساعات پیک ظهر به ساعات کم‌باری و... بود.<br/><br/>معاون برنامه‌ریزی و تحقیقات شرکت برق منطقه‌ای خراسان بیان کرد: همچنین این شرکت با اهداف چندمنظوره جهت مدیریت مصرف و با استفاده از ظرفیت شرکت‌های استارت‌آپ به ارائه طرحی در قالب «پویش روز گرم» در ۳ روز از مرداد ماه مبادرت کرد و بالغ بر ۲۰۴ مگاوات ساعت از مصرف شبکه در زمان اجرای طرح کاسته شد که براساس آن هزینه صرفه‌جویی شده از محل کاهش مصرف مشترکین داوطلب طرح مذکور، معادل ۶۰۰ میلیون ریال به کودکان کار اختصاص یافت.<br/><br/>علومی در رابطه با همکاری سایر نهاد‌ها و سازمان‌ها با شرکت برق منطقه‌ای نیز بیان کرد: تغییر ساعات کاری ادارات و سازمان‌ها با هماهنگی و دستور استانداری‌های خراسان رضوی، شمالی و جنوبی نیز منجر به کاهش ۴۵ مگاواتی پیک روزانه مصرف برق شد، همچنین تبادل تفاهم‌نامه با امور مساجد با توجه به اثرگذاری بالای این قشر در بین مردم، استفاده از ظرفیت‌های اداره آموزش و پرورش در جهت آشنایی جامعه هدف دانش‌آموزان و معلمان محترم با راهکار‌های مدیریت مصرف برق و استفاده از ابزار‌های تشویقی جهت ترغیب دانش‌آموزان به مدیریت مصرف در منزل و... نیز بخش دیگری از اقدامات در جهت فرهنگ‌سازی مدیریت مصرف برق بوده است.<br/><br/><b>برخورد با حدود ۵۰ مشترک غیرمجاز استخراج ارز دیجیتال در خراسان</b><br/><br/>وی در خصوص میزان استفاده از ارز‌های دیجیتال در استان و مدیریت آن اظهار کرد: پایین بودن نرخ برق در ایران و نیاز به مصرف انرژی الکتریکی زیاد برای استخراج ارز دیجیتال، انگیزه تولید این ارز در ایران را افزایش داده است. تاکنون در استان ۷ مگاوات استخراج بیت‌کوین شناسایی و با حدود ۵۰ مشترک متخلف در این زمینه برخورد شده است که این مشترکان اعم از مشترکان کشاورزی و سایر طرح‌ها با نرخ‌های تعرفه مخفف و یارانه‌ای برق بوده‌اند.<br/><br/>معاون برنامه‌ریزی و تحقیقات شرکت برق منطقه‌ای خراسان تصریح کرد: تولید ارز دیجیتال یک تهدید بود که به خوبی به یک فرصت تبدیل شد. در ۱۳ مرداد امسال هیات وزیران مصوبه‌ای در مورد قانونی شدن استخراج ارز دیجیتال تصویب کرد که طبق آن، تعرفه برق متقاضیان استخراج بیت‌کوین با قیمت متوسط ریالی برق صادراتی با نرخ تسعیر سامانه نیما اعمال و محاسبه می‌شود که دستورالعمل اجرایی آن ابلاغ خواهد شد. <br/><br/>علومی با تاکید بر لزوم برنامه‌ریزی برای جلوگیری از اقدامات غیرقانونی در استخراج ارز‌های دیجیتال گفت: باید توجه داشت کل مشکل مربوط به پیک تابستان، آن هم نه همه ساعات آن است. در واقع تنها حدود ۳۱۵ ساعت از سال را با مشکل مواجه هستیم. در حال حاضر براساس قرارداد‌های ما با مجموعه‌های صنعتی، شرکت برق منطقه‌ای خراسان این اجازه را دارد که در زمان پیک، برق آن‌ها را قطع کند که البته به دلیل حمایت از تولید، این اقدام صورت نمی‌گیرد، ولی در مورد استخراج بیت‌کوین این قاعده اعمال شد. در قرارداد‌های ما با متقاضیان استخراج بیت‌کوین نیز این مساله مورد تاکید قرار گرفته که در صورت نیاز، در زمان پیک، برق آن‌ها قطع خواهد شد.</p>
    </article>
  </body>
</html>