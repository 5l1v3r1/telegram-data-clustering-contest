<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zahvoryuvanist-na-grip-u-kijevi-pishla-vgoru-642296.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T13:58:09+00:00"/>
    <meta property="og:title" content="Захворюваність на грип у Києві пішла вгору"/>
    <meta property="og:description" content="У столиці показник захворюваності на грип і ГРВІ нижчий від базового показника на 52,9%"/>
  </head>
  <body>
    <article>
      <h1>Захворюваність на грип у Києві пішла вгору</h1>
      <address>
        <time datetime="2019-11-25T13:58:09+00:00">25 Nov 2019, 13:58</time>
      </address>
      <h4>У столиці показник захворюваності на грип і ГРВІ нижчий від базового показника на 52,9%</h4>
      <p>У Києві за 47-й тиждень 2019 року зареєстровано 10675 хворих на грип та ГРВІ. Загалом інтенсивність епідемічного процесу перебуває на низькому рівні, який не потребує введення додаткових заходів, та є нижчою базового показника на 52,9%. Наразі показник захворюваності складає 361,8. Про це повідомив перший заступник голови Київської міської держадміністрації Микола Поворозник.</p>
      <p>Загалом у столиці спостерігається зростання захворюваності на грип та ГРВІ на 5,6% у порівнянні з попереднім тижнем. Зростання відбулося за рахунок дитячого та дорослого населення. Так, дітей захворіло – 6 770 (зростання на 6,1%), дорослих – 3 905 осіб (зростання на 4,7%).</p>
      <p>«У структурі захворюваності діти становлять 63,4%, а на попередньому тижні – 63,1%. Серед школярів захворюваність зросла на 10%: 2 882 випадки, що становить 42,6% від загальної кількості захворілих дітей і 27% від загальної кількості осіб, які звернулися за медичною допомогою», – розповів Поворозник.</p>
      <p>Він зазначив, що до медичних закладів за 47-й тиждень госпіталізовано 128 осіб, із них 119 – діти.</p>
      <p>«Із початку епідемічного сезону у щеплювальних кабінетах приватних клінік і комунальних закладів охорони здоров’я вакцинацією проти грипу охоплено 40 543  особи», – додав Поворозник.</p>
      <p>Нагадаємо, Центр громадського здоров'я МОЗ України прогнозує, що в епідемічному сезоні 2019/2020 року в Україні <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html">на грип може захворіти до 6,7 млн людей</a>.</p>
      <p>Для запобігання епідемічних ускладнень і захисту киян від захворювання на грип та гострі респіраторні вірусні інфекції розпорядженням Київської міської держадміністрації <a href="https://glavcom.ua/kyiv/news/kijiv-gotujetsya-do-epidemiji-gripu--637599.html">затверджено відповідні профілактичні заходи в епідемічний сезон 2019-2020 років.</a></p>
      <p>Раніше повідомлялося, <a href="https://glavcom.ua/kyiv/news/grip-na-porozi-de-u-kijevi-mozhna-zrobiti-shcheplennya-adresi-634377.html">де у Києві можна зробити щеплення проти грипу.</a></p>
      <related>
        <a href="https://glavcom.ua/country/health/ponad-shist-milyoniv-ukrajinciv-cogo-roku-mozhut-zahvoriti-na-grip-moz--640651.html"/>
        <a href="https://glavcom.ua/kyiv/news/u-kijevi-noviy-vipadok-zahvoryuvannya-na-difteriyu-641620.html"/>
        <a href="https://glavcom.ua/kyiv/news/u-kijevi-zarejestrovano-devyat-vipadkiv-zahvoryuvannya-na-malyariyu-641391.html"/>
      </related>
    </article>
  </body>
</html>