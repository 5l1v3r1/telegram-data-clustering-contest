<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/25/egesz_formas_lett_a_vadiuj_honda_city/"/>
    <meta property="og:site_name" content="totalcar"/>
    <meta property="article:published_time" content="2019-11-25T13:08:00+00:00"/>
    <meta property="og:title" content="Egész formás lett a vadiúj Honda City"/>
    <meta property="og:description" content="A Jazz-alapú négyajtós méretben és használati értékben is közelebb áll a Civichez, mint bármikor korábban."/>
  </head>
  <body>
    <article>
      <h1>Egész formás lett a vadiúj Honda City</h1>
      <address><time datetime="2019-11-25T13:08:00+00:00">25 Nov 2019, 13:08</time> by <a rel="author">Andróczi Balázs</a></address>
      <p>A <a href="https://totalcar.hu/magazin/hirek/2019/10/23/ez_lenne_itt_a_vadiuj_honda_jazz/">Honda Jazz</a>-alapú szedánját <a href="https://totalcar.hu/tesztek/farosok06/2/">a kezdetekkor</a> szerencsétlen arányai és méretéhez képest kivételes helykínálata különböztette meg a konkurenciától. Mostanra, úgy tűnik, csak az utóbbi maradt, bár az autó kívülről sem kicsi már, sőt, hosszabb is, mint az ötajtós Civic.</p>
      <figure>
        <img src="https://kep.index.hu/1/0/3050/30501/305018/30501831_b09d49011ee4ffcf118a57f722d1e50a_wm.jpg"/>
        <figcaption>
          <a href="https://galeria.totalcar.hu/hirek/2019/11/25/honda_city_2020/?currpic=30501821">Galéria: Honda City 2020 [5 kép]</a>
        </figcaption>
      </figure>
      <p>Pedig a legújabb generáció is a Honda Jazz műszaki alapjaira épül, de ebből az apró kerekeken kívül nem sok látszik. A forma egész tűrhető esztétikai értelemben is, a 4,55 méteres hossz pedig tágas belső teret sejtet. Mostanra az ezres turbós háromhengeres motor sem számít kisautós jellegzetességnek, hisz manapság az ekkora autók alapmotorja szinte minden gyártónál valami hasonló. A Honda egyliterese 122 lóerős, a maximális nyomatéka pedig 173 Nm, ami 2000-es és 4500-as fordulatszám között folyamatosan elérhető. A motorhoz kezdetben egyféle, fokozatmentes automata váltót kínálnak majd.</p>
      <figure>
        <img src="https://kep.index.hu/1/0/3050/30501/305018/30501857_5ef2b0fd8a14e7663e15b041f39e063d_wm.jpg"/>
        <figcaption>
          <a href="https://galeria.totalcar.hu/hirek/2019/11/25/honda_city_2020/?currpic=30501827">Galéria: Honda City 2020 [5 kép]</a>
        </figcaption>
      </figure>
      <p>Egyelőre Thaiföldön mutatták be az új modellt, ahol a gyártás is zajlik, így még csak az ottani árakat hozták nyilvánosságra. 579 ezer bath az alapkivitel, ami durván 5,8 millió forintnak felelne meg. Valószínűleg készül majd exportváltozat, de az elég valószínűtlen, hogy Európában is próbálkoznának vele, mivel belső konkurenciát csinálnának vele a Civicnek, ami nyilván nem cél.</p>
    </article>
  </body>
</html>