<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/25/356829/"/>
    <meta property="og:site_name" content="charter97.org"/>
    <meta property="article:published_time" content="2019-11-25T13:53:00+00:00"/>
    <meta property="og:title" content="Вячка Станкевіч: Беларускаму маршу ў Вільні зайздросцілі і літоўцы, і палякі"/>
    <meta property="og:description" content="Пахаванне паўстанцаў праз 155 гадоў - гэта знак часу."/>
  </head>
  <body>
    <article>
      <h1>Вячка Станкевіч: Беларускаму маршу ў Вільні зайздросцілі і літоўцы, і палякі</h1>
      <h2>Пахаванне паўстанцаў праз 155 гадоў - гэта знак часу.</h2>
      <address>
        <time datetime="2019-11-25T13:53:00+00:00">25 Nov 2019, 13:53</time>
      </address>
      <p>На ўрачыстасцях пахавання <b>Кастуся Каліноўскага</b> і паўстанцаў 1863-1864 гадоў у Вільні прысутнічалі сябры Рады БНР. Сярод іх – шматгадовы сябра Рады <b>Вячка Станкевіч</b>, сын славутага <b>Янкі Станкевіча</b>, паведамляе <a href="https://www.racyja.com/palityka/vyachka-stankevich-belaruskamu-marshu-za/">“Радыё Рацыя”</a>.</p>
      <p>
        <b>- Мы размаўляем пасля знакавай падзеі – пахавання паўстанцаў праз 155 гадоў. Гэта знак часу.</b>
      </p>
      <p>- Людзі расказвалі, што доўгі час ведалі, дзе яны пахаваныя. Але проста не было магчымасці іх перапахаваць. А Беларускі марш. Людзі хіба рэдка такое бачылі. Сапраўды, колькі беларускіх сцягоў! Зайздросцілі і літоўцы, і палякі.</p>
      <p>
        <b>- Цэлае мора сцягоў. Мне казалі, што гэта была найбольшая патрыятычная дэманстрацыя ў Вільні за ўсю гісторыю.</b>
      </p>
      <p>- Выдатна. Для гэтага была добрая нагода.</p>
      <p>
        <b>- Бачу, што папаўняецца Рада БНР новымі асобамі, новай эміграцыяй.</b>
      </p>
      <p>- Так. Большасць маладых прыязджаюць з добрымі ведамі. Вельмі добра арыентуюцца ў Інтэрнэце. А ў Каліфорніі кажуць, што сярод мігрантаў – беларусы на другім месцы па колькасці.</p>
      <p>
        <b>- Ці відавочная прыхільнасць да беларусаў у Злучаных Штатах?</b>
      </p>
      <p>- Напрыклад, у Дзярждэпартаменце з намі сустракаліся. Яшчэ ў часы <b>Джорджа Буша</b> быў <b>Дэвід Крэмер</b>. Надзвычай прыхільны чалавек. З ім заўсёды можна было спаткацца. Нават прыходзіў на іншыя мерапрыемствы, я памятаю, нешта грузінскае было, а ён з бел-чырвона-белай стужкай на руцэ. Быў дыпламатам у Менску <b>Джон Кунштатэр</b>. Ён навучыўся размаўляць па-беларуску. І да гэтага часу, дзе ёсць нагода, выступае і гаворыць па- беларуску з такім амерыканскім акцэнтам. Зараз ён ужо не дыпламат. Ён фатограф. І ездзіць у Беларусь па некалькі разоў у год. І ў бальшыні стараецца фатаграфаваць святы, звычаі. Нават меў некалькі гадоў таму выставу ў ААН, дзе прадставіў беларускія абрады. Надзвычайны чалавек.</p>
    </article>
  </body>
</html>