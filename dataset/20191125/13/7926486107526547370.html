<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013476/%D8%B4%D8%A7%DA%AF%D8%B1%D8%AF%D8%A7%D9%86-%D8%A2%D9%86%DA%86%D9%84%D9%88%D8%AA%DB%8C-%D8%A2%D9%85%D8%A7%D8%AF%D9%87-%D8%B4%DA%A9%D8%A7%DB%8C%D8%AA-%D8%A7%D8%B2-%D9%85%D8%A7%D9%84%DA%A9-%D9%86%D8%A7%D9%BE%D9%88%D9%84%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T13:23:14+00:00"/>
    <meta property="og:title" content="شاگردان آنچلوتی آماده شکایت از مالک ناپولی"/>
    <meta property="og:description" content="مالک و رئیس باشگاه ناپولی مجازات بازیکنان این تیم را که از دستور او برای رفتن به یک اردوی تنبیهی یک هفته‌ای تمرد کرده بودند، مشخص کرد."/>
  </head>
  <body>
    <article>
      <h1>شاگردان آنچلوتی آماده شکایت از مالک ناپولی</h1>
      <address>
        <time datetime="2019-11-25T13:23:14+00:00">25 Nov 2019, 13:23</time>
      </address>
      <p>
        <i>مالک و رئیس باشگاه ناپولی مجازات بازیکنان این تیم را که از دستور او برای رفتن به یک اردوی تنبیهی یک هفته‌ای تمرد کرده بودند، مشخص کرد.</i>
      </p>
      <p>به گزارش مشرق، باشگاه <b>ناپولی </b>فرایند مجازات بازیکنان این تیم به دلیل سرپیچی از دستور<b> اورلیو دلورنتیس</b> را آغاز کرده که در این میان هافبک برزیلی این تیم، آلان متحمل بیشترین ضرر شده است.</p>
      <blockquote>بیشتر بخوانید:<br/><a href="https://www.mashreghnews.ir/news/1007071/%D9%85%D8%AC%D8%A7%D8%B2%D8%A7%D8%AA-%D8%AD%D8%A8%D8%B3-%DB%8C%DA%A9-%D9%87%D9%81%D8%AA%D9%87-%D8%A7%DB%8C-%D8%A8%D8%B1%D8%A7%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D9%86%D8%A7%D9%BE%D9%88%D9%84%DB%8C">مجازات حبس یک هفته‌ای برای بازیکنان <i>ناپولی</i></a></blockquote>
      <p>بازیکنان ناپولی پس از وقفه بازی‌های سری A به دلیل برگزاری بازی‌های ملی، حاضر به اطاعت از دستور مالک باشگاه برای رفتن به یک اردوی تنبیهی - تمرینی یک هفته‌ای نشدند و پس از تساوی خانگی‌شان مقابل سالزبورگ به منازل خود برگشتند. پس از این ماجرا اعلام شد که دلورنتس قصد دارد بازیکنان را با کسر درصدی از حقوق ماهانه‌شان مجازات کند و اکنون این اتفاق رخ داده است.</p>
      <p>مجازات بازیکنان ناپولی در قالب جریمه نقدی و کسر حقوق آنها صورت گرفته اما جریمه آنها یکسان نبوده و به نسبت نقش و میزان تأثیری که در طغیان تیم علیه رئیس باشگاه داشته‌اند، تعیین شده است. در این میان آلان که به عنوان یکی از عوامل اصلی این طغیان شناخته شده، 200 هزار یورو جریمه شده که دلیل بیشتر بودن جریمه او نسبت به دیگر بازیکنان درگیری‌اش با ادو، پسر مالک باشگاه بوده است.</p>
      <p>طبق قوانین مربوط به حمایت از حقوق بازیکنان فوتبال ایتالیا، باشگاه‌های کالچو اجازه ندارند که بازیکنان خود را با رقمی بیشتر از 25 درصد از حقوق ناخالص آنها جریمه نقدی کنند و در این میان هافبک برزیلی ناپولی با کسر 50 درصد حقوق ماهانه‌اش جریمه شده است.</p>
      <p>طبق گزارش نشریه کوریره دلواسپورت، جریمه نقدی بازیکنان ناپولی متغیر و از 22 هزار تا 225 هزار یورو بوده و مجموع آنها به 2.5 میلیون یورو می‌رسد. لیست جریمه نقدی بازیکنان ناپولی به اعضای این تیم تحویل داده شده و آنها هم برای شکایت از باشگاه آماده شده‌اند. تنها بازیکن ناپولی که که جریمه نشده، کوین مالکویی بوده که به دلیل مصدومیت خانه‌نشین است و مدتی پیش فصل را از دست داد.</p>
      <p>تعداد بازی‌های بدون برد متوالی ناپولی شنبه این هفته با تساوی یک - یک این تیم مقابل میلان به 6 بازی افزایش پیدا کرد.</p>
      <p>منبع: تسنیم</p>
    </article>
  </body>
</html>