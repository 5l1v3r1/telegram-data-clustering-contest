<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816068"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T13:01:00+00:00"/>
    <meta property="og:title" content="Наш агент: В Европа не броят българските футболисти за живи"/>
    <meta property="og:description" content="Футболният мениджър Георги Захариев заяви, че българските футболисти и специалисти не се котират въобще зад граница. Той засегна темата с ..."/>
  </head>
  <body>
    <article>
      <h1>Наш агент: В Европа не броят българските футболисти за живи</h1>
      <address><time datetime="2019-11-25T13:01:00+00:00">25 Nov 2019, 13:01</time> by <a rel="author">SPORTAL.BG</a></address>
      <p>Футболният мениджър Георги Захариев заяви, че българските футболисти и специалисти не се котират въобще зад граница. Той засегна темата с подрастващите в родния футбол и даде за пример методиката в португалския гранд Бенфика.<br/><br/>"Казвам ви честно, че българските футболисти и треньори не ги броят за живи. Това е истината, и дори не става дума само за Европа. Предлагал съм имена в Китай, оттам питат кои са ни футболистите и какви са им възможностите. Въобще не се котират. У нас подрастващите са готови да скатаят всеки метър, всяка минута от тренировката. Трябва самоинициативност.</p>
      <figure>
        <img src="https://img4.sportal.bg/uploads/galery/2019_11/derbist/images/IOCH2789.jpg"/>
      </figure>
      <p>
        <a href="https://www.sportal.bg/galery.php?category=&amp;galery=20128&amp;image_id=660190#1">@@@</a>
      </p>
      <p>В Бенфика всяко дете от школата работи по индивидуална програма. Влизаш в стола, всяко дете има своя кутия с протеин, магнезий, витамини, не им се дава нищо със захар, само плодове. Наличието на дубъл се подценява у нас. В България се работи на парче. <br/><br/>В Холандия специалисти учат футболистите на "сканинг" - така се казва буквално, да сканираш правилно футболния терен. Във Футболната асоциация на Англия лекции чете представител на "Гугъл", който им обяснява как да използват информацията. Бях на специална лекция, на която присъстваше Жан-Пиер Папен. Ставаше дума за проблема с отсъствието на уличния футбол.</p>
      <figure>
        <img src="https://img4.sportal.bg/uploads/galery/2019_11/derbist/images/IOCH2842.jpg"/>
      </figure>
      <p>
        <a href="https://www.sportal.bg/galery.php?category=&amp;galery=20128&amp;image_id=660199#10">@@@</a>
      </p>
      <p>Знам за случаи у нас, когато треньори, в школата на Левски например, карат футболистите да играят второто полувреме само с ляв крак. Марек при децата имаше загуби с по 0:10 и нагоре. Ниското темпо в родния футбол, говоря и за Първа лига, е заложено още от най-долните набори. Трябва методика, трябва да помага БФС. <br/><br/>95% от трениращите деца не стават футболисти и не се реализират в мъжкия футбол. Това не е само в България, така е навсякъде по света, това е закон. За да си сред тези 5% трябва да се отдадеш, трябва да не посещаваш дискотеки, да не ядеш пържени картофи, да не хващаш наргилето в бара. Кристиано Роналдо е нямал методист, седял е до късно във фитнеса в общежитието до стадиона на Спортинг. Гонили са го оттам, защото е било 23 часа", каза Захариев в "Студио Дерби".</p>
    </article>
  </body>
</html>