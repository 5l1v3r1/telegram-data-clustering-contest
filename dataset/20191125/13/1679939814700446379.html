<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/kievul-nu-cedeaza-in-fata-gazprom-si-propune-rusiei-sa-si-achite-datoriile-prin-livrarea-de-gaze_3060028.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T13:43:33+00:00"/>
    <meta property="og:title" content="Kievul nu cedează în faţa &quot;Gazprom&quot; şi propune Rusiei să-şi achite datoriile prin livrarea de gaze"/>
    <meta property="og:description" content="Compania ucraineană"/>
  </head>
  <body>
    <article>
      <h1>Kievul nu cedează în faţa "Gazprom" şi propune Rusiei să-şi achite datoriile prin livrarea de gaze</h1>
      <address><time datetime="2019-11-25T13:43:33+00:00">25 Nov 2019, 13:43</time> by <a rel="author">PUBLIKA.MD</a></address>
      <p>
        <b>Compania ucraineană "Naftogaz" a respins toate condiţiile impuse de concernul rus "Gazprom" pentru încheierea unui nou acord de livrare a gazelor şi i-a propus Rusiei să achite datoria de trei miliarde de dolari în gaze. </b>
      </p>
      <p>Despre aceasta a comunicat pe pagina sa de <a href="https://www.facebook.com/yuriy.vitrenko/posts/10157056910448458">Facebook</a>, directorul executiv al companiei "Naftogaz", Iurii Virenko. </p>
      <p>Potrivit lui Vitrenko, partea ucraineană este de acord ca Rusia să-şi achite în bani datoria pentru tranzitul de gaze. Iar dacă Gazprom doreşte să stingă această datorie prin livrări de gaze, "Naftogaz" este gata să examineze astfel de propuneri. </p>
      <p>În acelaşi timp, şeful de la "Naftogaz" susţine că părţile trebuie să examineze problema tranzitului de gaze doar conform regulilor europene şi în format trilateral cu participarea Comisiei Europene. </p>
      <p>"Reiterăm că "Naftogaz" susţine varianta de încheiere a contractului de tranzit, propusă de vicepreşedintele Comisiei Europene, Maroš Šefčovič. Suntem convinşi că această variantă corespunde atât normelor europene, cât şi intereselor legitime ale părţilor ucrainene şi ruse", a scris Vitrenko.</p>
      <p>În acelaşi timp, în răspunsul "Naftogaz" se arată că reglementarea litigiilor anterioare şi viitoare dintre "Naftogaz" şi "Gazprom", retragerea plăngerii depuse la Autoritatea antimonopol a UE pentru încălcările din partea "Gazprom", precum şi reglementarea situaţiei privind amenda Comitetului antimonopol al Ucrainei pentru "Gazprom", "nu pot constitui o premisă pentru continuarea tranzitului, pentru că noul contract de tranzit trebuie încheiat conform regulilor europene cu un operator distinct de "Naftogaz", iar un asemenea contract trebuie să fie echitabil şi echilibrat în sine", a mai spus Vitrenko. </p>
      <p>Anterior, "Gazprom" i-a cerut Ucrainei să renunţe la toate pretenţiile judiciare, inclusiv la datoria de trei miliarde de dolari, şi semnarea unui contract pe un an. În caz contrar, concernul rus ameninţa cu sistarea tranzitului de gaze spre Europa. Kievul a respins toate cerinţele "Gazprom", ca fiind inacceptabile. Actualul contract de tranzit al gazelor a fost încheiat cu "Gazprom"-ul în 2009, pe un termen de 10 ani. </p>
    </article>
  </body>
</html>