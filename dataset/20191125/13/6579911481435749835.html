<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23513333-oficial-mirel-radoi-propus-comisia-tehnica-frf-pentru-postul-selectioner-romaniei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T13:46:00+00:00"/>
    <meta property="og:title" content="OFICIAL: Mirel Rădoi, propus de Comisia Tehnică a FRF pentru postul de selecționer al României"/>
    <meta property="og:description" content="Comisia Tehnică a Federației Române de Fotbal a decis să îl propună pe Mirel Rădoi, antrenorul naționalei U21, pentru postul de selecționer al primei reprezentative, se arată pe site-ul"/>
  </head>
  <body>
    <article>
      <h1>OFICIAL: Mirel Rădoi, propus de Comisia Tehnică a FRF pentru postul de selecționer al României</h1>
      <address><time datetime="2019-11-25T13:46:00+00:00">25 Nov 2019, 13:46</time> by <a rel="author">Diana Ene</a></address>
      <p><b>Comisia Tehnică a Federației Române de Fotbal a decis să îl propună pe Mirel Rădoi, antrenorul naționalei U21, pentru postul de selecționer al primei reprezentative, se arată pe site-ul frf.ro. Această propunere va fi dezbătută în Comitetul Executiv al FRF, în cadrul ședinței de marți, 26 noiembrie. <br/></b><br/>Mirel Rădoi are în palmares 67 de meciuri pentru echipa națională a României, pentru care a marcat două goluri. Ca fotbalist, a evoluat în cea mai mare parte a carierei sale la Steaua București, între anii 2000-2009, Al-Hilal Riyadh, între 2009 și 2011, Al-Ain, între anii 2011-2014.<br/><br/>Începând din martie 2018, Rădoi a ocupat funcția de manager sportiv al echipei naționale U21 a României, iar în luna august a aceluiași an a preluat banca tehnică, după ce Daniel Isăilă a decis să accepte o ofertă din Arabia Saudită. A reușit să califice reprezentativa Under 21 la EURO 2019, unde a ajuns până în semifinalele competiției, performanță ce a însemnat calificarea la Jocurile Olimpice după o pauză de 56 de ani!<br/><br/>În total, pe banca selecționatei U21, Mirel Rădoi a bifat 15 partide, reușind să câștige 9 dintre ele și să bifeze trei remize.<br/><br/>După încetarea colaborării cu Cosmin Contra, pe lista FRF au mai existat nume precum Dan Petrescu, Gică Hagi, Mircea Lucescu sau Marius Șumudică. Contra a părăsit postul de selecţioner al României după ce a ratat calificarea la Euro 2020 prin intermediul preliminariilor.<br/><br/>Ultima șansă de calificare a României la Euro 2020 este barajul din Liga Națiunilor, unde va întâlni în semifinale echipa Islandei.<br/><b><br/></b><b>Cum arată semifinalele din Liga Națiunilor:</b></p>
      <p>Islanda - România<br/>Bulgaria - Ungaria</p>
      <p>Dacă va trece de Islanda, România se va duela, tot în deplasare, cu învingătoarea din duelul Bulgaria vs Ungaria.</p>
      <ul>
        <li>Islanda ocupă locul 40 în clasamentul FIFA și are o echipă cotată la 83,63 milioane €.</li>
      </ul>
      <ul>
        <li>România ocupă locul 29 în ierarhia FIFA și are o echipă cotată la 81,90 milioane €.</li>
      </ul>
      <p><b>Cum arată duelurile din play-off-ul Ligii Națiunilor: <br/></b><br/>Divizia A / Islanda - România şi Bulgaria - Ungaria<br/>Divizia B / Bosnia-Herţegovina - Irlanda de Nord şi Slovacia - Irlanda<br/>Divizia C / Scoţia - Israel şi Norvegia - Serbia<br/>Divizia D / Georgia - Belarus şi Macedonia de Nord - Kosovo.<br/><br/><b>Euro 2020, date de ținut minte</b></p>
      <ul>
        <li>30 noiembrie 2019 - Va avea loc tragerea la sorți a grupelor de la Euro 2020, eveniment care va fi găzduit de București.</li>
      </ul>
      <ul>
        <li>26 martie 2020 - Vor avea loc semifinalele din play-off-ul din Liga Națiunilor.</li>
      </ul>
      <ul>
        <li>31 martie 2020 - Vor avea loc finalele din play-off-ul din Liga Națiunilor.</li>
      </ul>
      <ul>
        <li>12 iunie - 12 iulie 2020 - În această perioadă va avea loc Euro 2020, marea finală urmând să aibă loc pe Wembley, din Londra.</li>
      </ul>
      <p> </p>
    </article>
  </body>
</html>