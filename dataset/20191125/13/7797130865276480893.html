<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546764/Beograd-dobio-nova-pravila-kucnog-reda.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T13:15:00+00:00"/>
    <meta property="og:title" content="Beograd dobio nova pravila kućnog reda, kazne od 5.000 dinara"/>
    <meta property="og:description" content="Novi kućni red i pravila stanovanja u stambeno-poslovnim zgradama u Beogradu stupili su na snagu 20. novembra...."/>
  </head>
  <body>
    <article>
      <h1>Beograd dobio nova pravila kućnog reda, kazne od 5.000 dinara</h1>
      <address>
        <time datetime="2019-11-25T13:15:00+00:00">25 Nov 2019, 13:15</time>
      </address>
      <p>Novi kućni red i pravila stanovanja u stambeno-poslovnim zgradama u Beogradu stupili su na snagu 20. novembra. Odluka Skupštine grada je objavljena u Službenom listu Grada Beograda 12. novembra, a tada je navedeno da usvojena pravila postaju pravosnažna osam dana kasnije.</p>
      <p>Po novim odredbama, vreme dnevnog i noćnog odmora u zgradama je radnim danima u vremenu od 16 do 18 časova i od 22 sata do 7 ujutru narednog dana. Vikendom je nešto drugačija satnica, pa je tako vreme odmora subotom od 14 do 18 časova i od 22 sata do 8 časova ujutru, a nedeljom je jedina razlika što jutarnje vreme odmora traje do 10 sati.  </p>
      <p>Decidno je navedeno da se vreme odmora mora poštovati i pri korišćenju mašina za održavanje zelenih površina oko zgrade, poput kosilice, motorne testere i sličnog.</p>
      <p>Ono što je takođe zanimljivo su i nova pravila u slučaju održavanja kućnih proslava i drugih okupljanja u stanovima, koja će ubuduće morati da se najave komšijama dva dana ranije postavljanjem obaveštenja na vidnom mestu, uz dodatak da se nakon jednog sata posle ponoći mora obezbediti mir i tišina u zgradi.</p>
      <h3>Nivo buke ne sme da pređe graničnu vrednost</h3>
      <p>Grad Beograd je u novi pravilnik uvrstio i smernice za dozvoljeni nivo buke unutar stambenih jedinica, pa se tako navodi da je u korišćenju posebnih delova zgrade, a naročito u vreme odmora zabranjeno vikanje, trčanje, skakanje i slični postupci koji prave buku i narušavaju mir u zgradi.</p>
      <p>Dozvoljeni nivo buke se odnosi i na upotrebu kućnih aparata, ventilacionih sistema i drugih uređaja, mašina i aparata u zgradi. Dodaje se da u vreme dnevnog i noćnog odmora buka kućnih aparata i drugih uređaja ne sme preći graničnu vrednost indikatora buke, koja je određena propisom kojim se uređuju indikatori buke u životnoj sredini, granične vrednosti, metode za ocenjivanje indikatora buke, uznemiravanja i štetnih efekata buke na zdravlje ljudi.</p>
      <figure>
        <img src="https://rs.n1info.com/Picture/292384/jpeg/modern-kitchen-1772638_1920.jpg"/>
        <figcaption>
          <cite>Izvor: Pixabay</cite>
        </figcaption>
      </figure>
      <p>Ukoliko je posebnim propisima u zgradi dozvoljeno obavljanje privredne delatnosti, ona se mora obavljati na način da ne remeti red i mir u korišćenju stanova i drugih delova zgrade. Ugostiteljska delatnost, zanatstvo i trgovina se u zgradama obavljaju u skladu sa zakonom i posebnim gradskim odlukama koje regulišu ovu oblast. Za sve nabrojano važe ista pravila što se tiče dozvoljenog nivoa buke.</p>
      <p>Ako delatnosti koje se obavljaju u zgradama zahtevaju dovoz robe, ona se mora obaviti tako da ni u jednom trenutku ne predstavlja smetnju stanarima u korišćenju zgrade.</p>
      <p>Prezime na ulaznim vratima stana nije obavezno, ali zato broj stana jeste, a stanari su dužni da te brojeve održavaju čistim i vidljivim.</p>
      <p>Kroz prozore, balkone i ostale otvore u stanu je zabranjeno bacati bilo kakve predmete, smeće, ostatke hrane, a nije dozvoljeno ni istresanje ostataka hrane, posteljine, stolnjaka, krpa i sličnih predmeta, kao i prosipanje vode.</p>
      <p>Držanje kućnih ljubimaca je dozvoljeno u stanovima, ali je stanar dužan da životinje ne stvaraju nečistoću u zajedničkim prostorijama i da ne narušavaju red i mir. Pod ljubimce se ubrajaju psi, mačke, ukrasne ptice, mali glodari, akvarijumske životinje i sl.</p>
      <h3>Za radove u stanu u nekim slučajevima potrebno odobrenje</h3>
      <p>U delu koji se odnosi na izvođenje građevinskih i instalaterskih radova navodi se da se oni moraju izvoditi shodno propisima koji regulišu planiranje i izgradnju, kao i tako da se ne nanosi šteta na posebnim, zajedničkim i drugim delovima zgrade.</p>
      <p>Takođe, stanar koji izvodi bilo kakve vrste radova je dužan da prethodno o tome obavesti upravnika i pokaže mu odobrenje nadležnog organa za iste ukoliko je propisana obaveza za pribavljanje odobrenja. Kao i u slučaju proslava, potrebno je postaviti obaveštenje komšija o istim na vidno mesto, gde će biti naveden dan početka, period izvođenja, vrsta i trajanje radova.</p>
      <figure>
        <img src="https://rs.n1info.com/Picture/292382/jpeg/construction-652321_1920.jpg"/>
        <figcaption>
          <cite>Izvor: Pixabay</cite>
        </figcaption>
      </figure>
      <p>Po završetku, delovi zgrade gde su izvođene majstorske delatnosti moraju biti vraćeni u prvobitno stanje, odnosno u stanje koje služi nameni. Nijedna vrsta radova se ne sme izvoditi u propisano vreme odmora, osim ukoliko je u pitanju hitna intervencija.</p>
      <p>Zajedničke prostorije se koriste u skladu sa njihovom namenom, a stanari su dužni da trpe korišćenje zajedničkih delova zgrade od strane ostalih stanara, u skladu sa njihovom namenom. U zajedničkim prostorima mogu se držati samo stvari koje su nužne za namensko korišćenje tih prostora, osim ako se vlasnici nisu drugačije dogovorili.</p>
      <p>U zajedničke prostorije se ubrajaju stepenište, ulazni prostori i vetrobrani, zajednički hodnik i galerija, tavanski prostor, podrum, biciklarnica, sušionica za veš, zajednička terasa i druge prostorije namenjene zajedničkoj upotrebi vlasnika posebnih ili samostalnih delova zgrade.</p>
      <p>Stanari su dužni da održavaju čistoću zajedničkih prostora i obezbede nesmetan i slobodan prolaz kroz njih. Zabranjeno je bacati ili ostavljati otpatke, smeće i nečistoću po stepeništu ili drugim zajedničkim prostorima, kao i pušenje na stepeništu i u hodniku. Zabranjeno je crtati, pisati ili na bilo koji način oštećivati zidove, vrata, prozore i uređaje, koji pripadaju zajedničkim prostorima.</p>
      <h3>Ko nema interfon, noću mora da zaključava ulazna vrata</h3>
      <p>Pravila o kapiji i ulaznim vratima zgrade propisuju da vrata moraju biti zaključana u periodu od 23 sata do 6 sati ujutru leti, a od 22 do 6 u zimskom periodu. Navodi se da ukoliko postoji interfon ili sličan signalni uređaj za pozivanje stanara, može da se donese odluka da vrata budu stalno zaključana.</p>
      <p>Ulazni hodnik i stepenište zgrade koja nema uređaj za automatsko osvetljenje moraju noću biti osvetljeni do zaključavanja ulaznih vrata. Upravnik je dužan da na ulazu u zgradu između ostalog istakne vreme odmora, spisak zajedničkih prostorija i njihovu namenu, obaveštenje o tome kom javnom preduzeću ili preduzetniku je povereno održavanje zgrade, uputstvo o načinu prijave kvara i oštećenja na instalacijama, kao i sve druge informacije i odluke od značaja za stanare i uspostavljanje reda i mira.</p>
      <p>Evidenciju o vlasnicima stanova i broju stanara vodi upravnik i to po principu ime, prezime i JMBG za fizička lica, a poslovno ime, adresa sedišta i matični broj za pravna lica. Stanari su dužni da svaku promenu broja stanara prijave upravniku u roku od osam dana od nastale promene.</p>
      <h3>Podrum mora biti zaključan, na krov samo stručna lica</h3>
      <p>Podrumske prostorije moraju biti zaštićene rešetkama ili mrežom kako bi bilo sprečeno ubacivanje predmeta koji mogu da izazovu požar ili druga oštećenja zgrade, a u podrumima je zabranjeno držanje zapaljivih materija i tečnosti. Ulazna vrata u podrum uvek moraju da budu zaključana, a svi stanari moraju da imaju ključ.</p>
      <p>Ogrevni materijal mora da se drži u podrumu, a njegova priprema i cepanje nije dozvoljeno u stanovima. Držanje tečnog gasa, butana i drugih zapaljivih materijala mora da bude u skladu sa zakonom. Ukoliko u zgradi postoji tavan, važe ista pravila kao u podrumskim prostorijama.</p>
      <p>Na krov zgrade pristup je dozvoljen isključivo stručnim licima radi popravki, postavljanja antena, uklanjanja snega i leda i sličnih radova.</p>
      <h3>Obavezno čišćenje snega i leda sa terasa i fasada</h3>
      <p>Za vreme vremenskih nepogoda, poput kiše, snega, grada i sl. upravnik zgrade se stara da prozori i svi drugi otvori ka zgradi budu zatvoreni.</p>
      <p>Stanari su dužni da sa svojih terasa, balkona i prozora uklanjaju sneg i led, na način da ne oštete druge delove zgrade ili dovedu prolaznika i ostale stanare u opasnost. Takođe, u zimskom periodu stanari moraju da preduzmu mere zaštite od smrzavanja cevi i ostalih instalacija.</p>
      <figure>
        <img src="https://rs.n1info.com/Picture/292383/jpeg/snowfall-3191585_1920.jpg"/>
        <figcaption>
          <cite>Izvor: Pixabay</cite>
        </figcaption>
      </figure>
      <p>Održavanje vodovodnih i kanalizacionih instalacija u ispravnom i urednom stanju je dužnost stanara, a nije dozvoljeno ubacivanje bilo kakvih otpadaka i drugih predmeta koji mogu da zaguše instalacije. Kotlarnicom i instalacijama grejanja u zgradi može da upravlja samo stručno lice.</p>
      <p>Otvaranje razvodnih kutija i ormarića sa električnim uređajima nije dozvoljeno stanarima, a njihovo otvaranje mogu da vrše samo stručna lica uz prethodnu odluku skupštine stambene zajednice. Upravnik se brine o ispravnosti i redovnom servisiranju električnih instalacija i gromobrana.</p>
      <p>Pravila o korišćenju lifta podrazumevaju da se on ne može koristiti protivno nameni i nosivosti, a uputstvo za upotrebu mora biti vidno istaknuto. U slučaju kvara, lift se mora isključiti iz upotrebe, a na svim vratima se mora istaći obaveštenje o kvaru i obavestiti nadležnu službu za njegovu popravku.</p>
      <h3>Kazne za nepoštovanje kućnog reda</h3>
      <p>Nepoštovanje opštih pravila kućnog reda u zgradama upravnik ili stanar prijavljuju nadležnoj inspekciji, kako bi ona preduzela mere u skladu sa zakonom.</p>
      <p>Nadzor nad primenom odredaba ove odluke vrši organizaciona jedinica gradske uprave nadležna za poslove održavanja zgrada. Inspekcijski nadzor vrši nadležna opštinska služba preko komunalnog inspektora, kao i gradska služba preko građevinskog inspektora. Za komunalno-milicijske poslove zadužena je komunalna milicija koja izdaje prekršajne naloge za prekršaje za koje je predviđena novčana kazna u fiksnom iznosu.</p>
      <figure>
        <img src="https://rs.n1info.com/Picture/269630/jpeg/Komunal-milicija-1-.jpg"/>
        <figcaption>
          <cite>Izvor: N1</cite>
        </figcaption>
      </figure>
      <p>Za fizička lica su predviđene kazne od 5.000 dinara u slučajevima nepoštovanja vremena odmora, prekoračenja dozvoljenog nivoa buke, kršenja pravila o držanju kućnih ljubimaca, izvođenju građevinskih radova, korišćenju zajedničkih prostorija, kapiji i ulaznim vratima, podruma, tavana i krova, kao i nepoštovanju odredbi o obezbeđenju zgrade u slučaju vremenskih nepogoda i korišćenju elekričnih instalacija.</p>
      <p>Upravnik zgrade će biti kažnjen sa 10.000 dinara ukoliko pravila i zakonske akte ne istakne na vidljivo mesto u zgradi, zatim u slučaju nebrige o upotrebi zajedničkih prostorija, neadekvatnom obezbeđivanju zgrade tokom vremenskih nepogoda, neodržavanju lifta, gromobrana i električnih instalacija, kao i ako se u zgradi nalazi nefunkcionalni aparat za gašenje požara i ako bezbednosna rasveta nije u funkciji.</p>
      <p>Privredna lica suočiće se sa prekršajnom kaznom u iznosu od 10.000 dinara ukoliko ne obezbede nesmetano funkcionisanje zgrade i stanara, kao i u slučaju da reklamu ili natpis postave na fasadu zgrade bez prethodnog odobrenja skupštine stambene zajednice.</p>
    </article>
  </body>
</html>