<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/stress-come-la-musica-aiuta-a-combatterlo/659306/"/>
    <meta property="og:site_name" content="DiLei"/>
    <meta property="article:published_time" content="2019-11-25T13:49:41+00:00"/>
    <meta property="og:title" content="Stress, come la musica aiuta a combatterlo"/>
    <meta property="og:description" content="Uno studio conferma il ruolo della musica nel favorire il benessere regolando il battito cardiaco e la respirazione."/>
  </head>
  <body>
    <article>
      <h1>Stress, come la musica aiuta a combatterlo</h1>
      <h2>Uno studio conferma il ruolo della musica nel favorire il benessere regolando il battito cardiaco e la respirazione</h2>
      <address><time datetime="2019-11-25T13:49:41+00:00">25 Nov 2019, 13:49</time> by <a rel="author">Federico Mereta</a></address>
      <p>Cinque donne, tra i 18 e i 23 anni, <b>in lotta con lo stress</b>. Non sono proprio come Louis Hamilton alla guida e debbono affrontare un percorso urbano stracarico di traffico. Una guida tra semafori, code, deviazioni. Questo è stato l’ambiente in cui si è svolto un originale esperimento scientifico che ha coinvolto l’Università statale di San Paolo, (sede di Marilia, dove si è svolto il test), l’Università Oxford Brookes nel Regno Unito e l’Università di Parma.</p>
      <p>Prima le volontarie hanno fatto questa gimcana nel traffico <b>nel silenzio</b> dell’abitacolo, poi hanno ripetuto l’esperimento <b>sentendo musica</b>. Stando ai risultati della ricerca, nella seconda rilevazione i parametri dello <a href="https://dilei.it/psicologia/fotonotizia/5-consigli-per-combattere-stress-smartphone/598184/attachment/5-consigli-per-combattere-lo-stress-da-smartphone-risveglio/">stress</a>, come ad esempio l’accelerazione del <b>battito cardiaco</b>, sono risultati migliori. <a href="https://dilei.it/salute/malattie-cardiologiche-e-cardiopatie-nelle-donne-i-consigli-per-prevenirle/613305/">Il cuore</a>, con la musica, tendeva a battere più lentamente. Insomma, <b>l’ascolto del ritmo</b> che più piace può aiutare a combattere<b> la tensione emotiva</b>  e soprattutto a ridurre il suo impatto sul benessere dell’organismo.</p>
      <h3>Così agiscono le note</h3>
      <p>Lo studio sulle <a href="https://motori.virgilio.it/curiosita/donne-motori-come-acquista-auto-nuova-popolo-femminile/121353/">donne al volante</a>, peraltro, è solo l’ultimo di una lunga serie e conferma quanto di significativo già si sapeva sul <b>ruolo della musica</b> nel favorire il benessere. Il ritmo sempre uguale, classico dei <b>mantra</b> dei monaci tibetani, può ad esempio aiutare a mantenere più regolare il battito cardiaco e a ridurre <b>il rischio di respirare</b> troppo velocemente. E qualche tempo fa una ricerca apparsa su <i>Circulation</i> aveva chiaramente dimostrato che la classica può addirittura ridurre i valori della <a href="https://dilei.it/salute/video/pressione-valori-ipertensione/551326/">pressione arteriosa</a>.</p>
      <p>Attenzione però: non bisogna concentrarsi solamente sulle melodie di Bach o sulle armonie sacre per avere effetti positivi. Le ricerche dicono che l’effetto della musica non va legato esclusivamente alla dolcezza della melodia, ma piuttosto alla <b>struttura del brano</b>. Per cui anche un ritmo rock, a patto di avere un giusto alternarsi tra crescendo e decrescendo, può fare al caso vostro.</p>
      <p>D’altro canto, anche <b>la medicina cinese</b> segnala come l’arte del pentagramma può aiutare il benessere degli organi, che sarebbe da collegare alle diverse note. In questo caso <b>il La</b> è ottimale per il fegato, <b>il Do</b> per il cuore, <b>il Fa</b> per la milza, <b>il Sol</b> per i polmoni e <b>il Re</b> per <a href="https://dilei.it/salute/reni-come-mantenerli-sani-dieta-esami-sintomi/641796/">i reni</a>. E il terapeuta diventa una sorta di Riccardo Muti. A ricordarlo sono i testi della medicina cinese che riportano come esisterebbe uno stretto rapporto tra le note e il suono che emettono gli organi principali, sia al classico tocco del curante che all’auscultazione. <b>La “musica” del corpo</b>, quindi, può diventare un mezzo per individuare le diverse malattie.</p>
      <h3>Come nasce lo stress</h3>
      <p><b>Lo stress</b> è una reazione del tutto normale. Quando dobbiamo reagire, ad esempio per un incarico improvviso o per un esame, il corpo deve adattarsi alla situazione che si presenta, attraverso la risposta ormonale e immunitaria.</p>
      <p>Le chiavi della risposta sono <a href="https://dilei.it/salute/cortisolo-alto-sintomi-rimedi/615404/">il cortisolo</a>, <b>l’adrenalina</b> e altri ormoni. <b>Il cortisolo</b> favorisce l’attività cerebrale, per cui quando si è “giustamente” agitati, come nel caso di un esame universitario o di un colloquio di lavoro, <b>le prestazioni intellettive</b> aumentano.</p>
      <p>Altri ormoni, come <b>le catecolamine (adrenalina e noradrenalina)</b> possono invece attivare altri sistemi, come quello cardiovascolare e quello respiratorio. È grazie a questi che aumenta <b>la velocità del ritmo cardiaco</b>, per cui il cuore pompa più frequentemente <b>il sangue</b> che ha il compito di irrorare l’organismo, ed anche la pressione arteriosa, che contribuisce ad aumentare l’apporto di sangue.</p>
      <p>Purtroppo, se l’effetto dello stress si protrae nel tempo, la situazione si rovescia. Compaiono una<b> situazione di malessere e un’ansia incontrollabile, </b>oltre ai fastidi tipici della tensione, classici problemi correlati allo stress. E compaiono<b> bruciori di stomaco</b>, <a href="https://dilei.it/salute/gonfiore-digestione-lenta-e-meteorismo-a-dicembre-la-donna-rischia-di-piu/658270/">digestione faticosa</a>, movimenti poco controllati dell’intestino.</p>
      <p>Sul fronte dell’<b>apparato respiratorio</b>, poi, si possono avere alterazioni del normale ritmo della respirazione con la comparsa di respiri più affannosi. Infine, può diventare un problema prendere sonno e riposare quanto necessario. <b>L’insonnia</b>, e comunque una cattiva qualità del sonno, sono infatti condizioni che si legano specificamente alla tensione emotiva.</p>
      <related>
        <h4>Leggi anche</h4>
        <a href="https://dilei.it/benessere/stress-come-combatterlo-con-dieta/153890/"/>
        <a href="https://dilei.it/benessere/la-pressione-alta-si-abbassa-ascoltando-questa-musica/453003/"/>
        <a href="https://dilei.it/salute/sintomi-rimedi-per-curare-tachicardia/611761/"/>
        <a href="https://dilei.it/benessere/fibrillazione-atriale-scoperta-la-molecola-che-fa-vibrare-il-cuore/450023/"/>
        <a href="https://dilei.it/salute/ipertensione-endocrina-di-cosa-si-tratta-sintomi/616390/"/>
      </related>
    </article>
  </body>
</html>