<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905159/-opvallende-hereniging-met-mourinho-lonkt-voor-ak-bij-tottenham-hotspur-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T13:15:00+00:00"/>
    <meta property="og:title" content="'Oranje-international moet eerste Mourinho-aankoop worden bij Tottenham'"/>
    <meta property="og:description" content="Nathan Aké moet de eerste miljoenenaankoop worden van José Mourinho bij Tottenham Hotspur. Dat meldt Football Insider. De Oranje-international is bezig aan een sterk seizoen in dienst van Bournemouth. Tottenham heeft de beschikking over oud-Ajacieden Jan Vertonghen, Toby Alderweireld en Davinson Sánchez, maar de twee Belgen hebben een aflopend contract. De komst van een centrale verdediger heeft daarom prioriteit voor de Spurs-leiding. Mourinho is er ook een voorstander van."/>
  </head>
  <body>
    <article>
      <h1>'Oranje-international moet eerste Mourinho-aankoop worden bij Tottenham'</h1>
      <address>
        <time datetime="2019-11-25T13:15:00+00:00">25 Nov 2019, 13:15</time>
      </address>
      <p>
        <b>Nathan Aké moet de eerste miljoenenaankoop worden van José Mourinho bij Tottenham Hotspur. Dat meldt <i>Football Insider</i>. De Oranje-international is bezig aan een sterk seizoen in dienst van Bournemouth.</b>
      </p>
      <p>Tottenham heeft de beschikking over oud-Ajacieden Jan Vertonghen, Toby Alderweireld en Davinson Sánchez, maar de twee Belgen hebben een aflopend contract. De komst van een centrale verdediger heeft daarom prioriteit voor de Spurs-leiding. Mourinho is er ook een voorstander van.</p>
      <p>Aké's naam prijkt <a href="https://www.footballinsider247.com/sources-tottenham-line-up-transfer-missions-for-player-mourinhos-managed-before/">naar verluidt</a> bovenaan het verlanglijstje van Tottenham. Mourinho ziet het zitten in de 24-jarige Nederlander, mede vanwege diens multifunctionaliteit. Aké heeft bij Bournemouth vaak een centrale rol in een driemansverdediging, maar kan ook uit de voeten als linksback en verdedigende middenvelder.</p>
      <p>Een hereniging tussen Aké en Mourinho zou opvallend zijn, omdat de Portugese manager hem bij Chelsea op een zijspoor zette. "Zonder ook maar één training te hebben gehad, bleek dat ik me moest melden bij het tweede. Dat was mentaal heel zwaar, ik zat er aardig doorheen", vertelde Aké eerder dit jaar aan <i>The Telegraph</i>.</p>
      <p>Aké staat sinds de zomer van 2017 onder contract bij Bournemouth en speelde 104 wedstrijden voor <i>The Cherries.</i> Zijn contract loopt tot de zomer van 2022.</p>
    </article>
  </body>
</html>