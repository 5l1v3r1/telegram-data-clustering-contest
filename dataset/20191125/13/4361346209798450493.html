<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/roman-kabitoszercsempeszek-ellen-indult-eljaras/187327"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="Román kábítószercsempészek ellen indult eljárás"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Román kábítószercsempészek ellen indult eljárás</mark>
      </h1>
      <address><time datetime="2019-11-25T13:55:00+00:00">25 Nov 2019, 13:55</time> by <a rel="author">MTI</a></address>
      <p>Elrendelte a Szegedi Járásbíróság nyomozási bírája annak a két román férfinak a letartoztatását, akik 43 kiló marihuánát próbáltak Magyarországra csempészni - tájékoztatta a Szegedi Törvényszék szóvivője hétfőn az MTI-t.</p>
      <p>Juhászné Prágai Erika közölte, a gyanúsítottak ellen különösen jelentős mennyiségű kábítószer birtoklásának bűntette miatt indult eljárás.</p>
      <p>A megalapozott gyanú szerint a két férfi egy menetrend szerint Belgrád és Budapest között közlekedő busz utasaként jelentkezett belépésre a röszkei autópálya-határátkelőhelyen. A férfiak bőröndjeiben 17 csomagban összesen 43 kilogramm marihuánát találtak a határrendészek.</p>
      <p>A Szegedi Járásbíróság nyomozási bírája a szökés, elrejtőzés, valamint a bűnismétlés veszélye miatt látta szükségesnek a kényszerintézkedés elrendelését. Emellett feltételezhető az is, hogy a nemzetközi szálakkal is rendelkező bűncselekmény gyanúsítottjai szabadlábon hagyásuk esetén a bizonyítási eljárás megnehezítésére törekednének.</p>
      <p>A döntés ellen a gyanúsítottak és védőik fellebbezést jelentettek be, így a végzés nem vált véglegessé.</p>
    </article>
  </body>
</html>