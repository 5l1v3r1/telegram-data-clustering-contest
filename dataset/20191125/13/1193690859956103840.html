<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/inkliuziia-mystetstvom-u-lutsku-vidbuvsia-osinnii-bal-dlia-liudei-z-invalidnistiu-siuzhet-203427.html"/>
    <meta property="og:site_name" content="5 канал"/>
    <meta property="article:published_time" content="2019-11-25T13:38:00+00:00"/>
    <meta property="og:title" content="Інклюзія мистецтвом: у Луцьку відбувся &quot;Осінній бал&quot; для людей з інвалідністю – сюжет"/>
    <meta property="og:description" content="Організатори та батьки юних учасників упевнені: таке дійство допомагає реабілітації"/>
  </head>
  <body>
    <article>
      <h1>Інклюзія мистецтвом: у Луцьку відбувся "Осінній бал" для людей з інвалідністю – сюжет</h1>
      <address>
        <time datetime="2019-11-25T13:38:00+00:00">25 Nov 2019, 13:38</time>
      </address>
      <p>Осінній бал для людей з інвалідністю влаштували у Луцьку. Вальсували дорослі та діти. Два місяці пари готувались до свята танцю і музики. Цей бал започаткували рік тому, і організатори сподіваються, що він стане традиційним. Про подробиці дійства детальніше розповідає журналіст "5 каналу" Олег Ткачук. </p>
      <p>Перед початком дійства учасниць "Осіннього балу" чепурять та дають настанови. А партнери несуть їм квіти.</p>
      <blockquote>"Наш хореограф Саша якось зміг розслабити і показати інший бік танцю. Показав, що від цього дійсно треба отримувати насолоду. Танцювати можна і очима. Я йому дійсно вдячна, тому що погляд на танці змінився", – розповідає учасниця балу Тетяна Симінська.</blockquote>
      <p>Взяти участь могли скласти всі охочі містяни. Серед учасників – ветеран АТО Ігор Диня. </p>
      <p>Чоловік говорить: "Танцями я ніколи не займався, тому мені в деяких моментах складно це. А партнери наші – це дітки з інвалідністю, їм подобається".</p>
      <figure>
        <iframe src="https://www.youtube.com/embed/HA79aQSi1qY" width="745" height="451" data-service="Youtube" scrolling="no"/>
      </figure>
      <p>Також репетиції відвідувала журналістка Лариса Літвицька.</p>
      <p>"Важко було фізично, бо я не танцюю взагалі ніколи, і вальс танцювати я не вміла. Але перебороли всі страхи, все дуже позитивно. Дуже позитивні діти, дуже позитивні батьки. Взагалі – це сильні родини", – зауважила журналістка.</p>
      <p>На майданчик вийшли понад 200 танцюристів. Організатори та батьки юних учасників упевнені: таке дійство допомагає їхній реабілітації.</p>
      <figure>
        <img src="https://www.5.ua/media/pictures/original/174296.jpg"/>
      </figure>
      <p>Бал для дітей з інвалідністю<a href="https://www.5.ua/">5 канал</a></p>
      <blockquote>"В нашому суспільстві діти не дуже люблять звертати увагу на таких діток, як він, неохоче спілкуються. А тут він потрапляє в оточення таких самих діток як він, він посміхається, йому подобається музика, що там до нього говорять, балакають", – поділилася враженнями від балу мати одного з учасників Лідія Лук'янюк.</blockquote>
      <p>Координаторка балу Галина Цимбал розповіла, що свято стає своєрідною реабілітацією. Тому що ті діти, які займалися впродовж року танцями, вони стали спокійнішими, більше соціалізувалися. Тобто, така інклюзія мистецтвом насправді відбулася. </p>
      <figure>
        <img src="https://www.5.ua/media/pictures/original/174295.jpg"/>
      </figure>
      <p>Бал для дітей з інвалідністю<a href="https://www.5.ua/">5 канал</a></p>
      <p>Після завершення балу всі учасники отримали кришталеві статуетки.</p>
      <blockquote>Як повідомляв 5UA, футболісти донецького "Шахтаря" в одній зі столичних шкіл <a href="https://www.5.ua/sport/inkliuzyvne-trenuvannia-vid-fk-ditei-z-invalidnistiu-navchyly-taiemnyts-futbolnoi-maisternosti-200486.html">провели тренування із дітьми з інвалідністю.</a> Гірники показали малечі кілька таємниць футбольної майстерності, роздали автографи та зробили спільне фото. Такі соціальні програми гравці "Шахтаря" щороку ораганізовують на підтримку особливих дітей.</blockquote>
      <p>
        <i>
          <b>Олег Ткачук, Луцьк, "5 канал"</b>
        </i>
      </p>
    </article>
  </body>
</html>