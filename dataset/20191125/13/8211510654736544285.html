<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/bird-come-hamilton-ora-sono-quasi-vegano-virgin-audi-formulae-468846.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T13:00:10+00:00"/>
    <meta property="og:title" content="Bird come Hamilton: “Ora sono quasi vegano”"/>
    <meta property="og:description" content="L'inglese della Virgin ha ricostruito se stesso, il suo fisico ed il suo approccio alle gare e punta a realizzare una grande stagione nel campionato elettrico"/>
  </head>
  <body>
    <article>
      <h1>Bird come Hamilton: “Ora sono quasi vegano”</h1>
      <h2>L'inglese della Virgin ha ricostruito se stesso, il suo fisico ed il suo approccio alle gare e punta a realizzare una grande stagione nel campionato elettrico</h2>
      <address><time datetime="2019-11-25T13:00:10+00:00">25 Nov 2019, 13:00</time> by <a rel="author">Matteo Senatore</a></address>
      <p>In Arabia Saudita, paese sede del primo round della <i>Season 6</i> di Formula E, <b>Sam Bird</b> ha già centrato un piccolo record, diventando il primo pilota della serie elettrica a conquistare un <b>E-Prix</b> in ogni stagione. Otto successi in sei anni, un ottimo bottino considerato il grande equilibrio che regna nel campionato, ma mai abbastanza per arrivare a mettere le mani sul titolo. Il suo miglior risultato nella classifica generale è stato terzo, nel 2017/18. Anche allora vinse la prima gara dell’anno. Di due anni più giovane di Lewis Hamilton, Bird parlando con i media a margine dell’appuntamento saudita ha spiegato come proprio il sei volte campione del mondo di F1 sia diventato il suo <b>modello di riferimento</b>.</p>
      <figure>
        <img src="https://www.formulapassion.it/wp-content/uploads/2019/11/Formula-E-ePrix-Diriyah-2019-1.jpg"/>
      </figure>
      <p>“<i>Ho avuto l’impressione di aver buttato via qualcosa</i> — ha spiegato il ragazzo di Roehampton in riferimento all’ultima stagione – <i>e mi sono detto che non sarebbe più successo. Ho lavorato tantissimo e ho cambiato completamente le mie abitudini, soprattutto quelle alimentari. Sono diventato quasi vegano”</i>. Quasi, perché<i> “è molto dura. Mi sembra che sia provato che faccia bene, sotto tutti i punti di vista. Del resto<b> il miglior pilota al mondo è vegano</b>“</i> ha evidenziato, riferendosi all’illustre connazionale. Parlando con il sito <i>E-racing365</i> il pilota del team <b>Virgin</b>, scuderia privata motorizzata Audi che nel campionato sfida, oltre alla ‘casa madre’, anche i colossi BMW, Mercedes e Porsche, ha poi spiegato gli effetti positivi dei suoi cambiamenti, alimentari e non solo.</p>
      <figure>
        <img src="https://www.formulapassion.it/wp-content/uploads/2019/11/Formula-E-Diriyah-2019_20-Bird-Virgin-666x443.jpg"/>
      </figure>
      <p>“<i>Anche mia moglie ha contribuito a farmi diventare quasi vegano. Sento sicuramente un cambiamento in me stesso,</i> [ho] <i>più energia, <b>mi sento più leggero</b>, come avere la ‘primavera’ nei miei passi. Mi sono sentito come se potessi cambiare il mio approccio e volevo spingere me stesso, ricalibrarmi e prefiggermi determinati obiettivi”</i>. Un percorso che, infine, ha coinvolto anche <b>altri sport</b>: “<i>Mi sono iscritto a una mezza maratona</i> – ha concluso l’inglese – <i>e mi è piaciuto il percorso per arrivare a farla. Mi è piaciuto l’impegno richiesto</i>“.</p>
      <footer>RIPRODUZIONE RISERVATA</footer>
    </article>
  </body>
</html>