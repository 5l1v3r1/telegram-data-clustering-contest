<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10274484/zlodzieje-ukradli-drogocenne-klejnoty-ze-skarbca-augusta-ii-nawet-miliard-euro-strat.html"/>
    <meta property="og:site_name" content="Wprost"/>
    <meta property="article:published_time" content="2019-11-25T13:28:00+00:00"/>
    <meta property="og:title" content="Złodzieje ukradli drogocenne klejnoty ze skarbca Augusta II. Nawet miliard euro strat"/>
    <meta property="og:description" content="„Zielone Sklepienie” na zamku w Dreźnie to muzeum jubilerstwa i złotnictwa założone w XVIII wieku przez Augusta II Mocnego, elektora Saksonii i króla Polski. Słynna kolekcja klejnotów, która jest w nim wystawiana od XVIII wieku jest uznawana za jedną z najbogatszych w Europie. Teraz padła łupem złodziei."/>
  </head>
  <body>
    <article>
      <h1>Złodzieje ukradli drogocenne klejnoty ze skarbca Augusta II. Nawet miliard euro strat</h1>
      <address>
        <time datetime="2019-11-25T13:28:00+00:00">25 Nov 2019, 13:28</time>
      </address>
      <p>
        <b>„Zielone Sklepienie” na zamku w Dreźnie to muzeum jubilerstwa i złotnictwa założone w XVIII wieku przez Augusta II Mocnego, elektora Saksonii i króla Polski. Słynna kolekcja klejnotów, która jest w nim wystawiana od XVIII wieku jest uznawana za jedną z najbogatszych w Europie. Teraz padła łupem złodziei.</b>
      </p>
      <p>Jak informuje „Deutsche Welle”, złodzieje włamali się do „Zielonego Sklepienia” (niem. Grünes Gewölbe) w poniedziałek nad ranem. Straty mogły wynieść kilkaset milionów euro, a niemiecki dziennik „Bild” mówi nawet o miliardzie.</p>
      <p>Na razie nie wiadomo ile eksponatów zostało ukradzionych. Informację o włamaniu potwierdza niemiecka policja, która na razie nie udziela dalszych informacji, potwierdzając jedynie, że trwają poszukiwania sprawców kradzieży.</p>
      <p>Jak informuje „Bild”, sprawcy weszli na teren zamku przez okno około piątej nad ranem Wcześniej podpalili skrzynkę transformatorową, co odcięło dopływ prądu do zamku i wyłączyło alarm.</p>
      <h3>Zielone Sklepienie</h3>
      <p>Zielone Sklepienie to galeria sztuki, która została założona przez Augusta II Mocnego w 1721 roku jako skarbiec elektorów saksońskich. W latach 1723-1729 władca rozkazał przebudować skarbiec i udostępnić jego zasoby publiczności.</p>
      <p>W skarbcu zgromadzone są należące do króla dzieła sztuki jubilerskiej i złotniczej, obiekty z kości słoniowej, kamieni i drogocenne brązy. Nazwa pochodzi od malowanych w kolorze zieleni malachitowej ścian sali, które obecnie pokryte są taflami luster.</p>
      <related>
        <h4>Czytaj także:</h4>
        <a href="https://www.wprost.pl/kraj/10274426/w-wiznie-znaleziono-szczatki-zamordowanych-zydow-od-6-tygodni-leza-w-blocie.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: Deutsche Welle</footer>
    </article>
  </body>
</html>