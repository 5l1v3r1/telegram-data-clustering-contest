<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/mercedes-maybach-gls-novy-druh-luxusu/265415"/>
    <meta property="og:site_name" content="touchIT"/>
    <meta property="article:published_time" content="2019-11-25T13:20:51+00:00"/>
    <meta property="og:title" content="Mercedes-Maybach GLS: Nový druh luxusu"/>
    <meta property="og:description" content="Mercedes-Maybach GLS 600 4MATIC (kombinovaná spotreba paliva: 12,0-11,7 l/100 km; kombinované emisie CO2: 273 266 g/km) predstavuje nový druh luxusu v segmente SUV. Rozširuje ponuku značky Mercedes"/>
  </head>
  <body>
    <article>
      <h1>Mercedes-Maybach GLS: Nový druh luxusu</h1>
      <address><time datetime="2019-11-25T13:20:51+00:00">25 Nov 2019, 13:20</time> by <a rel="author">redakcia touchIT</a></address>
      <p>
        <b>Mercedes-Maybach GLS 600 4MATIC (kombinovaná spotreba paliva: 12,0-11,7 l/100 km; kombinované emisie CO2: 273 266 g/km)  predstavuje nový druh luxusu v segmente SUV.</b>
      </p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6006_nowat.jpg"/>
      </figure>
      <p>Rozširuje ponuku značky Mercedes-Maybach tým, že spája tvar karosérie a technický základ modelu GLS s luxusom limuzíny najvyššej triedy. Jeho veľkorysý interiér vybavený vynikajúcimi materiálmi, ktorý je mimoriadne účinne utlmený proti hluku, sa stará o štýlovú a príjemnú atmosféru. Na pohodlne vyvýšenom mieste na sedenie sa môžu cestujúci vďaka elektricky ovládaným slnečným roletám na zadných bočných oknách sami rozhodnúť, nakoľko chcú vnímať svoje okolie. Sériové vzduchové odpruženie AIRMATIC alebo voliteľný, plne aktívny podvozok so systémom E-AKTÍVNE OVLÁDANIE POHYBU KAROSÉRIE účinne ochráni pred nepríjemnými nárazmi od nerovnej vozovky. Po prvýkrát je k dispozícii vlastný jazdný program Maybach pre ešte vyšší komfort sedenia vzadu. Dokonca aj nastupovanie a vystupovanie je mimoriadne komfortné: keď sa otvoria dvere, vozidlo sa mierne zníži a na strane, na ktorej sa nastupuje, resp. vystupuje sa rýchlo a potichu vysunie osvetlená nášľapná doska. Nášľapné dosky sú vyrobené z eloxovaného hliníka. Motor V8 so zdvihovým objemom štyri litre, výkonom 410 kW (558 k) a krútiacim momentom 730 Nm je motorový variant vyvinutý špeciálne pre Maybach, ktorý poháňa Mercedes-Maybach GLS 600 diskrétne a dynamicky. Motor je skombinovaný so 48-voltovým systémom EQ Boost. Mercedes-Maybach GLS 600 4MATIC príde na trh v druhej polovici roku 2020.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6008_nowat.jpg"/>
      </figure>
      <p>Hviezda Mercedes-Benz je ako obvykle umiestnená na kapote motora, zatiaľ čo jemné vertikálne chrómové výstuhy masky chladiča vozidiel Maybach pôsobia ako jemné pásiky. Pôsobivé chrómové akcenty okolo bočných okien a pochrómované vložky v bočnom obložení prahov nechávajú ušľachtilo a elegantne vyniknúť profil. Kolesá s rozmerom 22, respektíve 23-palcov boli navrhnuté špeciálne pre tento model, pričom 23-palcový variant vyzdvihuje motív jemných pásikov. Koncovky výfuku s malou priečkou vo vnútri zdôrazňujú identitu značky Mercedes-Maybach. To isté platí aj pre emblém značky, ktorý sa nachádza na rôznych miestach, napríklad aj na stĺpiku D. K dispozícii je aj špecialita značky Maybach: dvojfarebné lakovanie v ôsmich rôznych elegantných farebných kombináciách.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6005_nowat.jpg"/>
      </figure>
      <p>Mercedes-Maybach GLS púta pohľady elektricky vysúvateľnými nášľapnými doskami. Vďaka nim je nastupovanie a vystupovanie z vysokej polohy sedenia komfortné a bezpečné. Nášľapné dosky, ktoré sú vyrobené z eloxovaného hliníka, potiahnuté čiernymi gumenými lamelami, v tme osvetlené a v oblasti zadných dverí výrazne rozšírené, sa starajú o mimoriadny vzhľad vozidla. Keď sú nášľapné dosky zasunuté, sú ukryté v obložení prahov. Keď sa otvoria jedny zo zadných dverí, v priebehu jednej sekundy sa na danej strane automaticky vysunie nášľapná doska. Toto predvolené nastavenie možno zmeniť prostredníctvom špeciálnej ponuky v infotainmente MBUX. V prospech ponuky priestoru vzadu je model Mercedes-Maybach GLS dostupný výhradne s dvoma radmi sedadiel.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_60010_nowat.jpg"/>
      </figure>
      <h3>Výbava: luxus, koža a zadné odpočinkové sedadlo</h3>
      <p>Výbava modelu Mercedes-Maybach GLS 600 4MATIC je už v sériovej podobe mimoriadne luxusná. Obe zadné vonkajšie sedadlá možno elektricky prestaviť do polohy odpočinkové sedadlo. Čalúnenie a prístrojová doska je v sériovej podobe potiahnutá jemnou kožou napa. Na želanie je k dispozícii celý rad ďalších podušiek a kožených poťahov vnútorného obloženia. Elektricky otvárateľná panoramatická posuvná strecha s nepriehľadnou žalúziou je taktiež súčasťou sériovej výbavy spolu s klimatizovanými masážnymi sedadlami. Na želanie si možno objednať napríklad pevnú stredovú konzolu, ktorá urobí z tohto modelu priestranné štvormiestne vozidlo, na ktorého zadných sedadlách sa rovnako dobre pracuje, ako aj oddychuje. Pre túto konzolu sú na želanie k dispozícii vysúvateľné sklápacie stolíky či chladnička s priestorom na fľaše šampanského. Prostredníctvom tohto programu príslušenstva sú k dispozícii príslušné poháre zo striebra.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6003_nowat.jpg"/>
      </figure>
      <p>Na účely aktívnej aromatizácie v rámci voliteľného balíka AIR BALANCE bola pre Mercedes Maybach GLS vyvinutá špeciálna vôňa: ľahká a kvetinová vôňa bielych listov osmantu je doplnená o jemný nádych kože a korenistého čaju.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6002_nowat.jpg"/>
      </figure>
      <p>Od prenosu sily, cez podvozok, až po techniku svetlometov zodpovedajú technické systémy modelu Mercedes-Maybach GLS minimálne najkomfortnejšiemu stupňu výbavy technicky príbuzného SUV značky Mercedes-Benz. Na tomto základe však ponúka vozidlo mnohé vylepšenia typické pre značku Maybach. Tlmenie hluku bolo vylepšené na ešte vyššiu úroveň, pretože za zadnými sedadlami sa nachádzajú tuhá deliaca stena a pevná odkladacia plocha pod zadným oknom, ktoré oddeľujú interiér od batožinového priestoru. Sériovo sa dodáva vlastná klimatizačná jednotka pre zadné sedadlá, ktorá disponuje prídavnými ventilačnými dýzami a prídavným ohrievačom, vďaka ktorým prebieha regulácia teploty rýchlejšie a bez prievanu. Podvozok a hnacie ústrojenstvo majú k dispozícii vlastný jazdný program Maybach. Jeho nastavenia ponúkajú mimoriadny komfort predovšetkým cestujúcim v oblasti zadných sedadiel.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6001_nowat.jpg"/>
      </figure>
      <p>So sériovo dodávaným tabletom MBUX pre oblasť zadných sedadiel v stredovej konzole alebo prostredníctvom stredovej lakťovej opierky medzi zadnými sedadlami možno aj z oblasti zadných sedadiel intuitívne nastavovať rozsiahle komfortné a zábavné funkcie. Prepojenie digitálnych koncových zariadení pasažierov vo vozidle zahŕňa všetky súčasné štandardy.</p>
      <p>Výber technických údajov</p>
      <table bordered="">
        <tr>
          <td/>
          <td>
            <b> </b>
          </td>
          <td>
            <b>GLS 600 4MATIC<sup>1</sup></b>
          </td>
        </tr>
        <tr>
          <td>Počet/usporiadanie valcov</td>
          <td> </td>
          <td>8/V</td>
        </tr>
        <tr>
          <td>Zdvihový objem</td>
          <td>cm<sup>3</sup></td>
          <td>3 982</td>
        </tr>
        <tr>
          <td>Menovitý výkon</td>
          <td>kW/k</td>
          <td><b>410</b>/558</td>
        </tr>
        <tr>
          <td>pri</td>
          <td>1/min</td>
          <td>6 000-6 500</td>
        </tr>
        <tr>
          <td>Príd. výkon cez EQ Boost</td>
          <td>kW/k</td>
          <td><b>16</b>/22</td>
        </tr>
        <tr>
          <td>Menovitý krútiaci moment</td>
          <td>Nm</td>
          <td>730</td>
        </tr>
        <tr>
          <td>pri</td>
          <td>1/min</td>
          <td>2 500-5 000</td>
        </tr>
        <tr>
          <td>Príd. krútiaci moment cez EQ Boost</td>
          <td>Nm</td>
          <td>250</td>
        </tr>
        <tr>
          <td>Kombinovaná spotreba<anchor name="_ftnref1"/><a href="https://touchit.sk/mercedes-maybach-gls-novy-druh-luxusu/265415#_ftn1">[1]</a></td>
          <td>l/100 km</td>
          <td>12,0-11,7</td>
        </tr>
        <tr>
          <td>Kombinované emisie CO<sub>2</sub><sup>1</sup></td>
          <td>g/km</td>
          <td>273-266</td>
        </tr>
        <tr>
          <td>Zrýchlenie z 0 na 100 km/h</td>
          <td>s</td>
          <td>4,9</td>
        </tr>
        <tr>
          <td>Maximálna rýchlosť</td>
          <td>km/h</td>
          <td>250</td>
        </tr>
        <tr>
          <td>Dĺžka/šírka/výška</td>
          <td>mm</td>
          <td>5 205/2 030/1 838</td>
        </tr>
        <tr>
          <td>Rázvor</td>
          <td>mm</td>
          <td>3 135</td>
        </tr>
        <tr>
          <td>Rozchod kolies vpredu/vzadu</td>
          <td>mm</td>
          <td>1 699/1 723</td>
        </tr>
        <tr>
          <td>Priemer otáčania</td>
          <td>m</td>
          <td>12,5</td>
        </tr>
      </table>
      <p><anchor name="_ftn1"/><a href="https://touchit.sk/mercedes-maybach-gls-novy-druh-luxusu/265415#_ftnref1">[1]</a> Údaje o spotrebe paliva a emisiách CO<sub>2</sub> sú predbežné a boli zistené Technickou službou pre certifikačný postup v súlade so skúšobným postupom WLTP a korelované na hodnoty NEDC. Typové schválenie ES a potvrdenie o zhode s úradnými hodnotami ešte nie sú k dispozícii. Medzi uvedenými údajmi a úradnými hodnotami sa môžu vyskytnúť odchýlky.</p>
      <figure>
        <img src="https://touchit.sk/wp-content/uploads/2019/11/Mercedes_Maybach_GLS_6009_nowat.jpg"/>
      </figure>
      <related>
        <h4>Súvisiace články</h4>
        <a href="https://touchit.sk/zasielkovna-spusta-inovativnu-sluzbu-medzi-nami/265451"/>
        <a href="https://touchit.sk/seat-rozsiruje-modelovy-rad-tarraco-verziou-1-5-tsi-dsg-s-pohonom-prednych-kolies/265377"/>
        <a href="https://touchit.sk/dvojnasobna-pocta-pre-ford-v-podobe-oceneni-medzinarodna-dodavka-roka-a-medzinarodny-pick-up-roka/265374"/>
      </related>
    </article>
  </body>
</html>