<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220420"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T13:34:18+00:00"/>
    <meta property="og:title" content="ΣΥΡΙΖΑ: Αμήχανος και πάλι ψευδόμενος ο κ. Μητσοτάκης"/>
    <meta property="og:description" content="Η αξιωματική αντιπολίτευση σημειώνει πως «η σιωπή του κ. Μητσοτάκη συνιστά ομολογία ενοχής για την πολιτική σκοπιμότητα του να καλύψει μελλοντικά μέσω παραγραφής υπουργούς της ΝΔ που ενδεχομένως να διερευνώνται ή να διερευνηθούν δικαστικά για δωροδοκία»."/>
  </head>
  <body>
    <article>
      <h1>ΣΥΡΙΖΑ: Αμήχανος και πάλι ψευδόμενος ο κ. Μητσοτάκης</h1>
      <address><time datetime="2019-11-25T13:34:18+00:00">25 Nov 2019, 13:34</time> by <a rel="author">efsyn.gr</a></address>
      <p>«Αμήχανος και πάλι ψευδόμενος ο κ. Μητσοτάκης», σχολιάζει ο ΣΥΡΙΖΑ με αφορμή την ομιλία του πρωθυπουργού για τη συνταγματική αναθεώρηση στη Βουλή.</p>
      <p>Ειδικότερα, στην ανακοίνωση του ο ΣΥΡΙΖΑ αναφέρει ότι «ο κ. Μητσοτάκης δε βρήκε ούτε μισό επιχείρημα για την άρνηση της ΝΔ να ψηφίσει την ερμηνευτική διάταξη που αποσαφηνίζει ότι η δωροδοκία δεν είναι στα καθήκοντα του υπουργού αλλά επ' ευκαιρία αυτών και άρα δεν μπορεί να έχει σύντομη παραγραφή».</p>
      <p>Σημειώνει πως «η σιωπή του κ. Μητσοτάκη συνιστά ομολογία ενοχής για την πολιτική σκοπιμότητα του να καλύψει μελλοντικά μέσω παραγραφής υπουργούς της ΝΔ που ενδεχομένως να διερευνώνται ή να διερευνηθούν δικαστικά για δωροδοκία».</p>
      <p>Χαρακτηρίζει ψεύδη ισχυρισμό, «προκειμένου να αντικρούσει τα επιχειρήματα του προέδρου του ΣΥΡΙΖΑ», ότι ουδέποτε η ΝΔ πρότεινε την καθιέρωση αναλογικού εκλογικού συστήματος στο Σύνταγμα: «Διαψεύδεται από την ίδια την πρόταση της ΝΔ του 2014 που υπογράμμιζε επί λέξει "την ανάγκη ρητής καθιέρωσης μίας μορφής αναλογικού συστήματος, με δεδομένο το γεγονός ότι η ως τώρα κοινοβουλευτική μας εμπειρία έχει καταδείξει πως το αναλογικό σύστημα ανταποκρίνεται περισσότερο στις ανάγκες διεύρυνσης της δημοκρατικής νομιμοποίησης της Βουλής"».</p>
      <p>Τέλος, ο ΣΥΡΙΖΑ υπογραμμίζει ότι ο κ. Μητσοτάκης «δεν είχε ούτε μισό επιχείρημα για την αδιανόητη επιλογή του να ευτελίσει το θεσμό του Προέδρου της Δημοκρατίας, προτείνοντας επιλογή του ακόμα και με σχετική πλειοψηφία. Μόνο διαδικαστικές δικαιολογίες και εξυπνακισμούς, όπως ότι ο Κωνσταντίνος Καραμανλής το 1990, στη δεύτερη θητεία του, εξελέγη με 153 ψήφους - και όχι με 145 ή 120». Ωστόσο, σχολιάζει ο ΣΥΡΙΖΑ, ο πρωθυπουργός «ξέχασε, σκόπιμα, ότι αυτό έγινε μετά από τη διάλυση της Βουλής, σύμφωνα με το άρθρο 32 του Συντάγματος, το οποίο σήμερα αναθεωρήσαμε».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/220410_kontra-mitsotaki-tsipra-sti-boyli-gia-eklogi-ptd-kai-arthro-86"/>
        <a href="https://www.efsyn.gr/politiki/boyli/220349_oloklironetai-me-tin-psifoforia-i-syzitisi-gia-ti-syntagmatiki-anatheorisi"/>
        <a href="https://www.efsyn.gr/politiki/antipoliteysi/171141_kamia-synainesi"/>
        <a href="https://www.efsyn.gr/politiki/antipoliteysi/170992_i-neofileleytheri-ideolipsia-toy-k-mitsotaki"/>
        <a href="https://www.efsyn.gr/politiki/antipoliteysi/170682_isos-nai-sto-kinall-oposdipote-ohi-ston-syriza"/>
        <a href="https://www.efsyn.gr/politiki/antipoliteysi/219490_o-proedros-tis-dimokratias-den-einai-dioikitis-deko"/>
      </related>
    </article>
  </body>
</html>