<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170015/rozpocet-ma-mnohe-rizika-nku-sa-obava-i-pomaleho-rastu.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T13:35:00+00:00"/>
    <meta property="og:title" content="Rozpočet má mnohé riziká. NKÚ sa obáva i pomalého rastu"/>
    <meta property="og:description" content="Najvyšší kontrolný úrad hodnotí návrh štátneho rozpočtu na rok 2020 pesimisticky. Riziká vidí v oblasti daňových príjmov. Viaceré legislatívne zmeny, ktoré nie..."/>
  </head>
  <body>
    <article>
      <h1>Rozpočet má mnohé riziká. NKÚ sa obáva i pomalého rastu</h1>
      <h2>Najvyšší kontrolný úrad hodnotí návrh štátneho rozpočtu na rok 2020 pesimisticky. Riziká vidí v oblasti daňových príjmov. Viaceré legislatívne zmeny, ktoré nie sú v rozpočte vyčíslené, totiž podľa úradu znížia príjmy ešte viac, ako sa uvádza v návrhu. Množstvo rizík vníma aj vo výdavkoch. NKÚ zaslal svoje stanovisko aj parlamentu.</h2>
      <address>
        <time datetime="2019-11-25T13:35:00+00:00">25 Nov 2019, 13:35</time>
      </address>
      <h3>Výdavky prevýšia príjmy</h3>
      <p>Predseda úradu Karol Mitrík predloží stanovisko k návrhu rozpočtu aj parlamentnému finančnému výboru. Výdavková oblasť rozpočtu podľa NKÚ nie je podložená analýzami zdôvodňujúcimi potreby a účel použitia.<b> "Problémom môže byť krytie výdavkov spojených s dôchodkami, oddlžovaním univerzitných i fakultných nemocníc, ale aj nákladmi na nevyhnutnú rekonštrukciu havarijných úsekov hlavných cestných ťahov, či aktívnou podporou vzdelávania a výskumu," </b>podotkol úrad.</p>
      <p>V roku 2020 bude musieť vláda podľa NKÚ pozorne sledovať čerpanie európskych fondov, keďže z jedenástich operačných programov pre roky 2014 – 2020 bolo doposiaľ vyčerpaných len 3,5 miliardy eur, čo je štvrtina zo všetkých zdrojov alokovaných Európskou úniou pre SR.</p>
      <p>Úrad konštatuje, že štát a inštitúcie verejnej správy budú v roku 2020 hospodáriť so sumou 38,866 miliardy eur, čo je takmer o 1,65 miliardy eur vyššia suma ako v roku 2019. Výdavky verejných inštitúcií prevýšia ich príjmy a hrubý dlh sa tak zvýši o 800 miliónov eur na 45,9 miliardy eur. <b>"Tento očakávaný vývoj povedie k medziročnému poklesu verejného dlhu, bude atakovať úroveň 46,8 % HDP a udrží sa pod dolným sankčným pásmom dlhovej brzdy,"</b> dodal úrad.</p>
      <h3>Upozornili na transparentnosť</h3>
      <p>NKÚ zároveň upozorňuje na potrebu transparentnejšieho štátneho rozpočtu, ktorý na základe analýz jasne definuje priority štátu. Podľa úradu musí ponúkať pohľad na to, akú skutočnú pridanú hodnotu v sebe jednotlivé čísla skrývajú, do akých prioritných oblastí verejných politík tečú verejné a európske zdroje. Zdôraznil potrebu dodržiavania pravidiel programového rozpočtu, ktoré vychádzajú z merateľných ukazovateľov, dlhodobých stratégií a analýz.</p>
      <p>Viazanie verejných financií na merateľné ukazovatele, národné či medzinárodné strategické ciele je podľa NKÚ vysoko formálne. Vyzýva preto zodpovedné ministerstvá na posilnenie tohto rozpočtového nástroja aj na zodpovedné plánovanie a dodržiavanie plánov. Stanovisko NKÚ okrem iného poukazuje na riziká financovania deklarovaných priorít, ku ktorým patrí aj vzdelávanie.</p>
      <p><b>"Toto odvetvie sa dlhodobo borí s viacerými problémami, pričom medzi ich príčiny možno zaradiť poddimenzované financovanie, ale aj medzery v efektívnosti manažovania. S manažmentom školstva súvisí aj diskutovaný, no doteraz neriešený problém racionalizácie siete škôl,"</b> uviedol úrad. Súčasne dodal, že v roku 2020 sa podpora vzdelávania dostane na úroveň 4,2 % z HDP, čo je rovnaká hodnota, ako bola ešte v roku 2010. Slovensko sa tak dostáva pod priemer EÚ, ktorý bol v roku 2017 na úrovni 4,6 %.</p>
      <h3>Zefektívnenie v zdravotníctve i hospodárstve</h3>
      <p>V oblasti zdravotníctva vidí úrad priestor na zefektívnenie napríklad v liekovej politike a ambulantnej starostlivosti. V ambulantnej starostlivosti rast hodnoty za peniaze podľa NKÚ brzdí podhodnotená primárna starostlivosť, ktorá sa prejavuje nízkymi počtami a vysokým priemerným vekom všeobecných lekárov. <b>"Zostavovanie rozpočtu verejného zdravotného poistenia prebiehalo už podľa nového zákona o zdravotnom poistení. V tejto súvislosti je však potrebné zdôrazniť, že kým príjmy zdravotného poistenia od ekonomicky aktívneho obyvateľstva rastú medziročne od roku 2013, poistné za poistencov štátu stagnuje. V porovnaní s očakávanou skutočnosťou na rok 2019 platba za poistencov štátu dokonca klesá," </b>podotkol úrad.</p>
      <p>Slovenské hospodárstvo navyše podľa predsedu NKÚ do veľkej miery ovplyvňuje vonkajšie prostredie. Upozornil, že z toho dôvodu napríklad spomalenie nemeckého hospodárstva, pretrvávajúce obchodné spory medzi USA a Čínou môžu negatívne ovplyvniť vývoj štátneho rozpočtu, pričom toto riziko je možné znížiť podporou domáceho priemyslu. <b>"Takýto nástroj štátu však v návrhu rozpočtu pre budúci rok chýba," </b>podotkol Mitrík.</p>
      <p>Podľa jeho slov sa dá očakávať, že problémy na európskych aj svetových trhoch sa premietnu do spomalenia rastu slovenskej ekonomiky. Predpokladá sa, že domáci rast sa dostane len mierne nad 2 % HDP a rizikom pre verejný rozpočet je tiež stagnácia na slovenskom trhu práce. <b>"Tieto negatíva sa v konečnom dôsledku môžu premietnuť do vyššieho schodku štátneho rozpočtu, ktorý je dnes rezortom financií odhadovaný na úrovni 0,49 % HDP,"</b> zdôraznil predseda NKÚ.</p>
    </article>
  </body>
</html>