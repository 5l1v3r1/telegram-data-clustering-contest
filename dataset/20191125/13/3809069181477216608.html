<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/premier-league/article/1418450/panionios-kristal-palas-kati-parapano-apo-mia-apli-opadiki-filia-pics"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T13:45:00+00:00"/>
    <meta property="og:title" content="Πανιώνιος - Κρίσταλ Πάλας: Κάτι παραπάνω από μια απλή οπαδική φιλία (pics)"/>
    <meta property="og:description" content="Οι οπαδοί του Πανιωνίου φιλοξενήθηκαν το Σάββατο από τους οπαδούς της Πάλας στο ματς με την Λίβερπουλ σε μια φιλία που πια μετράει 13 ολόκληρα χρόνια. Οι Αγγλοι ultras μίλησαν στο gazzetta.gr για την φιλία αυτή, για το πως ξεκίνησε αλλά και την κοινή στάση σε όλες τις εκφάνσεις της ζωής δείχνοντας τι σημαίνει οπαδική κουλτούρα.   "/>
  </head>
  <body>
    <article>
      <h1>Πανιώνιος - Κρίσταλ Πάλας: Κάτι παραπάνω από μια απλή οπαδική φιλία (pics)</h1>
      <h2>Οι οπαδοί του Πανιωνίου φιλοξενήθηκαν το Σάββατο από τους οπαδούς της Πάλας στο ματς με την Λίβερπουλ σε μια φιλία που πια μετράει 13 ολόκληρα χρόνια. Οι Αγγλοι ultras μίλησαν στο gazzetta.gr για την φιλία αυτή, για το πως ξεκίνησε αλλά και την κοινή στάση σε όλες τις εκφάνσεις της ζωής δείχνοντας τι σημαίνει οπαδική κουλτούρα.   </h2>
      <address><time datetime="2019-11-25T13:45:00+00:00">25 Nov 2019, 13:45</time> by <a rel="author" href="http://www.gazzetta.gr/dimosiografos/thodoris-vasilis" target="_blank">Θοδωρής Βασίλης</a></address>
      <p>Μπορεί ένα κίνημα να ενσωματώσει ανθρώπους από διαφορετικές χώρες, με διαφορετική κουλτούρα; Βεβαίως μπορεί, και όχι απλά να τους ενσωματώσει, αλλά να δημιουργήσει μια φιλία που μένει το ίδιο ζωντανή με το ίδιο πάθος από την πρώτη ημέρα εδώ και 13 ολόκληρα χρόνια. Μια τέτοια φιλία είναι αυτή που έχει δημιουργηθεί μεταξύ των οργανωμένων φίλων του Πανιωνίου και της Κρίσταλ Πάλας.</p>
      <p>Για κάποιον που δεν γνωρίζει, όταν ακούει την λέξη ultras το μυαλό του πάει σε καφρίλες, επεισόδια και χούλιγκαν. Οι ultras όμως μόνο αυτό δεν είναι. Είναι οπαδοί με άσπιλη και αμόλυντη αγάπη για τον σύλλογο και τα όσα πρεσβεύει, με σεβασμό στις όποιες αξίες και στους ανθρώπους. Και αυτά τα χαρακτηριστικά μας κάνουν την οπαδική κουλτούρα.</p>
      <p>Το Σάββατο, περίπου 50 μέλη των Πανθήρων φιλοξενήθηκαν από τους αντίστοιχους οργανωμένους της Κρίσταλ Πάλας τους Holmesdale Fanatics στο «Selhurst Park» για το ματς της Πάλας με την Λίβερπουλ. Αυτή δεν είναι η πρώτη φορά που οπαδοί των δύο ομάδων παρακολουθούν μαζί κάποιον αγώνα είτε της ομάδας του Λονδίνου ή της Πανιωνίου, αφού αρκετές φορές έχει γίνει η διαδρομή Αθήνα – Λονδίνου και αντίστροφα.</p>
      <figure>
        <img src="http://www.gazzetta.gr/sites/default/files/sitefiles_2019-11/75299784_2457833581203302_2594803400956706816_n.jpg"/>
      </figure>
      <p>Βέβαια, η φιλία Πανθήρων και Holmesdale Fanatics δεν έχει μείνει μόνο στην φιλοξενία σε αγώνες, αφού οι διαπροσωπικές σχέσεις που έχουν χτιστεί έχουν φτάσει πλέον σε άλλο επίπεδο. Χαρακτηριστικά είναι τα παραδείγματα με το μπάτσελορ Αγγλων στην Ελλάδα, αλλά και την παρουσία Ελλήνων οπαδών σε γάμο οπαδού της Κρίσταλ Πάλας.</p>
      <p>Οι Πάνθηρες όλα αυτά τα χρόνια με τις δράσεις τους και την αλληλεγγύη τους έχουν δείξει το πόσο ξεχωριστοί είναι στο οπαδικό κίνημα. Μια τέτοια κουλτούρα διακατέχει και τους οπαδούς της Πάλας και το gazzetta.gr με αφορμή την κοινή παρουσία στον αγώνα με την Λίβερπουλ, μίλησε με την άλλη πλευρά, τους οπαδούς των «αετών». Μεταξύ μπύρας και τραγουδιού, οι Holmesdale Fanatics μας μίλησαν για την φιλία αυτή και τι είναι αυτό που κάνει ένα οπαδό του Πανιωνίου και της Πάλας να ακολουθούν τις ομάδες του παρότι δεν υπάρχουν μεγάλες επιτυχίες όπως τίτλοι.</p>
      <p>«<i>Οι φίλοι της Πάλας και του Πανιωνίου δεν στηρίζουν τις ομάδες για τους τίτλους. Αυτό είναι που μας ξεχωρίζει. Οι οπαδοί των δύο ομάδων τις στηρίζουν γιατί αυτές οι ομάδες αντιπροσωπεύουν κάτι πολύ περισσότερο από έναν απλό ποδοσφαιρικό σύλλογο. Αντιπροσωπεύουν την γειτονιά και την περιοχή από όπου προέρχονται. Ανήκουν σε δύο μεγάλες πόλεις στις πρωτεύουσες των χωρών τους και υποστηρίζουν κάτι που δεν είναι καθόλου εύκολο. Πέρα από τις νίκες και τους τίτλους αυτοί οι οπαδοί υποστηρίζουν τους γονείς τους την οικογένειά τους, την γειτονιά τους</i>».</p>
      <p>Η φιλία αυτή κρατάει αισίως 13 χρόνια και κάθε χρόνο γίνεται όλο και πιο δυνατή και αυτό το αντιλαμβάνονται και οι ίδιοι οπαδοί. «<i>Βλέποντας οι μεν τους δε ήταν σχεδόν αυτόματο το δέσιμο αυτό, υπήρξαν ίδια κοινά, ίδια λογική και αυτά αποτέλεσαν βασικά στοιχεία για να ξεκινήσει μια φιλία και να φτάσουμε σε αυτό το επίπεδο. Η Πάλας για τους οπαδούς της είναι η ζωή τους, η καθημερινότητα τους, όπως για τους Πανιώνιους είναι η Σμύρνη, η Νέα Σμύρνη η Πλατεία. Αυτό που αντιπροσωπεύει και για τους δύο δεν είναι απλά ένας ποδοσφαιρικός σύλλογος, αλλά όλη τους η ζωή, όλο τους το είναι. Αυτή η φιλία ξεκίνησε από κάποια πράγματα, κι εν συνεχεία όλο αυτό το πράγμα εξελίχθηκε και φτάσαμε εδώ. Είναι τόσο κοινές οι ζωές των οπαδών που σταδιακά έβαλαν ρίζες στην σχέση αυτή μεταξύ των φίλων της Πάλας και του Πανιωνίου. Είναι τρομερό και συνάμα υπέροχο που από δύο διαφορετικές χώρες διαπίστωσαν τα τόσα κοινά που έχουν και υπερέβησαν άλλες διαφορές σε κουλτούρα μεταξύ Αγγλων κι Ελλήνων, κι εστίασαν στα κοινά που είχαν μεταξύ τους και δημιούργησαν ένα σημαντικό θεμέλιο στην φιλία που με τα χρόνια έγινε πιο δυνατή και στέρεη</i>».</p>
      <figure>
        <img src="http://www.gazzetta.gr/sites/default/files/sitefiles_2019-11/78056561_634645423740274_52473509535809536_n.jpg"/>
      </figure>
      <p>Πλέον, η σχέση αυτή αυτή έχει ξεφύγει από μια απλή οπαδική φιλία, κι έχει εξελιχθεί σε κάτι περισσότερο. «<i>Φυσικά και προφανώς για να είναι η φιλία αυτή 13 χρόνια έπρεπε να υπάρχει και μια προσωπική σχέση. Δεν είναι μόνο η κουλτούρα και οι πολιτικές πεποιθήσεις αλλά και η γενικότερη στάση ζωής που δημιούργησαν τόσες ισχυρές προσωπικές σχέσεις. Ετσι, είχαμε το μπάτσελορ των παιδιών στην Ελλάδα, την παρουσία Ελλήνων σε γάμο Αγγλου, και όχι μόνο αυτό. Δεν είναι μόνο οι οργανωμένες μετακινήσεις μεταξύ των οπαδών σε Ελλάδα και Αγγλία, αλλά πια έχει πάει σε άλλο επίπεδο. Αγγλοι φιλοξενούνται στα χωριά των Ελλήνων για Πάσχα και γενικότερα γίνονται μέρος της προσωπικής ζωής του άλλου. Γι αυτό η φιλία αυτή δεν είναι μια απλή οπαδική αλλά έχει τόσο βαθιές ρίζες, έχει την προοπτική να συνεχίσει για πολλά χρόνια και τις βάσεις που βάζουμε εμείς να τις συνεχίσουν τα παιδιά μας και τα εγγόνια μας και να μείνει για πάντα</i>».  </p>
      <p>Φωτογραφίες: Getty Images / Ideal Image.</p>
    </article>
  </body>
</html>