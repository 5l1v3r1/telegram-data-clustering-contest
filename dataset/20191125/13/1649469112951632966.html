<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/miestas/sostineje-prasidejo-tvaraus-vartojimo-savaite-kviecia-suteikti-daiktams-antra-galimybe/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T13:44:25+00:00"/>
    <meta property="og:title" content="Sostinėje prasidėjo tvaraus vartojimo savaitė: kviečia suteikti daiktams antrą galimybę"/>
    <meta property="og:description" content="Vilniaus miesto savivaldybė, artėjant lapkričio 29 d. – tarptautinei nieko nepirkimo dienai – paskelbė renginių ciklą, skirtą tvariam vartojimui, atliekų perdirbimui, rūpinimuisi savo aplinka, pavadintą „Savaitė be pirkinių: duok daiktui antrą šansą“. Nuo pirmadienio iki penktadienio savivaldybės fojė veiks apsikeitimo daiktais stotelė „DĖK‘ui“, kurios atskiras skyrius bus skirtas drabužiams, instaliacijų..."/>
  </head>
  <body>
    <article>
      <h1>Sostinėje prasidėjo tvaraus vartojimo savaitė: kviečia suteikti daiktams antrą galimybę</h1>
      <address><time datetime="2019-11-25T13:44:25+00:00">25 Nov 2019, 13:44</time> by <a rel="author">Made in Vilnius</a></address>
      <p>Vilniaus miesto savivaldybė, artėjant lapkričio 29 d. – tarptautinei nieko nepirkimo dienai – paskelbė renginių ciklą, skirtą tvariam vartojimui, atliekų perdirbimui, rūpinimuisi savo aplinka, pavadintą „Savaitė be pirkinių: duok daiktui antrą šansą“. Nuo pirmadienio iki penktadienio savivaldybės fojė veiks apsikeitimo daiktais stotelė „DĖK‘ui“, kurios atskiras skyrius bus skirtas drabužiams, instaliacijų ir fotografijų paroda „Už švarią Lietuvą“. Be to, visą savaitę sostinės mechaninio biologinio apdorojimo gamykla lauks lankytojų ekskursijose. Viską vainikuos penktadienio renginys „Pirk mažiau: žiedinės ekonomikos praktikų konferencija“.</p>
      <p>„Įmonės lapkričio 29 dieną švenčia juodąjį penktadienį – tarptautinę išpardavimų šventę, o mes norime paminėti Kanadoje pradėtą nieko nepirkimo akciją ir visame pasaulyje vykstančią klimato kaitos savaitę, skirtą atkreipti dėmesį į perdėtą vartotojiškumą, jo žalą žemei ir socialinei aplinkai. Be visą savaitę vyksiančių renginių, savivaldybėje penktadienį kartu su Seimo nare Aiste Gedviliene organizuosime gerųjų žiedinės ekonomikos praktikų konferenciją, kurioje patirtimi dalinsis įmonės iš visos Lietuvos“, – sakė Vilniaus vicemeras Valdas Benkunskas.</p>
      <figure>
        <img src="https://cdn3.hellovilnius.lt/wp-content/uploads/2019/11/IMG_0639.jpg"/>
        <figcaption>Nuotr.: Kastyčio Mačiūno</figcaption>
      </figure>
      <p>Sostinės savivaldybės fojė nuo pirmadienio iki penktadienio veiks „DĖKui“ stotelė – apsikeitimo gerais, bet nebereikalingais daiktais erdvė. Čia bus galima palikti senus, bet veikiančius ir savo funkciją atliekančius daiktus, pasiimti namo tai, ko labai reikia, bei apsikeisti gerais, bet atsibodusiais drabužiais.</p>
      <p>Visą savaitę lankytojams duris atvers Vilniaus mechaninio biologinio apdorojimo gamykla, kurioje vilniečių išmetamos buitinės atliekos yra pakartotinai rūšiuojamos ir atrenkamos ant konvejerių. Lankytojai ne tik savo akimis pamatys modernią techniką, gebančią atpažinti pakuotes pagal spalvą, bet ir sužinos, kokį kelią atliekos keliauja nuo namų iki sąvartyno. Į ekskursijas registruotis galima el. paštu dovile.ibianskaite@vilnius.lt</p>
      <p>„Naudinga modernioje atliekų apdorojimo gamykloje sulaukti svečių. Tai puiki proga priminti gyventojams daugiau rūšiuoti. Tikiu, kad gyvai pasižiūrėję, kaip darbuotojai rankomis atrenka atliekas, kaip jos keliauja per įvairius įrenginius ir kiek daug į buitines atliekas vis dar išmetame rūšiuotinų atliekų, žmonės labiau susimastys“, – sakė Vilniaus mechaninio biologinio atliekų apdorojimo gamyklos direktorius Aidas Ignatavičius.</p>
      <figure>
        <img src="https://cdn1.hellovilnius.lt/wp-content/uploads/2019/11/IMG_0621.jpg"/>
        <figcaption>Nuotr.: Kastyčio Mačiūno</figcaption>
      </figure>
      <p>Antrame savivaldybės aukšte nuo pirmadienio bus atidaryta socialinio-edukacinio projekto „Kūrybos kampas 360°“ instaliacijų ir fotografijų paroda „Už švarią Lietuvą“. Instaliacijose lankytojai pamatys tai, ką keliaudami po Lietuvą surinko projekto iniciatoriai – šiukšles, nereikalingus daiktus ir net 8000 nuorūkų. Paroda bus eksponuojama dvi savaites.</p>
      <p>Penktadienį savivaldybėje organizuojama gerųjų žiedinės ekonomikos praktikų ir naujoviškų verslo modelių konferencija „Pirk mažiau“. Įmonės iš visos Lietuvos pristatys veikiančias idėjas ir pasidalins pavyzdžiais – nuo perdirbtų medžiagų iki skolinimosi ar dalijimosi paslaugų. Renginyje dalyvaus žiedinės ekonomikos verslai, Vilniaus miesto savivaldybės atstovai, kitų miestų savivaldybės.</p>
      <figure>
        <img src="https://cdn3.hellovilnius.lt/wp-content/uploads/2019/11/IMG_0658.jpg"/>
        <figcaption>Nuotr.: Kastyčio Mačiūno</figcaption>
      </figure>
      <h3>Naujovės atliekų tvarkyme</h3>
      <p>Šių metu liepą sostinės Taryba patvirtino vietinės rinkliavos už komunalinių atliekų surinkimą ir tvarkymą dydžius 2020-iesiems bei naujai siūlomas paslaugas. Todėl nuo sausio 1 dienos Vilniaus mieste atsiras net keletas svarbių vilniečiams pokyčių. Viena iš jų – nauja paslauga gyventojams, kurios dėka vieną kartą per 2 metus stambių gabaritų atliekas iš namų bus galima išgabenti nemokamai.</p>
      <p>Kita svarbi naujovė – atsakomybė už paliktas ne vietoje atliekas. Jeigu vežėjai prie konteinerių ras stambiagabarites atliekas, jos bus surenkamos ir išvežamos, tačiau už jų išvežimą bus išrašytos sąskaitos, kurias apmokės to namo, kuriam priskirtas konteineris gyventojai. Jei stambiagabarites paliks konkretus žmogus – sąskaita už atliekų tvarkymą bus skiriama jam. Gyventojai kviečiami pastebėjus neleistiną šiukšlinimą, pranešti savivaldybės Viešosios tvarkos pareigūnams, kurie identifikavę teršėją, jį nubaus. Tikimąsi, kad taip bus skatinamas sąmoningumas, sumažės netvarka prie konteinerių.</p>
      <p>Nuo naujų metų prie prekybos centrų atsiras specialūs konteineriai drabužiams ir avalynei. Čia nebenaudojamą ir prastos kokybės tekstilę bus galima atiduoti visiškai nemokamai. Tokių konteinerių Vilniuje iš viso atsiras daugiau nei 1000.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/miestas/nuo-ziemos-dalyje-vilniaus-naujas-atlieku-vezejas/"/>
        <a href="https://madeinvilnius.lt/naujienos/miestas/dar-vienas-traukos-taskas-senamiestyje-justino-seiboko-rysiu-ministerija-atsivers-vilniui-ir-miesto-sveciams/"/>
        <a href="https://madeinvilnius.lt/naujienos/miestas/rieduciu-ir-riedlenciu-parkas-prie-baltojo-tilto-atidaromas-jau-gruodi/"/>
        <a href="https://madeinvilnius.lt/naujienos/miestas/sostines-m-marcinkeviciaus-ligonineje-naujas-modernus-tomografas-ir-atnaujintos-patalpos/"/>
        <a href="https://madeinvilnius.lt/naujienos/miestas/teismas-vilniaus-valdzia-turi-atlyginti-05-mln-euru-zalos-valstybei/"/>
        <a href="https://madeinvilnius.lt/naujienos/miestas/senamiestyje-prie-turistiniu-objektu-irenginejamos-informacines-lenteles/"/>
      </related>
    </article>
  </body>
</html>