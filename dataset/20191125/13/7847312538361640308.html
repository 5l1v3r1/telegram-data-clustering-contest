<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/gospodarka/474574-100-ton-polskiego-zlota-juz-w-kraju"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T13:46:10+00:00"/>
    <meta property="og:title" content="100 ton polskiego złota już w kraju. Szef NBP: &quot;Sprowadziliśmy złoto Polaków do domu. Cały proces wymagał szczegółowego przygotowania&quot;"/>
    <meta property="og:description" content="&quot;Mamy tyle złota w rezerwach, ile inne uprzemysłowione i cywilizowane kraje&quot;."/>
  </head>
  <body>
    <article>
      <h1>100 ton polskiego złota już w kraju. Szef NBP: "Sprowadziliśmy złoto Polaków do domu. Cały proces wymagał szczegółowego przygotowania"</h1>
      <address><time datetime="2019-11-25T13:46:10+00:00">25 Nov 2019, 13:46</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Około 100 ton polskiego złota zostało sprowadzone do kraju z Banku Anglii - podał w poniedziałek NBP. Dodano, że złoto będzie przechowywane w skarbcu banku centralnego.</b>
      </p>
      <p>CZYTAJ TAKŻE: <a href="https://wpolityce.pl/gospodarka/453809-nbp-kupuje-100-ton-zlota-mamy-go-juz-2286-ton-zdjecia">Narodowy Bank Polski zwiększył zasoby polskiego złota o 100 ton. Mamy go już 228,6 ton! Z tego 100 ton trafi do skarbców w kraju ZDJĘCIA</a></p>
      <p>
        <a href="https://wpolityce.pl/gospodarka/453822-polska-ma-wieksze-rezerwy-zlota-niz-szwecja-czy-belgia">Rosną polskie zasoby złota. Polska ma już większe rezerwy cennego kruszcu niż Szwecja czy Belgia</a>
      </p>
      <blockquote>Operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała operacja została m.in. wykonana drogą lotniczą, poprzez lotniska w Poznaniu i Warszawie. Cały proces wymagał szczegółowego przygotowania i zachowania całkowitej dyskrecji</blockquote>
      <p>— powiedział Adam Glapiński.</p>
      <p>Prezes dodał, że w realizację zadania było zaangażowanych wiele osób reprezentujących Narodowy Bank Polski, Policję, Straż Graniczą, Porty Lotnicze, firmy lotniskowej obsługi naziemnej, a także Bank Anglii, firmę transportującą oraz policję brytyjską.</p>
      <blockquote>Złoto jest niepodważalną i trwałą wartością. Osiągnęliśmy poziom średni, jeśli chodzi o rezerwy w złocie europejskich banków centralnych. Nie będziemy nim obracać, myślimy jako o trwałej rezerwie. Mamy kilkanaście miejsc w Polsce, które odgrywają rolę skarbca, gdzie nasze rezerwy są bezpieczne. Wartość sprowadzonego kruszcu to 18,3 mld zł</blockquote>
      <p>— dodał prezes NBP.</p>
      <p>Glapiński dodał, że zakupy złota wynikają z wyjątkowo dobrej sytuacji gospodarczej i stałego przyrostu rezerw dewizowych - o ponad 30 mld euro w ciągu ostatnich pięciu lat.</p>
      <blockquote>Zakup złota pozwolił więc nie tylko zwiększyć strategiczny bufor bezpieczeństwa finansowego kraju, ale także zbliżyć NBP pod względem udziału złota w rezerwach dewizowych do średniej w bankach centralnych na świecie - 10,5 proc.</blockquote>
      <p>— dodał.</p>
      <blockquote>W roku, w którym świętujemy stulecie polskiego złotego, jako fundamentu siły gospodarczej naszego kraju, udało się zwiększyć strategiczne rezerwy złota i podjąć działania w celu repatriacji znacznej części polskiego złota do kraju. Realizując nasze konstytucyjne, ustawowe i po prostu patriotyczne zobowiązanie nie tylko budujemy siłę gospodarczą państwa polskiego, ale też tworzymy rezerwy, które będą strzegły jego bezpieczeństwa finansowego. Taki jest światowy trend, ale także oczekiwanie polskiego społeczeństwa</blockquote>
      <p>— powiedział, cytowany w komunikacie, prof. Adam Glapiński, prezes Narodowego Banku Polskiego.</p>
      <p>Narodowy Bank Polski informował w lipcu br., że w latach 2018-2019 zasoby złota NBP wzrosły o 125,7 ton, do 228,6 ton.</p>
      <blockquote>25,7 ton złota NBP kupił w roku 2018. Dzięki zakupom zrealizowanym w ostatnich 12 miesiącach, za kadencji prof. Adama Glapińskiego, NBP przesunął się z 34. na 22. pozycję wśród banków centralnych na świecie i z 15. na 11. miejsce w Europie, wyprzedzając wszystkie kraje regionu</blockquote>
      <p>— podali przedstawiciele banku.</p>
      <p>Bank centralny przekazał, że złoto NBP jako składnik oficjalnych aktywów rezerwowych, spełnia międzynarodowe standardy czystości i ma postać sztab London Good Delivery.</p>
      <blockquote>Złoto NBP w Banku Anglii jest utrzymywane na tzw. allocated account, tj. każda sztaba przypisana do rachunku NBP jest jednoznacznie identyfikowalna, posiada unikatowy numer seryjny i znak rafinera. Najwyższa jakość złota NBP oraz wysokie standardy jego przechowywania zostały dodatkowo potwierdzone podczas inspekcji przeprowadzonej przez pracowników NBP w Bank of England w czerwcu br.</blockquote>
      <p>— przekazano.</p>
      <p>Dla upamiętnienia procesu sprowadzenia zasobów złota do Polski NBP wyemituje w grudniu okolicznościową złotą monetę w kształcie sztabki.</p>
      <p>wkt/PAP</p>
    </article>
  </body>
</html>