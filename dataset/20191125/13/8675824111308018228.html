<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/england-captain-root-says-they-will-come-back-strong-in-2nd-test-against-new-zealand-143563"/>
    <meta property="og:site_name" content="Wah Cricket"/>
    <meta property="article:published_time" content="2019-11-25T13:14:58+00:00"/>
    <meta property="og:title" content="ENG Vs NZ: रूट ने बताई हार की वजह, कहा- मौकों को भुनाने में हुई चूक"/>
    <meta property="og:description" content="ENG Vs NZ: इंग्लैंड को पहले टेस्ट में मात देकर न्यूजीलैंड की टीम ने टेस्ट चैंपियनशिप में दूसरे पायदान पर दोबारा से जगह बना ली है."/>
  </head>
  <body>
    <article>
      <h1>ENG Vs NZ: रूट ने बताई हार की वजह, कहा- मौकों को भुनाने में हुई चूक</h1>
      <h2>ENG Vs NZ: इंग्लैंड को पहले टेस्ट में मात देकर न्यूजीलैंड की टीम ने टेस्ट चैंपियनशिप में दूसरे पायदान पर दोबारा से जगह बना ली है.</h2>
      <address>
        <time datetime="2019-11-25T13:14:58+00:00">25 Nov 2019, 13:14</time>
      </address>
      <p><b>ENG Vs NZ:</b> न्यूजीलैंड दौरे पर इंग्लैंड की टीम को पहले टेस्ट में पारी और 65 रन से हार का सामना करना पड़ा है. न्यूजीलैंड से पहले टेस्ट मैच में मात खाने के बाद इंग्लैंड के कप्तान जोए रूट ने कहा है कि पहली पारी में मौकों को भुना न पाना टीम की हार का कारण बना है.</p>
      <p>पहली पारी में इंग्लैंड का स्कोर एक समय चार विकेट के नुकसान पर 277 रन था. यहां बेन स्टोक्स आउट हुए और फिर इंग्लैंड पहली पारी में 353 पर ऑल आउट हो गई. रूट ने कहा, "जिस स्थिति में हम थे वहां तक पहुंचना और फिर उस स्थिति का फायदा न उठा पाना, शायद यही हमारी हार का बड़ा कारण रहा."</p>
      <p>उन्होंने कहा, "अगर ईमानदारी से बात कहूं तो हमने मौका गंवाया है. आप दोनों टीमों को देखिए. उनके दो खिलाड़ियों ने बड़ी पारियां खेलीं. हमारे पास कुछ ऐसे खिलाड़ी थे जो अच्छा खेले लेकिन वो और अच्छा कर सकते थे और स्कोर को 450 तक पहुंचा सकते थे."</p>
      <p>रूट ने हालांकि टीम का बचाव किया है और कहा कि एक हार से घबराने की जरूरत नहीं है. रूट ने कहा, "हमने हालांकि अच्छा खेला. हमें बस थोड़ा लंबा खेलने की जरूरत थी और 50-70 के स्कोर को शतक और दोहरो शतकों में बदलना था. हमें अपने आप से ईमानदार रहने की जरूरत है, न कि घबराने की. यह विश्व का अंत नहीं है. हमें बस कड़ी मेहनत करनी हैं."</p>
      <p>इस टेस्ट में हार की वजह से इंग्लैंड टेस्ट चैंपियनशिप में ऑस्ट्रेलिया की बराबरी करने से चूक गया है. इंग्लैंड की टीम के टेस्ट चैंपियनशिप में 56 प्वाइंट्स हैं और वह पांचवें नंबर पर बना हुआ है.</p>
      <p>
        <a href="https://www.wahcricket.com/news/boult-injured-may-not-be-part-of-2nd-test-still-conformation-waiting-143557">
          <b>दूसरे टेस्ट से पहले न्यूजीलैंड को लग सकता है झटका, चोटिल बोल्ट का खेलना मुश्किल</b>
        </a>
      </p>
    </article>
  </body>
</html>