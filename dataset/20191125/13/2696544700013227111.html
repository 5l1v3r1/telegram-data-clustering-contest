<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/sport/20191125_fehervar_fc_joan_carillo_edzo"/>
    <meta property="og:site_name" content="HVG.hu"/>
    <meta property="article:published_time" content="2019-11-25T13:50:00+00:00"/>
    <meta property="og:title" content="Villámgyorsan talált magának új edzőt a Fehérvár"/>
    <meta property="og:description" content="Joan Carrillo váltja Marko Nikolicsot."/>
  </head>
  <body>
    <article>
      <h1>Villámgyorsan talált magának új edzőt a Fehérvár</h1>
      <address><time datetime="2019-11-25T13:50:00+00:00">25 Nov 2019, 13:50</time> by <a rel="author">MTI</a></address>
      <p>
        <b>Joan Carrillo váltja Marko Nikolicsot.</b>
      </p>
      <p>Újra Joan Carillo lesz a MOL Fehérvár FC labdarúgócsapatának vezetőedzője. A klub nem sokkal azt követően jelentette be a tréner visszatérését, hogy szerződést bontott a szerb Marko Nikoliccsal. Az 51 éves spanyol szakemberrel egyelőre csak szóban állapodtak meg, bővebb tájékoztatást az adminisztratív folyamatok lezárását követően ad az egyesület.</p>
      <p>Joan Carillo 2014 nyarától 2015 júniusáig irányította a fehérvári csapatot vezetőedzőként. Előtte Paulo Sousa, majd José Manuel Gomes segítőjeként is dolgozott a Vidinél, amellyel bajnokságot nyert, 37 mérkőzésen 28 győzelem, 5 döntetlen és 4 vereség volt a mérlege.</p>
      <p>A Fehérvár, amely utóbbi hét bajnoki összecsapásából csak kettőt nyert meg, szombaton hazai pályán 3-1-re kikapott a Puskás Akadémiától, így jelenleg harmadik helyen áll az OTP Bank Ligában. Az együttes hátránya három pont a címvédő és listavezető Ferencvároshoz képest úgy, hogy a fővárosiak egy mérkőzéssel kevesebbet játszottak.</p>
      <related>
        <a href="https://hvg.hu/itthon/20150113_100_millios_hasznot_hozott_egyetlen_V_ker"/>
        <a href="https://hvg.hu/kkv/20190601_Egy_ev_alatt_15szorosere_nott_a_Fehervar_FC_Kft_nyeresege"/>
      </related>
    </article>
  </body>
</html>