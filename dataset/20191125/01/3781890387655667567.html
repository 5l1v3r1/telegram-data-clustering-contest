<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743301"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="ย้ำ'เชื่อมั่น-ความจริง' ช่วยประคองเศรษฐกิจ"/>
    <meta property="og:description" content="สัปดาห์นี้ว่าด้วยความเชื่อมั่นทีมเศรษฐกิจของรัฐบาลบิ๊กตู่ 2 กับการแก้ไขปัญหาบนหลักความจริง สื่อสารให้ตรงให้ชัด ช่วยประคับประคองเศรษฐกิจ"/>
  </head>
  <body>
    <article>
      <h1>ย้ำ'เชื่อมั่น-ความจริง' ช่วยประคองเศรษฐกิจ</h1>
      <address>
        <time datetime="2019-11-25T01:00:00+00:00">25 Nov 2019, 01:00</time>
      </address>
      <p>
        <b>สัปดาห์นี้ว่าด้วยความเชื่อมั่นทีมเศรษฐกิจของรัฐบาลบิ๊กตู่ 2 กับการแก้ไขปัญหาบนหลักความจริง สื่อสารให้ตรงให้ชัด ช่วยประคับประคองเศรษฐกิจ</b>
      </p>
      <p>หนักค่ะ...หนักแน่...ช่วงนี้เชื่อเถอะ<mark><b> “บิ๊กตู่”</b></mark> ของคุณๆ ท่านๆ หนักหนาสาหัสแน่ โดยเฉพาะอย่างยิ่งภาวะเศรษฐกิจที่ยิ่งออกข่าว ที่ยิ่งหามาตรการมาประคอง ดูแล้วดูอีก ก็ยังไม่มีทีท่าโงหัวขึ้นมาให้เห็นกันชัดๆ<br/><br/>ที่ว่า...<b>“หนัก” </b>ไม่ใช่แค่เรื่องเศรษฐกิจ ยังลามไปถึงแรงกระเพื่อมของบรรดาพรรคร่วมรัฐบาล ที่ขย่มกันไม่หยุดไม่หย่อน ปล่อยข่าวปรับ ครม.ออกมาให้เห็นกันเนืองๆ<br/><br/>แถมยังมี <b>“ฝ่ายค้าน” </b>ที่ยื่นเรื่องขอเปิดอภิปรายไม่ไว้วางใจรัฐบาล ที่หมายมั่นปั้นมือไว้ในวันที่ 17-20 ธ.ค.นี้ ทั้งเรื่องความล้มเหลวในการแก้ไขปัญหาเศรษฐกิจ การคอร์รัปชั่นเชิงนโยบาย การทุจริตในหลายกระทรวง<br/><br/>นี่แค่เบาะๆ ที่หยิบยกมาอ้างถึงเท่านั้นนะคะ ยังอีกสารพัดเรื่อง ที่<mark><b> “บิ๊กตู่” </b></mark>ต้องรีบเคลียร์ ไม่เช่นนั้นกระแสความนิยมที่มีอยู่อาจเบาบาง อาจลดน้อยถอยลงไป<br/><br/><b>อย่าลืมว่า ณ เวลานี้ ปัจจัยเรื่องเศรษฐกิจ ถือเป็นเรื่องใหญ่ และวิธีแก้ที่ดีที่สุดได้ผลชะงักที่สุด แม้ผลลัพธ์ที่ได้จะไม่ได้ทำให้ “เงินในกระเป๋า” เพิ่มขึ้นมาโดยทันตาเห็นก็ตาม</b><br/><br/>นั่นคือ!!! <b>“ความเชื่อมั่น”</b> ที่เป็นเหมือนยิ่งกว่า “ยาแรง” ที่จะบูททุกสิ่งทุกอย่างขึ้นมาได้อย่างทันตาเห็น จึงไม่ใช่เรื่องแปลกอันใดเลย... ถ้าบรรดา รมต.เศรษฐกิจทั้งหลาย จะร้องแร่แห่กระเฌอ ให้ทุกคนมั่นใจในสิ่งที่ <b>“เรือบิ๊กตู่ 2” </b>กำลังดำเนินการอยู่<br/><br/>เป็นที่เข้าใจกันได้ว่า ณ เวลานี้ ภาวะเศรษฐกิจกำลังชะลอ แม้สาเหตุหลัก มาจากการชะลอของเศรษฐกิจโลก ที่ส่งผลให้เศรษฐกิจไทยไม่สดใส ไม่หวือหวาเท่าที่ควรก็ตาม<br/><br/>แต่หากกระแสข่าวที่ออกมา หรือสังคมต่างโจษจัน ต่างวิพากษ์วิจารณ์ ว่าเศรษฐกิจไม่ดีอย่างโน้น เศรษฐกิจไม่ดีอย่างนี้ ก็ยิ่งพาให้ความเชื่อมั่นของคนไทยที่มีอยู่น้อยนิด ยิ่งหดหายแห้งเหือดไปตาม ๆ กัน<br/><br/>เอาเถอะ <b>“ความเชื่อมั่น”</b> ก็ถือเป็นเรื่องสำคัญ แต่<b> “ความจริง”</b> ก็เป็นสิ่งสำคัญยิ่งกว่าเช่นกัน และรัฐบาลของบิ๊กตู่ ก็ต้องไม่มองข้ามเช่นกัน</p>
      <figure>
        <img src="https://www.dailynews.co.th/admin/upload/20191124/news_qAJvAUwhcs122139_533.jpg?v=201911250911?v=9023"/>
      </figure>
      <p>ไม่เช่นนั้น การแก้ไขปัญหา โดยไม่ใช่หลักความจริงเข้ามายึดโยง ต่อให้ทำมากน้อยแค่ไหน ไม่นาน ก็พังทะลายไปได้เช่นกัน เพราะเรื่องราวของเศรษฐกิจไม่ใช่พูดวันนี้ แก้วันนี้ แล้วพรุ่งนี้จะดีขึ้น<br/><br/>ทุกอย่างต้องใช้เวลา ต่อให้รัฐบาลมี<b> “หัวหน้าทีมเศรษฐกิจ” </b>ที่ชัดเจนก็ตามเถอะ แต่หากไม่สื่อสาร<b> “ความจริง” </b> ให้ตรงกลุ่ม ก็เชื่อได้ว่า สุดท้ายแล้วก็ไม่สามารถแก้ไขได้เบ็ดเสร็จ<br/><br/>ที่พูดถึง “ความจริง” นั่นหมายถึงว่า ณ เวลานี้เศรษฐกิจกำลังไม่ดี ด้วยสารพัดปัจจัยฉุด ทุกคนก็ต้อง...<b> “ยอมรับความจริง” </b>ว่าเศรษฐกิจไทยได้รับผลกระทบต่อเนื่อง ไม่ใช่...<b> “โยนความผิด”</b> ให้คนโน้นคนนี้ หรือรับแต่ชอบ ไม่ยอมรับผิด<br/><br/>เมื่อยอมรับความจริงแล้ว!! ก็ต้องแก้ไข ก็ต้องปรับตัว สู้กับความเสี่ยงที่เกิดขึ้น ไม่ใช่ <b>“แค่รอ”</b> อย่าลืมคำพระที่ว่า...  <b>“อัตตา หิ อัตตโน นาโถ”</b> ตนเป็นที่พึ่งแห่งตน นั้นใช้ได้กับทุกคนกับทุกเหตุการณ์<br/><br/>แม้แต่เรื่องของการดูแลรากหญ้า รากแก้ว คนชั้นกลาง พ่อค้า แม่ค้า ที่กำลังเดือดร้อน อย่างที่ตัวของ<mark><b> “บิ๊กตู่” </b></mark>ต้องการ จนกลายเป็นที่มาของกระแสข่าวการ <b>“ปรับวิธีการทำงาน” </b>ของ ครม.เศรษฐกิจ ให้สื่อสารพุ่งตรงมาที่ระดับล่าง ระดับกลางให้มากขึ้น<br/><br/><i>กระแสข่าวที่ออกมานี้ก็ต้อง...ยอมรับความจริงด้วยว่า การทำงานของทีมเศรษฐกิจ ยังไม่โดนใจพี่น้องชาวไทยกันมากนัก แม้มีเรื่องของบัตรคนจน แจกเงินฟรี 1,000 บาทในชิมช้อปใช้ หรือประกันรายได้เกษตรกร ที่เรียกเสียงฮือฮากันได้ก็ตาม</i></p>
      <figure>
        <img src="https://www.dailynews.co.th/admin/upload/20191124/news_zQtyalCdNL122139_533.jpg?v=201911250911?v=4675"/>
      </figure>
      <p>ขณะที่ข่าว <b>“เอื้อนายทุน”</b> ก็มีออกมาหนาหู ส่งผลให้เกิดการเปรียบเปรย ว่าต้องการช่วยใครกันแน่ ทั้งที่ในความเป็นจริงแล้ว หากนายทุนเหล่านี้ไม่ยื่นมือเข้ามาช่วย แล้วใครจะทำ?<br/><br/>เอาเป็นว่าในเวลานี้เรื่องของ <b>“การสื่อสาร”</b> ถือว่าสำคัญที่สุด ต่อให้บรรดา รมว.เศรษฐกิจ มีเพจ มีเว็บไซต์ มีช่องทางของตัวเอง ก็ตามเถอะ แต่อย่าลืมว่า บรรดารากหญ้ารากแก้ว ประชาชนส่วนใหญ่ของประเทศ ใช่ว่า...ทุกคนจะเข้าถึง<b> “โลกโซเชียล”</b> ทั้งหมด<br/><br/>แล้วยิ่งในปีหน้า ข่าวคราวเศรษฐกิจ ยังดูแล้วไม่ได้ดีขึ้น หรือกระเตื้องขึ้นมากนัก การจะออกมาตรการเศรษฐกิจอีกระลอกในวันอังคารนี้ เพื่อคอยพยุงคอยประคับประคอง ก็ต้องสื่อสารให้ตรง ให้ชัดเจน<br/><br/><b>ไม่เช่นนั้น!! ต่อให้ “รุกหนัก” แค่ไหน สุดท้าย เมื่อข้อมูลที่ถูกต้อง ไปไม่ถึงก็ “ไลฟ์บอย”!!</b><br/>.......................................<br/>คอลัมน์ :<mark><b> เศรษฐกิจจานร้อน</b></mark><br/>โดย <mark><b>“ช่อชมพู”</b></mark></p>
    </article>
  </body>
</html>