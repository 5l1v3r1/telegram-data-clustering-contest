<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/sport/footballinter/footballinterengland/news_1767239"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T01:34:44+00:00"/>
    <meta property="og:title" content="เฮเก้อ! ‘แมนฯยู’ รัว 3 ตุงใน 7 นาที แซงนำ 3-2 แต่จบเจ๊า ‘เชฟฟิลด์’ 3-3 (คลิป)"/>
    <meta property="og:description" content="“ปีศาจแดง” แมนเชสเตอร์ ยูไนเต็ด ตกเป็นรอง 0-2 ก่อนตะบัน 3 ประตูรวดภายใน 7 นาที แซงนำ 3-2 แต่สุดท้ายทำได้แค่เสมอ “ดาบคู่” เชฟฟิลด์ ยูไนเต็ด สุดระทึก 3-3 ในศึกพรีเมียร์ลีก อังกฤษ คู่เดียวของคืนวันที่ 24 พฤศจิกายน"/>
  </head>
  <body>
    <article>
      <h1>เฮเก้อ! ‘แมนฯยู’ รัว 3 ตุงใน 7 นาที แซงนำ 3-2 แต่จบเจ๊า ‘เชฟฟิลด์’ 3-3 (คลิป)</h1>
      <address><time datetime="2019-11-25T01:34:44+00:00">25 Nov 2019, 01:34</time> by <a rel="author">matichon</a></address>
      <p>“ปีศาจแดง” แมนเชสเตอร์ ยูไนเต็ด ตกเป็นรอง 0-2 ก่อนตะบัน 3 ประตูรวดภายใน 7 นาที แซงนำ 3-2 แต่สุดท้ายทำได้แค่เสมอ “ดาบคู่” เชฟฟิลด์ ยูไนเต็ด สุดระทึก 3-3 ในศึกพรีเมียร์ลีก อังกฤษ คู่เดียวของคืนวันที่ 24 พฤศจิกายน</p>
      <p>แมนฯ ยูไนเต็ด ยังคงเริ่มเกมแบบเฉื่อยชา ในขณะที่เชฟฟิลด์ครองเกมบุกหาโอกาสจบสกอร์ได้เป็นสวนใหญ่ ซึ่งแค่ 10 นาทีแรก ดาบิด เด เคอา ผู้รักษาประตูแมนฯยู โชว์ซูเปอร์เซฟ 2 จังหวะซ้อนๆ รอดเสียประตูเหลือเชื่อ</p>
      <p>เชฟฟิลด์ ยูไนเต็ด บุกกระหน่ำต่อเนื่อง จนกระทั่งขึ้นนำ 1-0 ในนาที 19 จากวางบอลยาวมาริมเส้นกราบขวา ฟิล โจนส์ทำท่าจะบังบอลได้ แต่ติดประมาททำพลาด โดนลีส มุสเซ่ต์ กระแทกล้มกลิ้ง พร้อมฉกบอลเข้ากรอบเขตโทษ จ่ายเข้ากลางให้จอห์น ลุนด์สตรัม ยิงในกรอบติดเซฟเด เคอา แต่บอลกระดอนมาโดนจอห์น เฟล็ค เข้าประตู</p>
      <p>ครึ่งหลังแมนฯยู เปลี่ยนเจสซี่ ลินการ์ด ลงแทนโจนส์ ที่ทำพลาด แต่นาที 52 อันเดรียส เปเรร่า ก็พลาดเช่นกัน เมื่อจับบอลลั่นเสียบอลกลางสนาม เฟล็คจ่ายทะลุให้มุสเซ่ต์หลุดไปตะบันหน้ากรอบเสียบเสาเข้าไปอย่างสวยงาม ช่วยให้เชฟฟิิลด์นำห่าง 2-0</p>
      <p>แมนฯยู เพิ่งตั้งสติได้ไล่ตีตื้นเป็น 1-2 ในนาทีที่ 72 จากจังหวะที่ดาเนียล เจมส์ เปิดบอลจากริมเส้นฝั่งขวาเข้ากรอบเขตโทษ กองหลังเจ้าถิ่นโหม่งสกัดไม่ขาดล้นไปทางซ้ายเข้าทางแบรนดอน วิลเลียมส์ แบ๊กซ้ายวัย 19 ยิงสวนตุงตาข่าย นับเป็นประตูแรกของวิลเลียมส์กับแมนฯยูชุดใหญ่ในพรีีเมียร์ลีก</p>
      <p>นาที 77 ปีศาจแดงตีเสมอสำเร็จ 2-2 จากจังหวะที่มาร์คัส แรชฟอร์ด เปิดบอลจากในกรอบเขตโทษด้านขวาให้เมสัน กรีนวู้ด กองหน้าตัวสำรองวัย 18 ปี ชาร์จจ่อๆ ที่กรอบ 6 หลาเข้าประตู ซึ่งเป็นประตูแรกในพรีเมียร์ลีกของกรีนวู้ดกับแมนฯยู</p>
      <p>นาที 79 แมนฯยู แซงขึ้นนำ 3-2 อย่างเหลือเชื่อ เมื่อมาร์ซิยาล แทงทะลุช่องให้เจมส์หลุดเข้ากรอบเขตโทษ เปิดบอลตัดเข้ากลางให้แรชฟอร์ดยิงโล่งๆ</p>
      <p>เชฟฟิลด์ก็ไม่ยอมแพ้ไล่ตีเสมอ 3-3 ในนาทีที่ 90 จาก โอลิเวอร์ แม็คเบอร์นี่ ยิงในกรอบเขตโทษ แม้มีวีเออาร์ตรวจดูจังหวะจับบอลที่เหมือนกระดอนโดนต้นแขน แต่ผู้ตัดสินยืนยันให้เป็นประตู</p>
      <p>จบเกม เสมอกัน 3-3 แมนฯยู เก็บเพิ่มเป็น 17 คะแนนจาก 13 นัด อยู่ที่ 9 ของตาราง แต้มเท่ากับท็อตแนม ฮอตสเปอร์ส ทีมอันดับ 10 (ผลต่างดีกว่า 2 ลูก) ตามหลังอาร์เซน่อล ทีมอันดับ 8 อยู่ 1 แต้ม ส่วนเชฟฟิลด์มี 18 แต้ม อยู่อันดับ 6</p>
      <p>โปรแกรมนัดต่อไป แมนฯยู บุกเยือนอัสตานา ที่ประเทศคาซัคสถาน ศึกยูฟ่า ยูโรป้าลีก รอบแบ่งกลุ่ม นัดที่ 5 ปัจจุบันปีศาจแดงมี 10 แต้มจาก 4 นัดเป็นจ่าฝูงของกลุ่ม นำอันดับ 2 อาแซด อัลค์มาร์</p>
      <figure>
        <iframe src="https://www.youtube.com/embed/hvdt9vwuSiY" width="560" height="315" data-service="Youtube" scrolling="no"/>
      </figure>
      <p>ผลฟุตบอลคู่อื่นๆ ที่แข่งจบล่าสุด</p>
      <p><b>กัลโช่ เซเรียอา อิตาลี</b><br/>โบโลญญ่า เสมอ ปาร์ม่า 2-2<br/>เวโรน่า ชนะ ฟิออเรนติน่า 1-0<br/>ซาสซูโอโล่ แพ้ ลาซิโอ 1-2</p>
      <p><b>ลาลีก้า สเปน</b><br/>เอสปันญ่อล เสมอ เกตาเฟ่ 1-1<br/>โอซาซูน่า แพ้ แอธเลติก บิลเบา 1-2<br/>เออิบาร์ แพ้ เดปอร์ติโบ อลาเบส 0-2</p>
      <p><b>บุนเดสลีก้า เยอรมัน</b><br/>เอาก์สบวร์ก ชนะ แฮร์ธ่า เบอร์ลิน 4-0</p>
      <p><b>ลีกเอิง ฝรั่งเศส</b><br/>บอร์กโดซ์ ชนะ โมนาโก 2-1<br/>แซงต์ เอเตียนน์ เสมอ มงต์เปลลิเย่ร์ 0-0</p>
    </article>
  </body>
</html>