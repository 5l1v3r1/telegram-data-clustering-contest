<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701104-l-any-del-mite-pero-amb-menys-gammes-extra.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="L’any del ‘Mite’, però amb menys gammes extra"/>
    <meta property="og:description" content="El 3 de 9 net carregat a Valls per partida doble i que trenca el sostre dels castells, coincideix amb un any de desacceleració i la Colla Vella, que va firmar la millor actuació de la història per Santa Úrsula, reafirma el seu lideratge al capdavant"/>
  </head>
  <body>
    <article>
      <h1>L’any del ‘Mite’, però amb menys gammes extra</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Joan Beumala</a></address>
      <ul>
        <li>
          <b>El 3 de 9 net carregat a Valls per partida doble i que trenca el sostre dels castells, coincideix amb un any de desacceleració i la Colla Vella, que va firmar la millor actuació de la història per Santa Úrsula, reafirma el seu lideratge al capdavant del món casteller</b>
        </li>
      </ul>
      <slideshow>
        <figure>
          <img src="https://www.elpuntavui.cat/imatges/01/23/alta/780_0377_123411_bc18b7a295df1c9f2fa8d93c598654ac.jpg"/>
          <figcaption>L’any del ‘Mite’, però amb menys gammes extra</figcaption>
        </figure>
        <figure>
          <img src="https://www.elpuntavui.cat/imatges/58/92/alta/780_0008_5892210_0912f678393489ec54111083d91e504b.jpg"/>
          <figcaption>Els 3 de 9 nets de la Vella</figcaption>
        </figure>
        <figure>
          <img src="https://www.elpuntavui.cat/imatges/58/92/alta/780_0008_5892208_e3427d033b94295c5df94f289d080d4b.jpg"/>
          <figcaption>Els 3 de 9 nets de laJoves, J. LOSADA / M.R. FERRÉ</figcaption>
        </figure>
        <figure>
          <img src="https://www.elpuntavui.cat/imatges/58/87/alta/780_0008_5887878_58034eb9cd6605f9d1d54ddadb5fb7f2.jpg"/>
          <figcaption>el 3 de 10 de Vilafranca</figcaption>
        </figure>
      </slideshow>
      <p>El 27 d’octubre a Valls, la Colla Vella, primer, i la Colla Joves, després, van carregar el 3 de 9 net i els castells van entrar en una nova dimensió.</p>
      <p>La inèdita gesta marca l’anàlisi d’una campanya amb un saldo de castells de gamma extra menor que l’any passat, i amb una clara desacceleració general quant al ritme frenètic dels darrers temps. Una dada: el 2019 s’han fet 695 actuacions, per les 812 del 2018 (font: WebCasteller). Tanmateix, l’ambició s’ha mantingut intacta. Les grans colles han anat a totes, per bé que han seleccionat amb cura extrema els grans atacs. Retrocés? Sí. Normalitat? També.</p>
      <p>Així, de les set formacions que van acabar el 2018 amb <i>galons</i> de gamma extra, el 2019 només Sants els ha perdut. La baixada de nivell s’ha fet més evident en les colles de 9: eren vuit (Reus, Igualada, Xiquets, Salt, Gràcia, Barcelona, Sabadell i Sant Cugat) i ara són tres (Sants, Reus i Igualada). Descens significatiu.</p>
      <p>Poder rosat</p>
      <p>La Colla Vella ha consolidat el seu lideratge. És la que ha fet més castells de gamma extra i de més varietat (vegeu gràfic), amb els tres reis nets com a conquestes més valuoses: el mític 3 de 9 net (carregat) al capdavant, més el 4 de 9 net que la Vella ha mantingut a ratlla i –atenció!– el 2 de 8 net que ha descarregat en sis ocasions, un rècord sense precedents. I, sobretot, el full de serveis dels rosats presenta ni més ni menys que la millor actuació de la història dels castells, firmada per Santa Úrsula: 4 de 9 net, 3 de 9 net (carregat), 2 de 8 net i pilar de 8. Bestial! Això sí, l’any que ve els d’Albert Martínez hauran de treballar a fons les manilles de cara als castells de 10, l’assignatura <i>pendent</i> i necessària per guanyar el Concurs del 2020.</p>
      <p>Resistència verda</p>
      <p>Els Castellers de Vilafranca no han tingut un exercici senzill. Després de tants anys manant, haver de cedir el ceptre no és fàcil d’assimilar. Tenint en compte el potencial de la <i>marca</i>, als verds els ha faltat més gamma. És cert. Ara bé, són els únics que han fet el “tres amb l’agulla” i, sobretot, que han descarregat el 3 de 10. Va ser per Tots Sants, en la segona millor actuació de l’any, en la qual es van apuntar també un altre colós com el 4 de 9 net (a més de torre de 9 i pilar de 8). Toni Bach deixa un llegat amb cares noves als troncs i potencial per aspirar a recuperar el tron.</p>
      <p>“Diables vermells”</p>
      <p>La Colla Joves ha sabut fixar l’objectiu en funció del seu potencial. Són grans castellers, els “diables vermells” (i vallencs), però no tenen un exèrcit nombrós i tampoc destaquen gaire muntant folres i manilles. Ergo: castells nets. Any irregular i amb poca gamma extra, però amb voluntat fèrria. La llenya del 3 de 9 net per Sant Fèlix va noquejar la Joves, però amb el 2 de 8 net fent d’estilet hi va poder tornar per Santa Úrsula, i, quan tot semblava novament perdut, finalment va carregar el “tres net” (al tercer intent!) i va besar la glòria.</p>
      <p>Minyons, Jove i Mataró</p>
      <p>Els Minyons de Terrassa van carregar el 3 de 10 en l’última diada del calendari. Feia tres anys que no ho aconseguien. Ha estat, però, aquesta l’única aleta seva superior al 2 de 9 i al pilar de 8, dues estructures que els malves han dominat a bastament. Fins a la Mercè, el curs era immaculat i les expectatives, molt altes, però la caiguda del 3 de 9 amb l’agulla va suposar una frenada en sec. La Jove Xiquets de Tarragona ha quedat lluny dels ambiciosos plans fixats. Els tarragonins es van presentar a Sant Fèlix amb els troncs encara tous per a una prova tan exigent i no se’n van sortir (intent de 3 de 10). Ja a contrapeu, tampoc van ressorgir per Santa Tecla. Tot i així, la Jove acaba l’any amb el 4 de 9 amb l’agulla carregat i el 5 de 9 i el pilar de 8 descarregats.</p>
      <p>Plantejada com una campanya de renovació, els Capgrossos es conformaven amb castells de 9 bàsics. Però, només de començar el segon tram, ja van firmar la “tripleta de 9”, fet que va encoratjar els mataronins a apostar per gamma extra per Tots Sants. El pilar de 8 carregat és un premi tan important com merescut.</p>
      <p>Les places han quedat buides de castellers...</p>
    </article>
  </body>
</html>