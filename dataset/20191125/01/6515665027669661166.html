<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3363865/hrvati-pevali-ljubu-alicica-premijera-predstave-ciganin-sam-al-najlepsi"/>
    <meta property="og:site_name" content="kurir.rs"/>
    <meta property="article:published_time" content="2019-11-25T01:23:00+00:00"/>
    <meta property="og:title" content="HRVATI PEVALI LJUBU ALIČIĆA: Premijera predstave Ciganin sam, al’ najlepši"/>
    <meta property="og:description" content="Ovacije od deset minuta: Očekivao sam ovakav prijem u Beogradu. Predstavu smo nazvali po hitu Ciganin sam, al najlepši, ali nismo hteli da pravimo od komada mjuzikl, objasnio je reditelj"/>
  </head>
  <body>
    <article>
      <h6 class="kicker">Premijera HNK POSLE 40 GODINA U NARODNOM POZORIŠTU</h6>
      <h1>HRVATI PEVALI LJUBU ALIČIĆA: Premijera predstave Ciganin sam, al’ najlepši</h1>
      <address>
        <time datetime="2019-11-25T01:23:00+00:00">25 Nov 2019, 01:23</time>
      </address>
      <p>
        <b>Ovacije od deset minuta: Očekivao sam ovakav prijem u Beogradu. Predstavu smo nazvali po hitu „Ciganin sam, al’ najlepši“, ali nismo hteli da pravimo od komada mjuzikl, objasnio je reditelj</b>
      </p>
      <p>Jedna od najcenjenijih hrvatskih reditelja Ivica Buljan doneo je u subotu duh međumurskih ulica i kafanske hitove u Narodno pozorište u Beogradu.</p>
      <p>Nakon gotovo 40 godina, publika je u nacionalnom teatru mogla da pogleda hit predstavu Hrvatskog narodnog kazališta (HNK) iz Zagreba „Ciganin, ali najlepši“. Melodrama o ljubavi između mladog Roma i zrele Hrvatice, sukoba lokalne i romske zajednice i policijska istraga o jednom zagonetnom ubistvu dobila je ovacije i aplauz koji je trajao deset minuta. Vraćali su se glumci nekoliko puta na bis, a publika stajala i vikala: „Bravo“.</p>
      <figure>
        <img src="https://www.kurir.rs/data/images/2019/11/24/22/2064045_-dsc0149_ff.jpg?ver=1574630438"/>
        <figcaption>Beograd mu drugi dom... Glavni ulogu odigrao je Filip Vidović, sin Ivice Vidovića<cite>foto: Vojka Nikčević</cite></figcaption>
      </figure>
      <p>
        <b>Univerzalne teme</b>
      </p>
      <p>- Očekivao sam ovakav prijem u Beogradu. Jedino sam imao strah zbog jezika. Veliki deo predstave se govori na međumurskom dijalektu, ali smo se odlučili da je igramo bez prevoda, jer bi to uništilo ovu neposrednost. Publika je ovde prepoznala teme koje su univerzalne i ne tiču samo Hrvatske, već su aktuelne u celoj Evropi - kaže Buljan za Kurir.</p>
      <figure>
        <img src="https://www.kurir.rs/data/images/2019/11/24/22/2064051_vladimir-sporcic_ff.jpg?ver=1574630403"/>
        <figcaption>Inspiracija... Hit Ljube Aličića završio u predstavi<cite>foto: Vladimir Šporčić</cite></figcaption>
      </figure>
      <p>On ne smatra da je propust što muzika nije više korišćena u predstavi. - Nisam to hteo. Predstavu smo nazvali po hitu Ljube Aličića „Ciganin sam, al’ najlepši“, a muzika je samo propratni efekt radnji i koristi se kao na filmu. Nismo želeli da pravimo mjuzikl - jasan je reditelj.</p>
      <p>Narodno pozorište biće 19. januara gost u Zagrebu, kad će izvesti predstavu „Gospođa ministarka“ sa Radmilom Živković. - Ivana Vujić i ja smo razgovarali i napravili dogovor da je to predstava koja će zanimati i publiku u Zagrebu. Karte su gotovo rasprodate - kaže Buljan.</p>
      <p>Direktor Drame HNK Ivica Buljan režirao je komad inspirisan romanom Kristijana Novaka. Glavnu ulogu Sandokana sjajno je odigrao mladi Filip Vidović, koji je angažman dobio na audiciji.</p>
      <figure>
        <img src="https://www.kurir.rs/data/images/2019/11/24/22/2064047_ciganinalinajlepsi-hnk_ff.jpg?ver=1574630428"/>
        <figcaption>Zabranjena ljubav... Mladi Rom i zrela Hrvatica<cite>foto: Vojka Nikčević</cite></figcaption>
      </figure>
      <p>- Ovo gostovanje i reakcija publike me veoma raduju, jer su moji koreni ovde. Moja mama je iz Beograda. Imam ovde mnogo kolega i prijatelja - rekao je sin poznatih glumaca Ivice Vidovića i Gordane Gadžić.</p>
      <p>
        <b>Sjajni Filip</b>
      </p>
      <p>Filip je u jednoj sceni sjajno otpevao hit „Ciganin sam, al’ najlepši“, a ovacije publike dobili su njegova partnerka Nina Violić, Ksenija Marinković, Krešimir Mikić i Alma Prica. Jedina zamerka ide reditelju, koji nije dovoljno upotrebio sjajnu scenografiju Aleksandra Denića.</p>
      <p>
        <b>Kurir.rs/ Ljubomir Radanov Foto: Vojka Nikčević</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/stars/3164065/romska-svadba-od-3-miliona-evra-pevali-brena-saban-zorica-brunclik-ljuba-alicic-otkrio-sve-tajne-sa-romskih-veselja-jednom-izbio-pokolj-nismo-znali-gde-da-bezimo-nadu-topcagic-terali-da-ljusti-krompir"/>
        <a href="https://www.kurir.rs/stars/3306857/ljuba-alicic-mislio-da-ga-samo-darko-moze-naslediti-samo-budala-moze-da-poveruje-da-im-treba-droga-da-bi-izdrzali-nastupe-lazica-su-povukli-poroci"/>
        <a href="https://www.kurir.rs/stars/3286015/ako-nastavi-da-pije-od-njega-nema-nista-ljuba-alicic-bez-dlake-na-jezikuo-estradi-zvezdama-granda-sasi-popovicu-a-ono-sto-je-rekao-o-darku-lazicu-je-strasno"/>
        <a href="https://www.kurir.rs/stars/rijaliti/3114401/ljuba-alicic-ponudio-20000-evra-samo-da-mu-bratanica-ne-kroci-u-vilu-parova-kuka-i-moli-siguran-da-ce-ime-da-mu-blati"/>
      </related>
    </article>
  </body>
</html>