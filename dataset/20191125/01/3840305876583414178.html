<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/constantin-toma-primar-buzau-psd-resestat-oameni-conducere-307218.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T01:13:11+00:00"/>
    <meta property="og:title" content="Primar social-democrat: PSD trebuie resetat / Au fost promovaţi o mulţime de oameni care nu ar fi trebuit niciodată să ajungă în funcţii de conducere"/>
    <meta property="og:description" content="Constantin Toma, primarul social-democrat din Buzău, a declarat că PSD trebuie resetat în întregime și că una dintre principalele cauze pentru eșecul de la prezidențiale este aceea că partidul a promovat oameni..."/>
  </head>
  <body>
    <article>
      <h1>Primar social-democrat: PSD trebuie resetat / Au fost promovaţi o mulţime de oameni care nu ar fi trebuit niciodată să ajungă în funcţii de conducere</h1>
      <address><time datetime="2019-11-25T01:13:11+00:00">25 Nov 2019, 01:13</time> by <a rel="author">Redacția B1.ro</a></address>
      <p>Constantin Toma, primarul social-democrat din Buzău, a declarat că PSD trebuie resetat în întregime și că una dintre principalele cauze pentru eșecul de la prezidențiale este aceea că partidul a promovat oameni care nu ar fi trebuit niciodată să ajungă în funcţii de conducere.</p>
      <p><i>„După votul de astăzi au fost două veşti bune. Interesul major pentru vot al românilor care au plecat voit sau nevoit din ţară - asta înseamnă că ei vor să revină acasă. Preşedintele trebuie să se ţină de cuvânt şi să creeze toate condiţiile pentru toţi românii. A doua veste bună e că PSD şi-a terminat un ciclu şi trebuie resetat de sus până jos şi de jos până sus. Schimbările trebuie să aibă loc imediat pentru că e inacceptabil ce s-a întâmplat în aceşti 3 ani. Câştigăm cu 46 la sută, schimbăm 3 guverne şi, din nenorocire, au fost promovati o multime de oameni care nu trebuia să ajunga niciodată în functii de conducere”,</i> a declarat Constantin Toma, citat de <a href="https://www.news.ro/politic-intern/primar-psd-psd-trebuie-resetat-de-sus-pana-jos-si-de-jos-pana-sus-au-fost-promovati-o-multime-de-oameni-care-nu-trebuia-sa-ajunga-niciodata-in-functii-de-conducere-1922401424002019112319179569">news.ro.</a></p>
      <p>În schimb, el consideră o veste proastă discursul de după alegeri al lui Klaus Iohannis, care „e în război deschis cu toţi pesediştii”.<br/>Asta deși, în discursul invocat, Iohannis a afirmat că: <i>„Eu nu am un război cu alegătorii PSD, eu am un război cu PSD care încearcă să se cramponeze de putere în judeţe, în comunităţi”.</i></p>
      <p><i>„Primesc această victorie cu bucurie, cu mulțumire, cu modestie și cu încredere în România. Vă promit astăzi, aici, în această seară, că voi fi președintele tuturor românilor, și a celor care m-au votat și a celor care nu m-au votat”</i>, a mai spus candidatul PNL la prezidențiale.</p>
    </article>
  </body>
</html>