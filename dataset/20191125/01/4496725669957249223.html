<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701147-iceta-no-tanca-la-porta-a-un-dialeg-entre-governs.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Iceta no tanca la porta a un diàleg entre governs"/>
    <meta property="og:description" content="Avisa a ERC que no condicioni el diàleg al seu format i dubta que Torra sigui un bon interlocutor com exigeix JxCat"/>
  </head>
  <body>
    <article>
      <h1>Iceta no tanca la porta a un diàleg entre governs</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Redacció</a></address>
      <ul>
        <li>
          <b>Avisa a ERC que no condicioni el diàleg al seu format i dubta que Torra sigui un bon interlocutor com exigeix JxCat</b>
        </li>
      </ul>
      <p>L’endemà de la consulta als socialistes que va donar l’aval al preacord de govern progressista amb Unides Podem i el dia abans que ERC consulti les seves bases, el primer secretari del PSC, Miquel Iceta, va deixar la porta oberta perquè es faci el diàleg per resoldre el conflicte a Catalunya amb “la taula que convingui”, en referència a les exigències dels republicans perquè per canviar la possible negativa a la investidura de Pedro Sánchez les negociacions siguin entre governs. Per al líder socialista català, si es vol diàleg, “trobar el mecanisme per fer-lo possible ha de ser senzill”, tot i que va deixar clar que per a ell ja existeix la comissió bilateral Estat-Generalitat que ho pot fer possible.</p>
      <p>Iceta també va advertir a ERC que qui parla de diàleg “té una certa obligació de no bloquejar” un govern que n’és partidari i, per aquest motiu, la va instar a renunciar a posicions maximalistes d’entrada com ara que es pugui parlar de l’autodeterminació, ja que el debat, va dir, s’acabarà “molt ràpid” perquè la resposta serà “no”. Amb vista a aquesta situació, Iceta va preguntar als republicans si “en benefici d’un objectiu renunciarà als avenços possibles que millorarien la qualitat de vida dels catalans i les perspectives del país”.</p>
      <p>
        <b>No a Torra</b>
      </p>
      <p>El mateix dia que la portaveu de JxCat al Congrés, Laura Borràs, lamentés que el PSOE no truqui al seu partit per negociar i preguntar-se si Sánchez serà capaç de progressar en alguna cosa més que “repressió, regressió de la democràcia, absència de diàleg i no reconeixement dels interlocutors polítics, com és Torra”, el socialista català va qüestionar que el president de la Generalitat, Quim Torra, sigui la persona més adequada per “trencar el gel” de les negociacions. JxCat, si no hi ha canvi, mantindrà la negativa a la investidura de Sánchez no com “un caprici sinó fruit de la realitat que tenim davant”, va dir Borràs.</p>
      <p>D’altra banda, en una nova carta als socis d’Òmnium, el president de l’entitat, Jordi Cuixart, va fer una nova crida al diàleg i demanava la fi de la “repressió”, des de la presó de Lledoners. En la missiva, el president de l’entitat recorda que ell i Jordi Sànchez són els dos únics ciutadans de la Unió Europea per a qui Amnistia Internacional demana l’alliberament immediat i apunta que “la repressió d’un Estat que vulnera la legislació internacional en matèria de drets humans” s’ha acabat convertint en el seu “principal aliat”.</p>
    </article>
  </body>
</html>