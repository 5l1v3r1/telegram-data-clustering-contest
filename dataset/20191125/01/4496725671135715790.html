<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701206-cop-electoral-dels-democrates.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Cop electoral dels demòcrates"/>
    <meta property="og:description" content="Els candidats del moviment a favor de la democràcia arrasen en els comicis als consells de districte Els ciutadans acudeixen en massa a les urnes i la participació assoleix nivells de rècord"/>
  </head>
  <body>
    <article>
      <h1>Cop electoral dels demòcrates</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Redacció</a></address>
      <ul>
        <li>
          <b>Els candidats del moviment a favor de la democràcia arrasen en els comicis als consells de districte</b>
        </li>
        <li>
          <b>Els ciutadans acudeixen en massa a les urnes i la participació assoleix nivells de rècord</b>
        </li>
      </ul>
      <p>Els partits pro democràcia van aconseguir ahir l’objectiu d’obtenir un aval a la seva causa a través de les eleccions als consells de districte, uns comicis que en ocasions anteriors havien despertat un escàs interès entre els ciutadans. Els candidats demòcrates van guanyar 171 dels primers 202 representants en joc, mentre que els candidats proxinesos es van quedar amb només disset, segons els mitjans locals. Tot plegat feia preveure una àmplia victòria del moviment pro democràcia.</p>
      <p>Els bons resultats del moviment ja es flairaven des de l’inici d’una jornada electoral en què els ciutadans van acudir a les urnes de manera massiva. La participació va assolir nivells de rècord en un dia sense incidents remarcables i que el moviment pro democràcia s’havia plantejat com un termòmetre de la seva causa després de gairebé sis mesos de protestes al carrer.</p>
      <p>Més de 2,9 milions de persones van acudir a les urnes, la xifra més alta de la història de Hong Kong en uns comicis, per sobre del rècord dels 2,2 milions en les legislatives del 2016, fet que demostra que la societat està cada vegada més polititzada. El president de la Comissió d’Afers Electorals, Justice Barnabas Fung Wah, va anunciar, ben entrada la matinada (hora local), que el percentatge de participació va ser del 71,2%, molt superior al 47% de les municipals del 2015 i al 58% de les legislatives del 2016.</p>
      <p>Els hongkonguesos van fer llargues cues als centres de votació des d’abans de l’obertura dels col·legis. Dels 7,5 milions d’habitants, 4,1 milions s’havien registrat per votar.</p>
      <p>“Els ciutadans de Hong Kong encara tenim llibertat d’elecció i hem d’expressar què volem”, manifestava l’Alex, un enginyer de 24 anys que ha participat activament en les manifestacions i que pensava votar pel candidat pro democràcia del seu districte, al barri de classe mitjana-alta de South Horizons. Tot i això, no creu que amb les eleccions s’aturin les protestes, “perquè ni el govern ni el Partit Comunista de la Xina”, al qual culpa del rebrot de la violència de les darreres setmanes, “no estan escoltant”.</p>
      <p>La situació s’ha calmat en els darrers dies arran de la crida que va fer el moviment pro democràcia, a través de les xarxes socials, a no donar a la Xina cap pretext per suspendre les eleccions.</p>
      <p>“Temia que el govern pogués tancar els centres de votació per qualsevol disputa. Sempre poden trobar alguna raó per justificar les seves accions injustes”, va assenyalar en Larry, un jove partidari del moviment pro democràcia, de 25 anys, que va votar d’hora al barri de Ko·loon. Per aquest jove, que es va implicar en les protestes, aquests comicis són “l’ocasió” per demostrar que els ciutadans de Hong Kong estan “cada vegada més compromesos políticament”.</p>
      <p>De fet, bona part de l’augment de la participació en les eleccions d’ahir ha estat gràcies a la implicació dels joves. Respecte al 2015, s’han inscrit un milió de nous votants, i 392.600 es van registrar en l’últim any, coincidint amb l’onada de protestes. Més de la meitat dels nous inscrits tenen entre 18 i 20 anys.</p>
      <p>“Hi havia rumors que el bàndol proxinès hi enviaria sicaris per causar problemes si hi havia una gran participació de votants joves”, va remarcar Ken Hung, un dissenyador, de 42 anys, que també va votar a primera hora pel risc que tanquessin les urnes abans d’hora. Al final l’escenari que agitava aquesta por no es va fer realitat en aquesta jornada electoral, en la qual Joshua Wong, un dels líders del moviment pro democràcia més visibles i l’únic candidat vetat, va celebrar, en una piulada a Twitter, la “victòria històrica de l’oposició”. “La comunitat internacional ha d’admetre que, després de gairebé sis mesos [de protestes], l’opinió pública no s’ha girat en contra del moviment”.</p>
      <p>Des del bàndol proxinès, el candidat Samuel Mok Kam Sum, de 29 anys, feia campanya al carrer, al barri de Mid Levels, a pocs metres del col·legi electoral, amb el missatge que aquestes eleccions impliquen “la decisió de donar suport a la violència o a la pau”. Mok és un dels 1.090 candidats que es disputaven 452 llocs de regidor als divuit districtes de Hong Kong.</p>
      <h3>LES XIFRES</h3>
      <p><b>71,2<br/></b><b>per cent<br/></b>dels ciutadans amb dret a sufragi de Hong Kong van votar ahir. En les legislatives del 2016, un 58%.<br/><b>4,1<br/></b><b>milions<br/></b>de persones es van registrar per votar en les eleccions d’ahir. Hong Kong té uns 7,5 milions d’habitants.</p>
      <h3>Rentat de cervell als uigurs</h3>
      <p>Una sèrie de documents obtinguts per la cadena de televisió britànica BBC posen al descobert, per primer cop, el rentat de cervell sistemàtic de centenars de milers de musulmans en una xarxa de camps de presoners d’alta seguretat. La notícia revelada ahir per la BBC contradiu la versió de Pequín, que sosté que els camps a la regió de Xinjiang, a l’oest del país, ofereixen educació i entrenament voluntaris.</p>
      <p>Els documents obtinguts per la cadena demostren que els presos estan tancats en aquests camps, i són adoctrinats pels responsables xinesos i castigats. Es calcula que prop d’un milió de persones, la majoria de la comunitat uigur, de religió musulmana, estan detingudes en aquests camps sense que hi hagi hagut judici. La Xina ha construït els camps de detenció a la regió de Xinjiang durant els últims tres anys destinats a “reeducació voluntària”, segons la seva versió, amb l’objectiu declarat de contrarestar el terrorisme.</p>
    </article>
  </body>
</html>