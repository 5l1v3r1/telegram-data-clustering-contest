<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/egiptos-astinomiki-erevna-sta-grafia-tis-diadiktiakis-efimeridas-mada-masr"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T01:02:00+00:00"/>
    <meta property="og:title" content="Αίγυπτος: Αστυνομική έρευνα στα γραφεία της διαδικτυακής εφημερίδας Mada Masr"/>
    <meta property="og:description" content="Τρεις δημοσιογράφοι της ανεξάρτητης διαδικτυακής εφημερίδας Mada Masr αφέθηκαν ελεύθεροι την Κυριακή, αφού κρατήθηκαν για λίγες ώρες, κατά τη διάρκεια μιας έρευνας στα γραφεία από αστυνομικούς με πολιτικά."/>
  </head>
  <body>
    <article>
      <h1>Αίγυπτος: Αστυνομική έρευνα στα γραφεία της διαδικτυακής εφημερίδας Mada Masr</h1>
      <address>
        <time datetime="2019-11-25T01:02:00+00:00">25 Nov 2019, 01:02</time>
      </address>
      <p>Τρεις δημοσιογράφοι της ανεξάρτητης διαδικτυακής εφημερίδας Mada Masr αφέθηκαν ελεύθεροι την Κυριακή, αφού κρατήθηκαν για λίγες ώρες, κατά τη διάρκεια μιας έρευνας στα γραφεία από αστυνομικούς με πολιτικά.</p>
      <p>Το Σάββατο είχε συλληφθεί άλλος ένας δημοσιογράφος του ίδιου ιστοτόπου, ο Σάντι Ζάλατ, 37 ετών, που επίσης αφέθηκε ελεύθερος την Κυριακή.</p>
      <p>Η Mada Masr είναι γνωστή για τις έρευνές της σχετικά με τη διαφθορά και τα θέματα ασφαλείας στην Αίγυπτο.</p>
      <p>Σύμφωνα με τη διαδικτυακή εφημερίδα, εννέα αστυνομικοί με πολιτικά έκαναν έρευνες στα γραφεία της στο Κάιρο και ανέκριναν τους δημοσιογράφους που ήταν παρόντες, ζητώντας τους να ανοίξουν τους ηλεκτρονικούς υπολογιστές και τα κινητά τηλέφωνά τους. Κατόπιν, τρεις από αυτούς –συμπεριλαμβανομένης της αρχισυντάκτριας Λίνα Ατάλαχ– συνελήφθησαν όμως λίγο αργότερα αφέθηκαν ελεύθεροι.</p>
      <p>Αργά το απόγευμα η Mada Masr ανέφερε μέσω του Twitter ότι οι δημοσιογράφοι πήραν εκ νέου στην κατοχή τους τους υπολογιστές και τα τηλέφωνα που είχαν κατασχέσει οι αστυνομικοί.</p>
      <p>Δημοσιογράφοι του γαλλικού τηλεοπτικού καναλιού France 24 κρατήθηκαν επίσης από τις Αρχές, καθώς πήγαν στα γραφεία για να πάρουν συνέντευξη από την Ατάλαχ σχετικά με τη σύλληψη του Ζάλατ και βρήκαν μπροστά τους τούς αστυνομικούς.</p>
      <p>«Οι αστυνομικοί ήταν ήδη εκεί όταν φτάσαμε εμείς. Ρωτήσαμε γιατί μας κρατούν, αλλά κανείς δεν απάντησε», είπε στο Γαλλικό Πρακτορείο ο Ερίκ ντε Λαβαρέν, ένας από τους Γάλλους δημοσιογράφους. Ο ντε Λαβαρέν βρήκε την ευκαιρία να τηλεφωνήσει στην πρεσβεία της Γαλλίας και να εξηγήσει την κατάσταση. Δύο Γάλλοι διπλωμάτες που πήγαν επίσης στα γραφεία έφυγαν αργότερα μαζί με τους δύο δημοσιογράφους του France 24, χωρίς να τους επιτραπεί να μπουν στα γραφεία.</p>
      <p>Μετά την έρευνα, δύο αλλοδαποί δημοσιογράφοι, ένας Αμερικανός και μια Βρετανίδα που συνεργάζονται με τη Mada Masr, οδηγήθηκαν έξω από το κτήριο. Και αυτοί όμως αφέθηκαν ελεύθεροι.</p>
      <p>Την περασμένη εβδομάδα στον ιστότοπο δημοσιεύτηκε ένα άρθρο που ισχυριζόταν ότι ο γιος του προέδρου Άμπντελ Φάταχ αλ Σίρι, ο Μαχμούντ, που είναι αξιωματικός στις υπηρεσίες πληροφοριών, θα μετατεθεί στη Μόσχα, σε διπλωματική θέση.</p>
    </article>
  </body>
</html>