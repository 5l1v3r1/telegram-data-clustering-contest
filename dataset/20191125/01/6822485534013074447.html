<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T01:30:00+00:00"/>
    <meta property="og:title" content="طرح مسکن کارگران به زودی رونمایی می‌شود"/>
    <meta property="og:description" content=" محمود محمودزاده در گفت‌وگو با ایسنا اظهار کرد: بخشی از طرح اقدام ملی مربوط به تامین مسکن اقشار است. مسکن معلمان روز شنبه به امضای مقامات دو وزارتخانه راه و شهرسازی و آموزش و پرورش رسید. مسکن وزارت دفاع نیز در هفته‌های قبل انجام شد. به زودی نیز برای مسکن کارگران با وزارت تعاون، کار و رفاه اجتماعی، تفاهم‌نامه  امضا می‌کنیم."/>
  </head>
  <body>
    <article>
      <h1>طرح مسکن کارگران به زودی رونمایی می‌شود</h1>
      <address>
        <time datetime="2019-11-25T01:30:00+00:00">25 Nov 2019, 01:30</time>
      </address>
      <p>معاون وزیر راه و شهرسازی با بیان این‌که هر زمان اینترنت در تمام نقاط کشور متصل شود ثبت نام مسکن ملی در سه استان یزد، همدان و چهارمحال و بختیاری را شروع می‌کنیم گفت: طرح ملی مسکن برای کارگران در دست تهیه است که به زودی با وزارت کار در این زمینه تفاهم‌نامه امضا می‌کنیم.</p>
      <p> محمود محمودزاده در گفت‌وگو با ایسنا اظهار کرد: بخشی از طرح اقدام ملی مربوط به تامین مسکن اقشار است. مسکن معلمان روز شنبه به امضای مقامات دو وزارتخانه راه و شهرسازی و آموزش و پرورش رسید. مسکن وزارت دفاع نیز در هفته‌های قبل انجام شد. به زودی نیز برای مسکن کارگران با وزارت تعاون، کار و رفاه اجتماعی، تفاهم‌نامه  امضا می‌کنیم.</p>
      <p>وی افزود: برای  مسکن محرومین که دهک‌های یک تا سه را شامل می‌شوند صحبت‌های جدی با نهادهای حمایتی مثل کمیته امداد، بنیاد مستصعفان و ستاد اجرایی صورت گرفته که در آینده نزدیک عملیاتی خواهد شد.</p>
      <p>معاون مسکن و ساختمان وزیر راه و شهرسازی با بیان این‌که مهم‌ترین مساله در طرح اقدام ملی به مشارکت دستگاه‌ها و منابع مالی آنها مربوط می‌شود گفت: عنوان این طرح، اقدام ملی است، یعنی همه باید کمک کنند تا بخش بیشتری از متقاضیان و واجدین شرایط بتوانند صاحب خانه شوند. بعضی دستگاه‌ها می‌توانند تسهیلات به پرسنل خود بدهند. واقعا هم بسیاری از دستگاه‌ها مثل بنیاد مسکن، بنیاد مستضعفان، ستاد اجرایی فرمان امام (ره) و بانک مسکن بدون این‌که انتفاعی داشته باشند کمک می‌کند تا این کار به نتیجه برسد و بخش بیشتری از متقاضیان را پوشش دهیم.</p>
      <p>محمودزاده درباره مسکن کارکنان دولت که مدتی قبل مطرح شد اظهار کرد: تامین مسکن جمله کارکنان دولت، پیش‌نیازی دارد که باید دستگاه‌های مربوطه اراضی در اختیار خود را به این طرح اختصاص دهد و ما آمادگی داریم برای  پرسنل آنها وارد اقدام شویم ولی تا کنون هیچ دستگاهی به  ما زمین معرفی نکرده است. سازمان برنامه در حال تهیه چارچوب این طرح است اما همان‌طور که گفتم اصل قضیه به اختصاص زمین توسط  دستگاه‌ها مربوط می‌شود.</p>
      <p>
        <b>ادامه ثبت نام مسکن ملی به محض برقراری  اینترنت</b>
      </p>
      <p>معاون وزیر راه و شهرسازی درباره زمان ادامه ثبت  نام طرح اقدام ملی مسکن در استان‌های باقی‌مانده گفت: به محض  این‌که مشکل اتصال اینترنت در  تمام نقاط کشور برطرف شود دو روز را به بحث اطلاع‌رسانی اختصاص می‌دهیم و سپس نام‌نویسی را در در استان‌های یزد، همدان و چهارمحال و بختیاری، آغاز خواهیم کرد. هموطنان از طریق رسانه‌ها پیگیر باشند. با وجود این‌که ما برای نام‌نویسی آمادگی داریم به لحاظ رقابتی که وجود دارد باید فرصت برابر در اختیار تمام هموطنان قرار دهیم تا بتوانند از این طرح استفاده کنند.</p>
      <p>وی تصریح کرد: ثبت نام از متقاضیان طرح اقدام ملی در ۲۳ استان دیگر باقی‌مانده است که تا آخر  آذرماه در تمام استان‌ها انجام می‌شود.</p>
      <p>محمود زاده در پاسخ به این سوال که نام‌نویسی مسکن ملی در تهران چه زمانی خواهد بود گفت: ثبت نام مرحله اول در تمام استان‌ها از جمله استان تهران تا آخر آذرماه به اتمام می‌رسد. اما این‌که در هر مرحله سه استان را معرفی می‌کنیم به این  دلیل است که سامانه دچار مشکل نشود؛ چرا که ظرفیت پذیرش سامانه محدود است.</p>
    </article>
  </body>
</html>