<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/punjab/news/modi-government-gst-failed-to-run-the-system-jakhar-263318"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-25T01:48:55+00:00"/>
    <meta property="og:title" content="मोदी सरकार जी.एस.टी. सिस्टम चलाने में फेल : जाखड़"/>
    <meta property="og:description" content="चंडीगढ़ : पंजाब कांग्रेस कमेटी के प्रधान सुनील जाखड़ ने कहा है कि मोदी सरकार जी.एस.टी. सिस्टम को चलाने के मामले में पूरी तरह फेल हो चुकी है और इसको यह सिस्टम समाप्त करके, राज्यों को दोबारा अपना-अपना टैक्स सिस्टम चलाने की इजाजत देनी चाहिए। ‘दैनिक सवेरा’ से बात करते हुए जाखड़ ने कहा कि केंद्र सरकार चुपचाप तमाशा देख रही है जबकि बहुत से राज्य बड़ी आर्थिक तंगी से जूझ रहे हैं। उन्होंने कहा कि भाजपा और शिअद के नेता पंजाब को मारने पर तुले हुए हैं। ऊपर से मीठी-मीठी हमदर्दी की बातें पंजाब के बारे में करते हैं लेकिन असल में पंजाब को तंग कर रहे हैं।"/>
  </head>
  <body>
    <article>
      <h1>मोदी सरकार जी.एस.टी. सिस्टम चलाने में फेल : जाखड़</h1>
      <address><time datetime="2019-11-25T01:48:55+00:00">25 Nov 2019, 01:48</time> by <a rel="author">navdeep</a></address>
      <p>चंडीगढ़ : पंजाब कांग्रेस कमेटी के प्रधान सुनील जाखड़ ने कहा है कि मोदी सरकार जी.एस.टी. सिस्टम को चलाने के मामले में पूरी तरह फेल हो चुकी है और इसको यह सिस्टम समाप्त करके, राज्यों को दोबारा अपना-अपना टैक्स सिस्टम चलाने की इजाजत देनी चाहिए। ‘दैनिक सवेरा’ से बात करते हुए जाखड़ ने कहा कि केंद्र सरकार चुपचाप तमाशा देख रही है जबकि बहुत से राज्य बड़ी आर्थिक तंगी से जूझ रहे हैं। उन्होंने कहा कि भाजपा और शिअद के नेता पंजाब को मारने पर तुले हुए हैं। ऊपर से मीठी-मीठी हमदर्दी की बातें पंजाब के बारे में करते हैं लेकिन असल में पंजाब को तंग कर रहे हैं।</p>
      <p>केंद्र सरकार पंजाब का 4100 करोड़ रुपए रोके हुए है और यह शिअद के प्रधान सुखबीर सिंह बादल के कहने पर रोका है। ऐसा पंजाब में कांग्रेस सरकार को कमजोर करने के लिए किया जा रहा है। जाखड़ ने कहा कि नॉन बीजेपी सरकारों के साथ केंद्र सरकार शुरू से ही पक्षपात की नीति अपना रही है और उनको आर्थिक तौर पर तथा कई और तरह से तंग करने में कोई कसर नहीं छोड़ती। जाखड़ ने कहा कि सुखबीर बादल और केंद्रीय मंत्री हरसिमरत कौर बादल को दिल्ली में जाकर केंद्र सरकार को पंजाब का पैसा रिलीज करने के लिए कहना चाहिए क्योंकि वह केंद्र सरकार के भाईवाल हैं और इनको पता है कि केंद्र सरकार पंजाब के साथ किस प्रकार का बर्ताव कर रही है। इस समय पंजाब सरकार की आर्थिक हालत बहुत कमजोर है और यह ओवरड्राफ्ट लेकर काम चला रही है। केंद्र सरकार इसका 4100 करोड़ नहीं दे रही। इस कारण पंजाब के खजाने में इस समय 5000 करोड़ रुपए के बिल भुगतान के लिए पड़े हैं। </p>
      <p>जाखड़ ने कहा कि एक तरफ तो केंद्र सरकार को-ऑप्रेटिव फैडरलिस्म की बात करती है और दूसरी तरफ नॉन बीजेपी सरकारों पर आर्थिक शिकंजा कस रही है। जाखड़ ने कहा कि पूर्व प्रधानमंत्री डा. मनमोहन सिंह ने ठीक कहा था कि जिस तेजी से भाजपा जी.एस.टी. लागू कर रही है, यह फेल होगा और इसका खमियाजा राज्यों को भुगतना पड़ेगा। ऐसा अब हो रहा है। जाखड़ ने कहा कि जितनी देर मोदी सरकार जी.एस.टी. को चलाने में पूरी महारत प्राप्त नहीं कर लेती और इसको लागू करने में पूरी तरह समर्थ नहीं हो जाती, तब तक जी.एस.टी. को खत्म करके राज्यों को अपना पुराना टैक्स सिस्टम बहाल करने की इजाजत दे देनी चाहिए। जी.एस.टी. के चलते राज्य सरकारें पूरी तरह केंद्र पर निर्भर हो गई हैं। </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Modi government GST Failed to run the system: Jakhar</p>
    </article>
  </body>
</html>