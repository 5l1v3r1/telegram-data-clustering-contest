<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/8-articles/1700141-ja-no-queda-ni-en-j-r.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Ja no queda ni en J.R"/>
    <meta property="og:description" content="Trucar al mòbil de l'Arseni Corsellas, ara traspassat, feia una mica de respecte perquè et despenjava el telèfon en Burt Lancaster. O en Charlton Heston. O en Ricard Burton. O, és clar, en JR de..."/>
  </head>
  <body>
    <article>
      <h1>Ja no queda ni en J.R</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Xevi Sala</a></address>
      <aside>
        <b>La desaparició d’Arseni Corsellas gira un full gloriós del doblatge</b>
      </aside>
      <p>Trucar al mòbil de l’Arseni Corsellas, ara traspassat, feia una mica de respecte perquè et despenjava el telèfon en Burt Lancaster. O en Charlton Heston. O en Richard Burton. O, és clar, en J.R. de <i>Dallas</i>. Va ser el 2008 per emparaular una de les escasses entrevistes que l’actor de doblatge nascut a Figueres va concedir. En aquest cas per a la revista Presència, des del pis d’un barri popular de Barcelona que ell s’estava reformant sense cap ostentació. I això que aleshores ja era tota una llegenda viva del doblatge en català i castellà, com ell mateix deia mig jubilat però no pas del tot, perquè amb 75 anys encara acceptava algun encàrrec que li feia el pes, com ara posar veu a espots televisius o doblar en Sydney Pollack en la pel·lícula <i>Michael Clayton</i>, que s’acabava d’estrenar. D’aleshores ençà, fins a la seva recent mort, als 86 anys, va continuar mig jubilat, però contundentment recognoscible en tots els treballs en què participava. El darrer, posar per primera i última vegada veu a Clint Eastwood en <i>La mula</i>, cobrint amb dignitat i categoria el buit deixat fa temps per la desaparició d’un altre dels grans dobladors de sempre, en Constantino Romero. En aquella entrevista a Presència, Arseni Corsellas deixava constància d’una manera de fer que els que vam créixer escoltant la seva veu en els programes dobles de cinema dominical trobem cada vegada més a faltar. Abans es doblaven 200 pel·lícules a l’any, ara se’n doblen 2.000, explicava l’entrevistat. Abans es dedicava una setmana de feina prèvia al doblatge per ajustar el diàleg i la traducció. Ara la figura de l’ajustador amb prou feines existeix. Tot ha anat a pitjor. L’última de l’Scorsese, per exemple, ni tan sols s’ha estrenat amb una còpia doblada. És clar que sempre serà millor la versió original però els que no ens hi acabem d’acostumar enyorarem cada vegada més aquells que van marxant. Com l’Arseni Corsellas, un dels millors, amb prou humilitat per abstenir-se de contestar personament la bústia de veu. “Això ho fa per mi la senyoreta de la companyia telefònica”, aclaria sorneguer.</p>
    </article>
  </body>
</html>