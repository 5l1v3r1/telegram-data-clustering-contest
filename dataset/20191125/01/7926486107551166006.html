<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013184/%DA%A9%D8%B4%D9%88%D8%B1%DB%8C-%DA%A9%D9%87-%D9%82%D8%A7%D8%AF%D8%B1-%D8%A8%D9%87-%D8%AD%D9%81%D8%A7%D8%B8%D8%AA-%D8%A7%D8%B2-%D8%B2%D9%86%D8%A7%D9%86-%D9%86%DB%8C%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T01:30:00+00:00"/>
    <meta property="og:title" content="کشوری که قادر به حفاظت از زنان نیست!"/>
    <meta property="og:description" content="برپایه برخی آمارها از آغاز سال جاری میلادی ۱۳۷ زن در فرانسه کشته شده‌اند. سیاستمداران هم از ناکامی در حوزه حفاظت از زنان می‌گویند."/>
  </head>
  <body>
    <article>
      <h1>کشوری که قادر به حفاظت از زنان نیست!</h1>
      <address>
        <time datetime="2019-11-25T01:30:00+00:00">25 Nov 2019, 01:30</time>
      </address>
      <p>
        <i>برپایه برخی آمارها از آغاز سال جاری میلادی ۱۳۷ زن در فرانسه کشته شده‌اند. سیاستمداران هم از ناکامی در حوزه حفاظت از زنان می‌گویند.</i>
      </p>
      <p>به گزارش مشرق، ده‌ها هزار نفر روز گذشته ۲۳ نوامبر در پایتخت فرانسه در اعتراض به خشونت و تبعیض علیه زنان به خیابان‌ها رفتند. در سراسر فرانسه ۳۰ راهپیمایی برگزار شد. شرکت‌کنندگان در راهپیمایی اعتراض‌آمیز از جمله خواستار توجه به آمار بالای قتل زنان شدند.</p>
      <blockquote>بیشتر بخوانید:<br/><a href="https://www.mashreghnews.ir/news/1012786/%D9%88%D8%B6%D8%B9%DB%8C%D8%AA-%D9%82%D8%B1%D9%85%D8%B2-%DA%A9%D8%B4%D8%AA%D8%A7%D8%B1-%D8%B2%D9%86%D8%A7%D9%86-%D8%AF%D8%B1-%D9%81%D8%B1%D8%A7%D9%86%D8%B3%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%87-%D8%AE%D8%B4%D9%88%D9%86%D8%AA-%D8%AC%D9%86%D8%B3%DB%8C-%D8%A8%D8%A7%D9%84%D8%A7">وضعیت قرمز کشتار زنان در فرانسه؛ اعتراضات به خشونت جنسی بالا گرف<br/></a><a href="https://www.mashreghnews.ir/news/1012779/%DA%A9%D9%85%DB%8C%D8%B3%DB%8C%D9%88%D9%86-%D8%AD%D9%82%D9%88%D9%82-%D8%A8%D8%B4%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%AE%D8%A8%D8%B1%D8%AF%D8%A7%D8%AF-%D8%A7%D9%81%D8%B2%D8%A7%DB%8C%D8%B4-%D8%AE%D8%B4%D9%88%D9%86%D8%AA-%D8%B9%D9%84%DB%8C%D9%87-%D8%B2%D9%86%D8%A7%D9%86">کمیسیون حقوق بشر افغانستان خبرداد: افزایش <i>خشونت</i><i>علیه</i><i>زنان</i></a></blockquote>
      <p>در سراسر فرانسه ۱۵۰ هزار نفر به خیابان رفته‌اند. ۷۰ سازمان، حزب، سندیکا و اتحادیه در فرانسه مردم را به شرکت در این اعتراض فراخوانده بودند.</p>
      <p>معترضان که خواستار حفاظت بهتر از زنان در برابر خشونت بودند، پلاکاردها و برگه‌هایی در دست داشتند که بر روی آنها از جمله نوشته شده بود: "سکوت را بشکنید، نه زنان را".</p>
      <p>سازمان‌دهندگان این کارزار اعتراضی پیش از این در شبکه‌های اجتماعی خواستار برخورد سخت‌گرانه‌تر دولت با جنایات علیه زنان شده بودند. در فیسبوک هدف از برپایی این راهپیمایی‌ها وادار ساختن مقامات مسئول برای اتخاذ اقداماتی مناسب عنوان شده بود.</p>
      <p>گروه «همه ما زنان» دولت فرانسه را به کم توجهی به معضل خشونت علیه زنان متهم می‌کند. این گروه خواستار اختصاص سالانه یک میلیارد یورو به تلاش‌ها برای مقابله با خشونت علیه زنان شده است. این در حالی است که آمارهای دولتی نشان می‌دهد که این رقم هم اکنون ۳۶۱.۵ میلیون یورو است.</p>
      <p>بر پایه تحقیقی که خبرگزاری فرانسه انجام داده، از آغاز سال میلادی ۲۰۱۹ تاکنون در این کشور دستکم ۱۱۶ زن به دست شریک زندگی فعلی یا شریک زندگی پیشین کشته شده‌اند. فعالان این حوزه رقم واقعی را بالاتر می‌دانند و از دستکم ۱۳۷ قربانی زن از آغاز امسال تاکنون سخن می‌گویند. در آمار رسمی مربوط به سال گذشته از ۱۲۱ قتل سخن به میان است.</p>
      <p>کارشناسان حاضر در شورای اروپا در هفته‌ای که گذشت فرانسه را متهم به کمبود سرپناه‌های امن برای حفاظت از زنان و قوانین سست و ناکافی در این ارتباط کردند. </p>
      <p>وزیر دادگستری فرانسه هم با تایید ناکامی‌ها در این حوزه گفته است: «سیستم کنونی ما قادر به حفاظت از این زنان نیست.»</p>
      <p>در اوایل ماه ژوئیه(تیرماه) بدنبال انتشار آمار تعداد زنانی که در فرانسه به دست همسران کنونی و یا سابق خود به قتل رسیده‌اند، رئیس جمهوری فرانسه در توئیتی از زنان فرانسوی عذرخواهی کرد.</p>
      <p>«امانوئل مکرون» با انتشار اسامی این زنان در صفحه فیس‌بوک خود نوشت: «خانم‌ها، من از شما عذر می‌خواهم؛ جمهوری فرانسه نتوانست بخوبی از شما محافظت کند.»</p>
      <p>یکی از دلایل پیروزی مکرون در انتخابات ریاست‌جمهوری، وعده «پایان دادن به خشونت علیه زنان» بود اما با رشد شدید خشونت‌های مرگبار علیه زنان، فعالان حقوق زنان خواستار دخالت دولت و پایان دادن به این «قتل عام» شدند.</p>
      <p>تحقیقات اتحادیه اروپا نشان می دهد که فرانسه از بیشتر کشورهای اروپایی بالاترین نرخ خشونت خانگی را دارد.</p>
      <p>در شهر رم، پایتخت ایتالیا نیز هزاران زن با شعار "نه یکی کمتر" به خیابان رفتند. نمایندگان خانه‌های امن زنان و دفاتر مشاوره‌دهنده از شرکت‌کنندگان اصلی در این راهپیمایی اعتراض‌آمیز بودند. بر پایه گزارش رسانه‌ها، در ایتالیا در سال ۲۰۱۹ میلادی تاکنون ۹۴ زن به قتل رسیده‌اند. روز جمعه (۲۲ نوامبر) زنی ۳۰ ساله در پالرمو به دست مردی که مدعی بود عاشق اوست، به قتل رسید.</p>
      <p>منبع: جام نیوز</p>
    </article>
  </body>
</html>