<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743419"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T01:30:00+00:00"/>
    <meta property="og:title" content="&quot;ไมเคิล บลูมเบิร์ก&quot; เริ่มแคมเปญสู้ศึกเลือกตั้งผู้นำสหรัฐ"/>
    <meta property="og:description" content="นายไมเคิล บลูมเบิร์ก เปิดตัวแคมเปญหาเสียงในการเลือกตั้งชิงตำแหน่งตัวแทนพรรคเดโมแครต เพื่อสู้กับประธานาธิบดีโดนัลด์ ทรัมป์ ของพรรครีพับลิกัน ในการเลือกตั้งผู้นำสหรัฐซึ่งจะมีขึ้นในปีหน้า ด้วยสโลแกน 'ฟื้นฟูอเมริกา'"/>
  </head>
  <body>
    <article>
      <h1>"ไมเคิล บลูมเบิร์ก" เริ่มแคมเปญสู้ศึกเลือกตั้งผู้นำสหรัฐ</h1>
      <address>
        <time datetime="2019-11-25T01:30:00+00:00">25 Nov 2019, 01:30</time>
      </address>
      <p>
        <b>นายไมเคิล บลูมเบิร์ก เปิดตัวแคมเปญหาเสียงในการเลือกตั้งชิงตำแหน่งตัวแทนพรรคเดโมแครต เพื่อสู้กับประธานาธิบดีโดนัลด์ ทรัมป์ ของพรรครีพับลิกัน ในการเลือกตั้งผู้นำสหรัฐซึ่งจะมีขึ้นในปีหน้า ด้วยสโลแกน "ฟื้นฟูอเมริกา"</b>
      </p>
      <p>สำนักข่าวต่างประเทศรายงานจากนครนิวยอร์ก ประเทศสหรัฐอเมริกา เมื่อวันที่ 24 พ.ย. ว่านายไมเคิล บลูมเบิร์ก มหาเศรษฐีนักธุรกิจและอดีตนายกเทศมนตรีนครนิวยอร์ก วัย 77 ปี เริ่มแคมเปญหาเสียงเมื่อวันอาทิตย์ ด้วยคำขวัญ "ฟื้นฟูอเมริกา" ซึ่งถือเป็นการประกาศตัวอย่างเป็นทางการ ในการแข่งขันชิงตำแหน่งตัวแทนพรรคเดโมแครตในการเลือกตั้งผู้นำสหรัฐซึ่งจะมีขึ้นในปีหน้า โดยบลูมเบิร์กซึ่งยื่นเอกสารต่อคณะกรรมการการเลือกตั้งแห่งชาติของสหรัฐเมื่อสัปดาห์ที่แล้ว หลังทยอยยื่นใบสมัครรับเลือกตั้งทั้งระดับไพรมารีและคอคัสแล้วหลายรัฐ เพียง 3 เดือนก่อนการลงคะแนนเสียงจะเปิดฉากอย่างเป็นทางการ กล่าวว่าเป้าหมายของเขามีเพียงหนึ่งเดียว คือการเอาชนะประธานาธิบดีโดนัลด์ ทรัมป์ ซึ่งแน่นอนว่าต้องเป็นตัวแทนของพรรครีพับลิกัน เนื่องจากเขา "ยังสงสัย" ว่าผู้เสนอตัวของพรรคเโมแครตอีก 17 คน "จะมีศักยภาพเพียงพอหรือไม่"<br/> </p>
      <figure>
        <iframe data-src="https://twitter.com/MikeBloomberg/status/1198635443132289025?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MikeBloomberg/status/1198620233994526722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ย้อนกลับไปเมื่อช่วงต้นเดือนนี้ บลูมเบิร์กประกาศทุ่มทุนสูงถึง 100 ล้านดอลลาร์สหรัฐ ( ราว 3,020.29 ล้านบาท )  จัดทำโฆษณาออนไลน์ในกลุ่มรัฐที่เป็น "แบตเทิลกราวด์ สเตท" พุ่งเป้าไปที่ผู้นำสหรัฐโดยตรง เรียกเสียงวิจารณ์จากนายเบอร์นี แซนเดอร์ส วุฒิสมาชิกอาวุโสรัฐเวอร์มอนต์ ซึ่งลงสมัครชิงตำแหน่งตัวแทนพรรคเดโมแครตและเป็นหนึ่งในตัวเก็งคว้าการเป็นตัวแทนพรรค ว่า "มหาเศรษฐีไม่ควรใช้ความร่ำรวยอ้างเป็นสิทธิ์ที่จะซื้อการเลือกตั้ง"<br/> </p>
      <figure>
        <iframe data-src="https://twitter.com/BernieSanders/status/1198677861902815233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่กองบรรณาธิการของสำนักข่าวบลูมเบิร์ก ซึ่งบลูมเบิร์กร่วมก่อตั้งเมื่อปี 2533 ออกแถลงการณ์ว่าคณะผู้บริหารมีมติว่านับจากนี้จนกว่าจะผ่านพ้นการเลือกตั้งประธานาธิบดีสหรัฐ จะไม่มีการนำเสนอข่าวและรายงานพิเศษ "ตรวจสอบ" บลูมเบิร์กและผู้สมัครพรรคเดโมแครตทุกคน ยกเว้นการรายงาน "ปกติ" เกี่ยวกับบรรยากาศการหาเสียงและการประชันวิสัยทัศน์ของผู้สมัคร แต่จะรวบรวมรายงานของสำนักข่าวอื่นมาสรุปแล้วนำเสนอในคราวเดียว และจะไม่มีการนำเสนอบทบรรณาธิการที่ไม่มีการลงชื่อผู้เขียน "เพื่อความโปร่งใส".<br/><br/><b>เครดิตภาพ : REUTERS</b></p>
    </article>
  </body>
</html>