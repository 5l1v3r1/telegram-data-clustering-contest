<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/koothuparambhu-firing/836540"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="കൂത്തുപറമ്പ്‌: എങ്ങുമെത്താതെ പോയ നിയമനടപടി"/>
    <meta property="og:description" content="അഞ്ച്‌ യുവാക്കളുടെ രക്തസാക്ഷിത്വത്തിനും എഴുന്നൂറ്റമ്പതോളം ..."/>
  </head>
  <body>
    <article>
      <h1>കൂത്തുപറമ്പ്‌: എങ്ങുമെത്താതെ പോയ നിയമനടപടി</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">വെബ് ഡെസ്‌ക്‌</a></address>
      <p>കണ്ണൂർ&gt; അഞ്ച്‌ യുവാക്കളുടെ രക്തസാക്ഷിത്വത്തിനും എഴുന്നൂറ്റമ്പതോളം പേർക്ക്‌ പരിക്കേൽക്കാനുമിടയാക്കിയ കൂത്തുപറമ്പ്‌ വെടിവയ്‌പ്‌ അനധികൃതവും അന്യായവുമായിരുന്നുവെന്ന്‌ അന്വേഷണം നടത്തിയ എല്ലാ ഏജൻസികളും ഏകസ്വരത്തിൽ വ്യക്തമാക്കിയിട്ടും കുറ്റക്കാരിൽ ഒരാൾപോലും ശിക്ഷിക്കപ്പെട്ടില്ല. സാങ്കേതികത്വങ്ങളുടെ കച്ചിത്തുരുമ്പിൽ പിടിച്ച്‌ പ്രതികൾക്ക്‌ രക്ഷപ്പെടാൻ കഴിഞ്ഞു. നിയമവ്യവസ്ഥയുടെ ദൗർബല്യത്തിലേക്കുകൂടി വിരൽചൂണ്ടുന്നുണ്ട്‌ കൂത്തുപറമ്പ്‌ സംഭവം.</p>
      <p>സംഭവം ആദ്യം അന്വേഷിച്ചത്‌ ജസ്‌റ്റിസ്‌ വി ആർ കൃഷ്‌ണയ്യർ ചെയർമാനായ ഇന്ത്യൻ ജനകീയ മനുഷ്യാവകാശ കമീഷനാണ്‌. ബോംബെ ഹൈക്കോടതി മുൻ ജഡ്‌ജി ജസ്‌റ്റിസ്‌ എച്ച്‌ സുരേഷ്‌, അലഹബാദ്‌ ഹൈക്കോടതി മുൻ ജഡ്‌ജി ജസ്‌റ്റിസ്‌ ഹരിസ്വരൂപ്‌ എന്നിവരുൾപ്പെട്ട ട്രൈബ്യൂണൽ സമഗ്ര അന്വേഷണം നടത്തി പ്രസിദ്ധീകരിച്ച റിപ്പോർട്ട്‌ ഭരണകൂട വ്യാഖ്യാനങ്ങളെല്ലാം തള്ളി.</p>
      <p>സമാധാനപരമായ പ്രതിഷേധമാണ്‌ ഡിവൈഎഫ്‌ഐ നടത്തിയത്‌. പൊലീസ്‌ വെടിവയ്‌പിനുള്ള ഒരു സാഹചര്യവും അവിടെയുണ്ടായിരുന്നില്ല–- ട്രൈബ്യൂണൽ വ്യക്തമാക്കി. വെടിവയ്‌പിനുമുമ്പ്‌ നിയമപ്രകാരം സ്വീകരിക്കേണ്ട മുന്നറിയിപ്പോ, നടപടിക്രമങ്ങളോ ഉണ്ടായില്ല. ‘മനുഷ്യജീവനോട്‌ ഒരാദരവും കാണിക്കാതെ അതിരുകടന്ന വെടിവയ്‌പാണ്‌ നടത്തിയത്‌. വെടിവയ്‌പിന്‌ കാരണക്കാരായ മന്ത്രി എം വി രാഘവൻ, എക്‌സിക്യൂട്ടീവ്‌ മജിസ്‌ട്രേട്ട്‌ ടി ടി ആന്റണി, വെടിവയ്‌പിനു നേതൃത്വം നൽകിയ ഡിവൈഎസ്‌പി ഹക്കിം ബത്തേരി, എഎസ്‌പി രവത ചന്ദ്രശേഖർ, പൊലീസുകാർ എന്നിവരെ പ്രോസിക്യൂട്ട്‌ചെയ്യണം. കൊല്ലപ്പെട്ടവരുടെ കുടുംബങ്ങൾക്കും പരിക്കേറ്റവർക്കും നാശനഷ്ടങ്ങൾ സംഭവിച്ചവർക്കും മതിയായ നഷ്ടപരിഹാരം നൽകണം–- ട്രൈബ്യൂണൽ നിർദേശിച്ചു.</p>
      <p>ജനകീയ മനുഷ്യവകാശ ട്രൈബ്യൂണലിന്റെ കണ്ടെത്തൽ പൂർണമായി ശരിവയ്‌ക്കുന്നതായിരുന്നു ജില്ലാ ജഡ്‌ജി പത്മനാഭൻ നായർ കമീഷന്റെ റിപ്പോർട്ടും. റിപ്പോർട്ടിന്റെ അടിസ്ഥാനത്തിൽ കണ്ണൂർ ഡിഐജി ശേഖരൻ മിനിയോടൻ അന്വേഷണം നടത്തി എം വി രാഘവൻ, ടി ടി ആന്റണി, ഹക്കിം ബത്തേരി എന്നിവരെ കൊലക്കുറ്റം ചുമത്തി അറസ്‌റ്റ്‌ചെയ്‌തു. എഎസ്‌പി രവത ചന്ദ്രശേഖർ, വെടിവയ്‌പിൽ നേരിട്ടു പങ്കെടുത്ത 14 പൊലീസുകാർ എന്നിവർക്കെതിരെയും നടപടിയുണ്ടായി. പിന്നീട്‌ ഹൈക്കോടതി ഇടപെടലിനെ തുടർന്ന്‌ ഐജി അൽഫോൻസ്‌ ലൂയീസ്‌ ഇറയിലിന്റെ നേതൃത്വത്തിൽ വീണ്ടും അന്വേഷണം നടത്തി തലശേരി സെഷൻസ്‌ കോടതിയിൽ കുറ്റപത്രം നൽകി.</p>
      <p>ഒരേ സംഭവത്തിൽ ഒന്നിലേറെ പ്രഥമവിവര റിപ്പോർട്ടുകളുണ്ടെന്ന സാങ്കേതികത്വത്തിന്റെ പേരിൽ കേസ്‌ ഒടുവിൽ ഒന്നും സംഭവിക്കാതെ അവസാനിച്ചു. 2001 ജൂലൈ 12ന്‌ സുപ്രീംകോടതി എഫ്‌ഐആർ റദ്ദാക്കി. രക്തസാക്ഷികളുടെ കുടുംബാംഗങ്ങൾ പിന്നീട്‌ പ്രതികൾക്കെതിരെ സ്വകാര്യ അന്യായം ഫയൽചെയ്‌തെങ്കിലും സാങ്കേതിക നൂലാമാലകൾ അവിടെയും വിലങ്ങുതടിയായി.</p>
      <p>
        <b>സമരനേതാക്കളെ കള്ളക്കേസിൽ കുടുക്കി വേട്ടയാടി</b>
      </p>
      <p>സമാധാനപരമായി സമരം നയിച്ച ഡിവൈഎഫ്‌ഐ നേതാക്കളെ യുഡിഎഫ്‌ സർക്കാർ കള്ളക്കേസിൽ കുടുക്കി വേട്ടയാടി. മന്ത്രി എം വി രാഘവനെ വധിക്കാൻ ശ്രമിച്ചെന്ന പേരിൽ 1994 നവംബർ 25നുതന്നെയാണ്‌ കൂത്തുപറമ്പ്‌ പൊലീസ്‌ ഡിവൈഎഫ്‌ഐ, സിപിഐ എം പ്രവർത്തകരെ കള്ളക്കേസിൽപ്പെടുത്തിയത്‌.</p>
      <p>ഡിവൈഎഫ്‌ഐയുടെ അന്നത്തെ ജില്ലാ സെക്രട്ടറിയും നിലവിൽ സിപിഐ എം കണ്ണൂർ ജില്ലാ സെക്രട്ടറിയറ്റ്‌ അംഗവുമായ എം സുരേന്ദ്രൻ ഒന്നാം പ്രതിയായി. ജില്ലാ സെക്രട്ടറിയറ്റ്‌ അംഗം പനോളി വത്സൻ, കൂത്തുപറമ്പ്‌ ഏരിയാ സെക്രട്ടറി കെ ധനഞ്‌ജയൻ, പിണറായി ഏരിയാ സെക്രട്ടറി കെ ശശിധരൻ, കുത്തുപറമ്പ്‌ മുനിസിപ്പൽ ചെയർമാൻ എം സുകുമാരൻ, എം മോഹനൻ, സി അനിൽകുമാർ എന്നിവരടക്കം 25 പേരെയാണ്‌ പ്രതിയാക്കിയത്‌. വെടിയേറ്റ്‌ ശരീരം തളർന്ന്‌ കിടപ്പിലുള്ള പുതുക്കുടി പുഷ്‌പൻ 14‐ാം പ്രതിയായിരുന്നു. വെടിവയ്‌പിൽ അഞ്ചുപേർ കൊല്ലപ്പെട്ടുവെന്ന വസ്‌തുതപോലും എഫ്‌ഐആറിൽ പരാമർശിച്ചിരുന്നില്ല. 2009 ജൂലൈ 10ന്‌ തലശേരി അസിസ്‌റ്റന്റ്‌ സെഷൻസ്‌ കോടതി മുഴുവൻ പ്രതികളെയും കുറ്റവിമുക്തരാക്കി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/koothuparambhu-firing/836664"/>
        <a href="https://www.deshabhimani.com/editorial/koothuparambhu-firing/836641"/>
        <a href="https://www.deshabhimani.com/articles/koothuparambhu-firing/836639"/>
        <a href="https://www.deshabhimani.com/articles/koothuparambhu-firing/836634"/>
        <a href="https://www.deshabhimani.com/news/kerala/koothuparambhu-firing/836551"/>
        <a href="https://www.deshabhimani.com/news/kerala/koothuparambhu-firing/836545"/>
        <a href="https://www.deshabhimani.com/news/kerala/koothuparambhu-25-years/836531"/>
      </related>
    </article>
  </body>
</html>