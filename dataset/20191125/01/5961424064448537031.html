<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yjc.ir/fa/news/7149446/%D9%85%D8%AA%D8%AD%D8%AF-%D8%B5%D8%AF%D8%B1%D8%A7%D8%B9%D8%B8%D9%85-%D8%A2%D9%84%D9%85%D8%A7%D9%86-%D8%AE%D9%88%D8%A7%D8%B3%D8%AA%D8%A7%D8%B1-%DA%A9%D9%86%D8%A7%D8%B1-%DA%AF%D8%B0%D8%A7%D8%B4%D8%AA%D9%86-%D8%A7%D8%AE%D8%AA%D9%84%D8%A7%D9%81%D8%A7%D8%AA-%D8%A8%D8%A7-%D9%81%D8%B1%D8%A7%D9%86%D8%B3%D9%87-%D8%B4%D8%AF"/>
    <meta property="og:site_name" content="خبرگزاری باشگاه خبرنگاران | آخرین اخبار ایران و جهان | YJC"/>
    <meta property="article:published_time" content="2019-11-25T01:52:00+00:00"/>
    <meta property="og:title" content="متحد صدراعظم آلمان خواستار کنار گذاشتن اختلافات با فرانسه شد"/>
    <meta property="og:description" content="یکی از متحدان صدراعظم آلمان اعلام کرد این کشور و فرانسه باید اختلافات خود را حل و فصل کرده و مشارکت سازنده‌ای را با استفاده از ایده‌های ملموس پیگیری کنند."/>
  </head>
  <body>
    <article>
      <h1>متحد صدراعظم آلمان خواستار کنار گذاشتن اختلافات با فرانسه شد</h1>
      <address>
        <time datetime="2019-11-25T01:52:00+00:00">25 Nov 2019, 01:52</time>
      </address>
      <h3>یکی از متحدان صدراعظم آلمان اعلام کرد این کشور و فرانسه باید اختلافات خود را حل و فصل کرده و مشارکت سازنده‌ای را با استفاده از ایده‌های ملموس پیگیری کنند.</h3>
      <p>به گزارش <a href="https://www.yjc.ir/fa/world">گروه بین الملل باشگاه خبرنگاران جوان</a>، به نقل از خبرگزاری رویترز، یکی از متحدان آنگلا مرکل صدراعظم آلمان اعلام کرد این کشور و فرانسه باید اختلافات خود را حل و فصل و مشارکت سازنده‌ای را با استفاده از ایده‌های ملموس پیگیری کنند.</p>
      <p>این مطلب پس از بروز مناقشه‌ای علنی بین این دو قدرت اتحادیه اروپا بر سر ناتو بیان شد.</p>
      <p>روزنامه نیویورک تایمز فاش کرد آنگلا مرکل، صدر اعظم آلمان در دیدار با امانوئل مکرون، رئیس جمهور فرانسه از اظهارات وی درباره ناتو انتقاد کرده است.</p>
      <p>بر این اساس، پس از آنکه مکرون در مصاحبه با نشریه اکونومیست گفت سازمان پیمان آتلانتیک شمالی (ناتو) دچار مرگ مغزی شده است، واکنش انتقادی سیاستمداران غربی را برانگیخت.</p>
      <p>مرکل در ضیافت هفته گذشته به مناسبت سالگرد فرو ریختن دیوار برلین در جلسه دو نفره با مکرون، از اظهارات وی به شدت انتقاد کرده است.</p>
      <p>مرکل خطاب به مکرون گفت: درک می‌کنم که شما علاقه‌مند به اتخاذ سیاست متفاوتی هستید، اما من نمی‌توانم دائما چشم بر روی اقدامات شما ببندم و بکوشم با نادیده انگاشتن اقدامات شما، با شما دیدار کنم.</p>
      <p>مکرون نیز در پاسخ گفته است: نمی‌توانم وانمود کنم اقدامات ترکیه و آمریکا به عنوان دو عضو اصلی ناتو در سوریه در راستای منافع جمعی ما بوده است.</p>
      <p>مکرون در دیدار با مرکل به شدت از مواضع آمریکا درباره سوریه انتقاد و عملیات ترکیه در شمال سوریه موسوم به چشمه صلح را مغایر با منافع ناتو خوانده بود.</p>
      <p>ینس استولتنبرگ، دبیر کل ناتو نیز پیشتر از اظهارات رئیس جمهور فرانسه انتقاد کرده بود. وی تاکید کرده بود ۸۰ درصد بودجه دفاعی ناتو توسط کشور‌های خارج از اتحادیه اروپا تامین می‌شود و اروپا نمی‌تواند در مسائل نظامی تنها به خود متکی باشد.</p>
      <p>نوربرت روتگن Norbert Roettgen, عضو حزب محافظه کار مرکل موسوم به اتحادیه دموکرات مسیحی و رئیس کمیته امور خارجه پارلمان آلمان، در گفتگو با روزنامه بیلد Bild اعلام کرد موضع صدراعظم را درک می‌کند ولی این‌ها کمکی نمی‌کند، ما باید روابط با فرانسه را به مسیری سازنده بازگردانیم.</p>
      <p>وی در گفتگو با نسخه روز دوشنبه بیلد که بخشی از آن روز یکشنبه منتشر شد، افزود: برای انجام این کار، ما مجبور نیستیم همیشه منتظر پیشنهاد‌های مکرون بمانیم بلکه خودمان باید پیشنهادهایی، یا دست کم یک پیشنهاد، ارائه کنیم.</p>
      <p>وی تاکید کرد: ما می‌توانیم خودمان را از تعمیرکار به راننده ایده‌های آلمان-فرانسه تبدیل کنیم.</p>
      <p>انتهای پیام/</p>
    </article>
  </body>
</html>