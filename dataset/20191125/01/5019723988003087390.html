<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/breaking-news/2019/11/25/maharashtra-crisis-case-condider-today-by-SC.html"/>
    <meta property="og:site_name" content="Manoramanews"/>
    <meta property="article:published_time" content="2019-11-25T01:54:37+00:00"/>
    <meta property="og:title" content="മഹാരാഷ്ട്ര: കണ്ണുകൾ സുപ്രീംകോടതിയിലേക്ക്, വിശ്വാസവോട്ടെടുപ്പിൽ വിശ്വസിച്ച് മഹാസഖ്യം"/>
    <meta property="og:description" content="മഹാരാഷ്ട്ര സര്‍ക്കാര്‍ രൂപീകരണ പ്രതിസന്ധി ഇന്ന് വീണ്ടും സുപ്രീംകോടതിയില്‍. സര്‍ക്കാര്‍ രൂപീകരണത്തിന് ആധാരമായ രേഖകള്‍ കേന്ദ്ര സര്‍ക്കാര്‍ സുപ്രീംകോടതിയില്‍ സമര്‍പ്പിക്കും. ഇതിന്‍റെ അടിസ്ഥാനത്തില്‍ വിശ്വാസ വോട്ടെടുപ്പിന്‍റെ കാര്യത്തില്‍ കോടതി തീരുമാനമെടുക്കും. രാവിലെ 10.30ന് ജസ്റ്റിസ് എന്‍.വി രമണയുടെ. Maharashtra. Maharashtra Government formation. NCP. NCP leaders. Ajit Pawar. Dhananjay Munde. Maharashtra Governor. B S Koshyari. Raj Bhavan. Mumbai. Shiv Sena. Aaditya Thackeray. B S Koshyari."/>
  </head>
  <body>
    <article>
      <h1>മഹാരാഷ്ട്ര: കണ്ണുകൾ സുപ്രീംകോടതിയിലേക്ക്, വിശ്വാസവോട്ടെടുപ്പിൽ വിശ്വസിച്ച് മഹാസഖ്യം</h1>
      <address><time datetime="2019-11-25T01:54:37+00:00">25 Nov 2019, 01:54</time> by <a rel="author">സ്വന്തം ലേഖകൻ</a></address>
      <p>മഹാരാഷ്ട്ര സര്‍ക്കാര്‍ രൂപീകരണ പ്രതിസന്ധി ഇന്ന് വീണ്ടും സുപ്രീംകോടതിയില്‍. സര്‍ക്കാര്‍ രൂപീകരണത്തിന് ആധാരമായ രേഖകള്‍ കേന്ദ്ര സര്‍ക്കാര്‍ സുപ്രീംകോടതിയില്‍ സമര്‍പ്പിക്കും. ഇതിന്‍റെ അടിസ്ഥാനത്തില്‍ വിശ്വാസ വോട്ടെടുപ്പിന്‍റെ കാര്യത്തില്‍ കോടതി തീരുമാനമെടുക്കും. രാവിലെ 10.30ന് ജസ്റ്റിസ് എന്‍.വി രമണയുടെ നേതൃത്വത്തിലുള്ള മൂന്നംഗ ബെഞ്ചാണ് ഹര്‍ജി പരിഗണിക്കുക. </p>
      <p>അപ്രതീക്ഷിത നീക്കങ്ങളിലൂടെ മഹാരാഷ്ട്രയില്‍ ദേവേന്ദ്ര ഫട്നാവിസ് മുഖ്യമന്ത്രിയായും എന്‍.സി.പി നേതാവ് അജിത് പവാര്‍ ഉപമുഖ്യമന്ത്രിയായും സത്യപ്രതിജ്‍ഞ ചെയ്തത് മുതല്‍ ഉയരുന്ന പ്രധാന ചോദ്യമാണ് എന്ത് രേഖകളുടെ അടിസ്ഥാനത്തിലാണ് ഗവര്‍ണര്‍ സര്‍ക്കാര്‍ രൂപീകരിക്കാന്‍ ക്ഷണിച്ചത് എന്നത്. സര്‍ക്കാര്‍ രൂപീകരിക്കാനുള്ള ഭൂരിപക്ഷം അവകാശപ്പെട്ട് ഫട്നാവിസ് നല്‍കിയ കത്തോ, സര്‍ക്കാര്‍ രൂപീകരിക്കാന്‍ ക്ഷണിച്ചുള്ള ഗവര്‍ണറുടെ കത്തോ ഇതുവരെ പൊതുമധ്യത്തില്‍ എത്തിയിട്ടില്ല. </p>
      <p>ഭൂരിപക്ഷം തെളിയിക്കുന്ന കത്ത് ഫട്നാവിസ് നല്‍കിയിട്ടില്ലെന്നതാണ് ശിവ്സേന–എന്‍.സി.പി–കോണ്‍ഗ്രസ് സഖ്യം പറയുന്നത്. ഇന്നലെ കേസ് സുപ്രീംകോടതി അടിയന്തരമായി പരിഗണിച്ചപ്പോഴും സഖ്യത്തിന്‍റെ വാദം പ്രധാനമായും ഇതായിരുന്നു. എന്ത് രേഖകളുടെ അടിസ്ഥാനത്തിലാണ് സര്‍ക്കാര്‍ രൂപീകരണമെന്ന് പരിശോധിച്ച് മാത്രമേ പറയാനാകൂ എന്നായിരുന്നു കേന്ദ്ര സര്‍ക്കാരിന് വേണ്ടി സോളിസിറ്റര്‍ ജനറല്‍ തുഷാര്‍ മേത്ത വാദിച്ചത്. ഈ സാഹചര്യത്തിലാണ് സോളിസിറ്റര്‍ ജനറലിനോട്  രണ്ട് രേഖകളും ഹാജരാക്കാന്‍ ഉത്തരവിട്ടത്. രാവിലെ 10.30ന് കേസ് പരിഗണിക്കുമ്പോള്‍ രേഖകള്‍ സോളസിറ്റര്‍ ജനറല്‍ സമര്‍പ്പിക്കുമെന്നാണ് പ്രതീക്ഷിക്കുന്നത്. </p>
      <p>ഇത് പരിശോധിച്ച് വിശ്വാസ വോട്ടെടുപ്പ് നടത്തുന്ന കാര്യത്തില്‍ കോടതി തീരുമാനമെടുക്കും. ഇന്നോ നാളെയോ വിശ്വാസ വോട്ടെടുപ്പ് നടത്തണമെന്നതാണ് മഹാസഖ്യത്തിന്‍റെ ആവശ്യം. കര്‍ണാടക, ഉത്താരഖണ്ഡ്, ജാര്‍ഖണ്ഡ് സംസ്ഥാനങ്ങളിലെ പ്രതിസന്ധികളില്‍ കോടതി വിശ്വാസ വോട്ടെടുപ്പ് നടത്താന്‍ ഉത്തരവിട്ട കാര്യം ഉന്നയിച്ചായിരിക്കും വാദം. അതേസമയം വിശ്വാസ വോട്ടെടുപ്പിനുള്ള സമയം നിശ്ചയിക്കുന്നത് ഗവര്‍ണറുടെ വിവേചനാധികാരമാണെന്നും കോടതി കൈകടത്തരുതെന്നുമായിരിക്കും ഗവര്‍ണറുടെയും കേന്ദ്ര സര്‍ക്കാരിന്‍റെയും വാദം. </p>
    </article>
  </body>
</html>