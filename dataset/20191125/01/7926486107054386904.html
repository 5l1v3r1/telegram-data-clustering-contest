<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013232/%D8%AC%D9%88%DB%8C%D9%86%D8%AF%DA%AF%D8%A7%D9%86-%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87-%D8%A7%DB%8C-%D8%A8%D8%AE%D9%88%D8%A7%D9%86%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T01:20:00+00:00"/>
    <meta property="og:title" content="جویندگان بنزین سهمیه‌ای بخوانند"/>
    <meta property="og:description" content="طی ۴ ماه اخیر بارها و بارها شرکت ملی پخش فرآورده‌های نفتی ایران از مالکان درخواست کرده است که نسبت به فعال‌سازی کارت سوخت خود اقدام کنند و با کارت جایگاه‌ها بنزین نزنند."/>
  </head>
  <body>
    <article>
      <h1>جویندگان بنزین سهمیه‌ای بخوانند</h1>
      <address>
        <time datetime="2019-11-25T01:20:00+00:00">25 Nov 2019, 01:20</time>
      </address>
      <p>
        <i>طی ۴ ماه اخیر بارها و بارها شرکت ملی پخش فرآورده‌های نفتی ایران از مالکان درخواست کرده است که نسبت به فعال‌سازی کارت سوخت خود اقدام کنند و با کارت جایگاه‌ها بنزین نزنند.</i>
      </p>
      <p>به گزارش مشرق،  ۱۰ روز است که بنزین سهمیه بندی شده، اما هنوز برخی از رانندگان، کارت یا <b>رمز کارت سوخت</b> خود را ندارند. این درحالی است که طی ۴ ماه اخیر بارها و بارها شرکت ملی پخش فرآورده‌های نفتی ایران از مالکان درخواست کرده است که نسبت به فعال‌سازی <b>کارت سوخت</b> خود اقدام کنند و با کارت جایگاه‌ها بنزین نزنند.</p>
      <p>این موضوع باعث شده که تعداد مراجعات به نواحی شرکت ملی پخش فرآورده‌های نفتی، دفاتر پست و پلیس +۱۰ چندین برابر افزایش داشته باشد. اما آن بخش از مراجعات که باید ساماندهی شود تا از ازدحام جمعیت در مراکز بکاهد، مربوط به افرادی است که نمی‌دانند برای رفع مشکل خود باید به کدام نهاد مراجعه کنند.</p>
      <p><b>کجا مراجعه کنیم؟</b><br/>بر اساس اطلاعیه شرکت ملی پخش فرآورده‌های نفتی، رانندگان برای صدور کارت المثنی دفاتر پلیس +۱۰، برای حذف رمز کارت سوخت و صدور رمز جدید نواحی شرکت ملی پخش فرآورده‌های نفتی معرفی شده در سایت این شرکت، برای دریافت کارت سوخت مانده در باجه‌های معطله پست به دفاتر پستی باید مراجعه کنند.</p>
      <p><b>صدور کارت سوخت المثنی</b><br/>درخواست المثنی کارت هوشمندسوخت باید توسط مالکان یا وکیل قانونی متقاضی با در دست داشتن مدارک خودرو و شخص درخواست کننده با مراجعه به دفاتر پلیس +۱۰ انجام شود.</p>
      <p>سخنگوی شرکت ملی پخش فرآورده‌های نفتی می‌گوید: «میزان تقاضا برای کارت‌های المثنی افزایش قابل توجهی داشته است. به‌طوری که پیش از آغاز سهمیه بندی حدود ۴ هزار تا ۵ هزار درخواست در هر روز ثبت می‌شد، اما اکنون این تعداد به ۸۰ هزار تا ۹۰ هزار درخواست در روز نیز رسیده است. این در حالی است که ظرفیت صدور کارت سوخت کشور روزانه ۳۰ هزار کارت است.»</p>
      <p>فاطمه کاهی به خبرنگار ما گفت: «مراجعه کنندگان مدارک خود را با توجه به آنچه در اطلاع رسانی‌های شرکت مربوطه اعلام شده است، در هنگام مراجعه به دفاتر پلیس +۱۰ در دست داشته باشند.» سخنگوی شرکت ملی پخش فرآورده‌های نفتی می‌گوید که حدود ۹۰۰ هزار کارت سوخت در حال صدور است. نکته مهم آنکه برای خودروهای با پلاک قدیمی کارت المثنی صادر نمی‌شود. همچنین کسانی که در سایت دولت همراه ثبت نام کرده‌اند، نیازی به ارائه درخواست المثنی ندارند. کارت سوخت این اشخاص از طریق اداره پست به آدرسی که اعلام کرده‌اند ارسال می‌شود.</p>
      <p><b>حذف رمز کارت‌ها و دریافت رمز جدید</b><br/>برخی از رانندگان بتازگی در حال استفاده از کارت سوخت‌های قدیمی خود هستند و رمز خود را فراموش کرده‌اند. بعضی هم در زمان امتحان رمز خود با وارد کردن بیش از حد مجاز رموز نامعتبر، کارت سوختشان قفل می‌شود. این افراد و موارد مشابه باید با مدارک مالکیت خودرو و مشخصات هویتی برای حذف رمز کارت هوشمندسوخت خود و صدور رمز جدید به نواحی شرکت ملی پخش فرآورده‌های نفتی مراجعه کنند. البته در صورتی که پشت کارت سوخت به نام مالک وسیله نقلیه نباشد، باید برگه استعلام کارت سوخت از پلیس +۱۰ گرفته شود.</p>
      <p>پیشنهاد شرکت ملی پخش فرآورده‌های نفتی ایران این است که این افراد ابتدا با درج چهاررقم شماره ملی کسی که کارت سوخت به نام اوصادر شده است به عنوان پیش فرض اقدام کنند، در غیر اینصورت و عدم پذیرش رمز پیش فرض، با مراجعه به یکی از نواحی شرکت ملی پخش فرآورده‌های نفتی رمز قدیمی را حذف کنند.</p>
      <p>مورد دیگر پیغام (تاریخ ۱/۱۰/۹۳) در هنگام قراردادن کارت هوشمند سوخت در تلمبه جایگاه است. در این خصوص هم باید مالک خودرو به یکی از نواحی شرکت ملی پخش فرآورده‌های نفتی مراجعه و اقدام به حذف آن کند.</p>
      <p>برای افرادی که بتازگی کارت سوخت گرفته‌اند نیز چهار رقم آخر کد ملی، تا پایان آذر ماه به عنوان پیش فرض رمز کارت سوخت معتبر است.</p>
      <p><b>چه وقت به دفاتر پست برویم؟</b><br/>مراجعه به دفاتر پست باید زمانی انجام شود که درخواست صدور کارت‌المثنی داده شده، اما هنوز کارت به دست درخواست کننده نرسیده و مالک خودرو می‌داند که این اتفاق به دلیل تغییر آدرس محل سکونت وی رخ داده است. پیش از مراجعه، مالک خودرو باید در سامانه شرکت ملی پست محل دقیق آن را جست‌وجو و سپس به باجه معطله دفاتر پستی منتخب سطح شهر مراجعه کند. برای دسترسی سریع به کارت‌های سوخت، در صورت داشتن کدرهگیری ۲۰ رقمی باید به سامانه رهگیری مرسولات به آدرس newtracking.post.ir مراجعه شود. اما در صورت نداشتن کدرهگیری می‌توان کارت سوخت را در سامانه رهگیری مرسولات سازمانی جست‌وجو کرد که آدرس این سامانه http://najatracking.post.ir است و شهروندان می‌توانند با داشتن شماره VIN کارت خودرو، نسبت به پیگیری کارت سوخت خود اقدام کنند.</p>
      <p>با وجود آنچه گفته شد، مالکان خودروهای شخصی و موتورسیکلت‌ها نگران سهمیه بنزین خود نباشند. سهمیه هر ماه تا ۶ ماه قابل استفاده است. اما در صورت داشتن هرگونه سؤال، پیشنهاد یا انتقاد پیرامون سامانه هوشمند سوخت می‌توان با مرکز تماس شرکت ملی پخش فرآورده‌های نفتی ایران با شماره ۰۹۶۲۷ تماس گرفت. فقط مراقب باشید که افراد سودجو با هدف دستیابی به اطلاعات شخصی و کارت بانکی و کلاهبرداری و سوء‌استفاده‌های احتمالی اقدام به ایجاد سایت‌های غیرمجاز کرده‌اند و نباید اطلاعات خود را در هر سایتی وارد کنید.</p>
      <p>
        <b>نکته</b>
      </p>
      <p>
        <b>مدارک هویتی مالک برای درخواست المثنی کارت هوشمند سوخت:</b>
      </p>
      <p>۱. اشخاص حقیقی: یکی از مدارک شناسایی معتبر مالک وسیله نقلیه شامل اصل شناسنامه یا کارت ملی هوشمند یا گذرنامه.<br/>۲. اشخاص حقوقی:<br/>۱-۲ معرفی‌نامه رسمی از سازمان یا شرکت مربوطه با امضاء و مهر مجاز به همراه اصل شناسنامه یا کارت ملی هوشمند یا گذرنامه نماینده. ۲-۲ دارندگان وکالتنامه معتبر قانونی از مالک می‌توانند با ارائه مدارک شناسایی معتبر شامل اصل شناسنامه یا کارت ملی هوشمند یا گذرنامه نسبت به اخذ خدمات مورد نیاز اقدام کنند. ۳-۲ خودروهای لیزینگی (خودروهای اجاره به شرط تملیک) اسناد و مدارک در اختیار استفاده کننده خودرو شامل کارت خودرو ملاک عمل است.<br/>۳. مدارک شناسایی وسیله نقلیه: کارت شناسایی خودرو یا شناسنامه مالکیت وسیله نقلیه یا بنچاق محضری به همراه بیمه نامه شخص ثالث معتبر.<br/>۴. تکمیل فرم تعهدنامه در دفاتر پلیس +۱۰،<br/>۵. واریز فقط مبلغ ۱۰۰۰۰۰ریال (ده هزار تومان) در پایانه­‌های pos بانک ملت مستقر در دفاتر پلیس+۱۰،<br/>۶. اخذ رسید ثبت درخواست کارت هوشمند سوخت المثنی از کاربر</p>
      <p>
        <b>مدارک هویتی لازم برای حذف رمز کارت هوشمند سوخت:</b>
      </p>
      <p>در خصوص حذف رمز کارت هوشمند سوخت حضور مالک وسیله نقلیه جهت حذف رمز کارت الزامی بوده و در صورت درخواست توسط شخص دیگر با ارائه وکالتنامه محضری یا برگه انحصار وراثت حذف رمز کارت سوخت امکانپذیر است.<br/>۱. اشخاص حقیقی: یکی از مدارک شناسایی مالک وسیله نقلیه (شناسنامه، کارت ملی، گذرنامه)<br/>۲. اشخاص حقوقی: معرفی‌نامه رسمی سازمان مربوطه با درج شماره ملی به همراه کارت ملی نماینده معرفی شده.<br/>۳. مدارک شناسایی وسیله نقلیه: کارت شناسایی خودرو یا شناسنامه مالکیت وسیله نقلیه<br/>۴. تکمیل فرم درخواست رمز گشایی<br/>۵. در دست داشتن اصل کارت هوشمند سوخت جهت حذف رمز کارت هوشمند سوخت الزامی است. (دارای فیزیک سالم بدون چسب خوردگی و شکستگی و...)</p>
      <p>منبع: روزنامه ایران</p>
    </article>
  </body>
</html>