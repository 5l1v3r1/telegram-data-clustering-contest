<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701135-nou-sistema-per-alertar-de-violencia-masclista.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Nou sistema per alertar de violència masclista"/>
    <meta property="og:description" content="Cornellà de Llobregat inclou la funció a l'aplicació de seguretat ciutadana"/>
  </head>
  <body>
    <article>
      <h1>Nou sistema per alertar de violència masclista</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Redacció</a></address>
      <ul>
        <li>
          <b>Cornellà de Llobregat inclou la funció a l’aplicació de seguretat ciutadana</b>
        </li>
      </ul>
      <p>Cornella de Llobregat és l’últim de tretze municipis que ha incorporat de manera cooperativa, a l’aplicació mòbil de seguretat ciutadana, l’alerta per a casos de violència masclista. El funcionament és senzill i permet actuar de manera immediata els cossos de seguretat.</p>
      <p>A través d’una aplicació mòbil, les dones que pateixin violència masclista podran avisar prement només un botó del mòbil, sense necessitat d’obrir l’aplicació ni de desbloquejar el telèfon. Aquest gest permet l’Ajuntament i els cossos de seguretat tenir el telèfon geolocalitzat i actuar de manera ràpida.</p>
      <p>Hi ha dos nivells d’alerta, un primer per a dones que pateixin violència masclista i que tinguin una ordre d’allunyament de les seves parelles o exparelles, i un segon nivell dirigit a dones que se sentin amenaçades en qualsevol altre context.</p>
      <p>La funció d’alerta de l’aplicació de seguretat ciutadana municipal està en període de proves des de principis d’any i durant aquests mesos ja hi ha hagut una quarantena de dones que l’han fet servir, tot i que només en un dels casos es va poder detenir de forma ràpida l’agressor.</p>
      <p>Cornellà ha sumat el nou sistema d’avís a l’aplicació mòbil de seguretat ciutadana que ja fa anys que tè en marxa, i que en un primer moment es va utilitzar per trobar persones desaparegudes.</p>
    </article>
  </body>
</html>