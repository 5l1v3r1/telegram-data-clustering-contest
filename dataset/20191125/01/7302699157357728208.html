<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/motoring/detail/9620000112694"/>
    <meta property="og:site_name" content="MGR Online"/>
    <meta property="article:published_time" content="2019-11-25T01:14:00+00:00"/>
    <meta property="og:title" content="เบนซ์ ขู่ พับแผน EV ติงรัฐล่าช้า เลื่อน EQC ไร้กำหนด"/>
    <meta property="og:description" content="เมอร์เซเดส-เบนซ์ จ่อถอดใจ พับแผนการลงทุน ประกอบรถยนต์ไฟฟ้าในประเทศไทย อนุมัตินำเข้าน้อยเกินไปไม่กี่สิบคัน ทำให้ต้องเลื่อนแผนทำตลาด EQC ไม่มีกำหนด"/>
  </head>
  <body>
    <article>
      <h1>เบนซ์ ขู่ พับแผน EV ติงรัฐล่าช้า เลื่อน EQC ไร้กำหนด</h1>
      <address><time datetime="2019-11-25T01:14:00+00:00">25 Nov 2019, 01:14</time> by <a rel="author">ผู้จัดการออนไลน์</a></address>
      <p>เมอร์เซเดส-เบนซ์ จ่อถอดใจ พับแผนการลงทุน ประกอบรถยนต์ไฟฟ้าในประเทศไทย ย้ายฐานไปลงที่จีนแทน เหตุภาครัฐไทยพิจารณาล่าช้า และให้นำเข้ารถทำตลาดน้อยเกินไป ไม่เพียงพอต่อการทำธุรกิจได้ ร้องขอ 300-500 คัน แต่อนุมัติเพียงไม่กี่สิบคัน ระบุเลื่อนแผนทำตลาดรถยนต์ไฟฟ้ารุ่นแรก EQC ออกไปอย่างไม่มีกำหนด</p>
      <figure>
        <img src="https://mpics.mgronline.com/pics/Images/562000011658201.JPEG"/>
        <figcaption>โรลันด์ โฟลเกอร์ ประธานบริหาร บริษัท เมอร์เซเดส-เบนซ์ (ประเทศไทย) จำกัด</figcaption>
      </figure>
      <p>นายโรลันด์ โฟลเกอร์ ประธานบริหาร บริษัท เมอร์เซเดส-เบนซ์ (ประเทศไทย) จำกัด กล่าวว่า หลังจากบริษัทฯ ได้ยื่นแผนขอสนับสนุนการลงทุนกับ บีโอไอ ไปเป็นที่เรียบร้อยแล้ว และอยู่ระหว่างการพิจารณา ซึ่งในการเจรจารายละเอียดเงื่อนไขต่างๆ นั้นเป็นไปด้วยความเรียบร้อย ยกเว้นในเรื่องของจำนวนรถยนต์ไฟฟ้าที่อนุมัติให้บริษัทฯ นำเข้ามาจำหน่าย ซึ่งรัฐระบุให้จำนวนที่น้อยเกินไป <br/>ภาครัฐอนุญาตให้นำรถยนต์ไฟฟ้าเข้ามาโดยปลอดภาษีอากรนำเข้า (80%) ในช่วงแรกก่อนที่โรงงานจะแล้วเสร็จเป็นจำนวน ไม่ถึงร้อยคัน แต่ในแง่ของการทำธุรกิจแล้ว ไม่สามารถนำเข้าในจำนวนที่น้อยเช่นนั้นได้ เนื่องจากจะไม่คุ้มค่าการลงทุน ซึ่งทางเมอร์เซเดส-เบนซ์ลงทุนเป็นมูลค่านับพันล้านบาท เพื่อประกอบรถยนต์ไฟฟ้าในประเทศไทย</p>
      <figure>
        <img src="https://mpics.mgronline.com/pics/Images/562000011658202.JPEG"/>
        <figcaption>Mercedes-Benz EQC</figcaption>
      </figure>
      <p>“เราต้องการนำเข้ารถยนต์ไฟฟ้าราว 300-500 คัน เพื่อเพียงพอต่อการดำเนินธุรกิจ และตอบสนองความต้องการใช้รถยนต์ไฟฟ้าของลูกค้าชาวไทย ซึ่งประเทศไทยเป็นหนึ่งในประเทศที่มีอัตราการใช้รถยนต์ไฟฟ้าสูงมากโดยเฉพาะรถยนต์แบบปลั้กอินไฮบริด PHEV ซึ่งบริษัทฯแม่เองให้ความสำคัญจึงอนุมัติเงินลงทุนมาให้” นายโรลันด์กล่าว</p>
      <figure>
        <img src="https://mpics.mgronline.com/pics/Images/562000011658203.JPEG"/>
      </figure>
      <p>ทั้งนี้ หากภาครัฐยังคงดึงเรื่องไว้ ไม่รีบพิจารณาตามความเหมาะสมและเป็นไปได้ในเชิงธุรกิจ บริษัทฯ จึงจำเป็นต้องเลื่อนแผนการทำตลาดรถยนต์ไฟฟ้า รุ่น อีคิวซี ออกไปอย่างไม่มีกำหนด จากเดิมที่เคยประกาศเอาไว้ว่าจะทำตลาดได้ทันในปีนี้<br/>นายโรลันด์ กล่าวเพิ่มเติมว่า เมื่อเทียบกับรถไฟฟ้าจากประเทศจีน ที่นำเข้ามาทำตลาดได้โดยได้รรับสิทธิประโยชน์ยกเว้นภาษีนำเข้า แต่ไม่จำเป็นต้องลงทุนประกอบในประเทศไทย ดังนั้นจึงอยากให้ภาครัฐทบทวนมาตรการส่งเสริมการลงทุนให้มีความยุติธรรมกับผู้ลงทุนในประเทศไทยด้วย</p>
      <figure>
        <img src="https://mpics.mgronline.com/pics/Images/562000011658204.JPEG"/>
      </figure>
      <p>“หากบริษัทฯ แม่ ถามกลับมาว่า ทำไมแผนการลงทุนในไทยจึงล่าช้า และเราตอบไปตามความเป็นจริง บริษัทฯ แม่ อาจจะพิจารณา ยกเลิกแผนการลงทุนในไทย แล้วย้ายไปลงทุนในจีนแทน จากนั้นส่งรถกลับมาขายในประเทศไทยได้ โดยไม่ต้องเสียภาษีอากรนำเข้า ซึ่งหากเป็นแบบนี้ ประเทศไทยจะเสียโอกาสอย่างมาก”</p>
      <related>
        <h4>แกลเลอรี</h4>
        <a href="https://mgronline.com/motoring/photo-gallery/9620000112694"/>
      </related>
    </article>
  </body>
</html>