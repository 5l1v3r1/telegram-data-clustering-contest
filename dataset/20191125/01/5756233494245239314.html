<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623255/%D9%85%D8%AD%D8%A7%DA%A9%D9%85%D9%87-%D8%B1%D8%A7%D9%86%D9%86%D8%AF%D9%87-%D9%BE%D8%B1%D8%A7%DB%8C%D8%AF-%D8%A8%D9%87-%D8%AC%D8%B1%D9%85-%D8%A2%D8%B2%D8%A7%D8%B1-%D8%B2%D9%86%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T01:55:00+00:00"/>
    <meta property="og:title" content="محاکمه راننده پراید به جرم آزار زنان"/>
    <meta property="og:description" content="مرد جوان که به بهانه مسافربری دو زن را مورد آزار و اذیت قرار داده بود صبح دیروز در دادگاه کیفری محاکمه شد."/>
  </head>
  <body>
    <article>
      <h1>محاکمه راننده پراید به جرم آزار زنان</h1>
      <address>
        <time datetime="2019-11-25T01:55:00+00:00">25 Nov 2019, 01:55</time>
      </address>
      <p>
        <i>مرد جوان که به بهانه مسافربری دو زن را مورد آزار و اذیت قرار داده بود صبح دیروز در دادگاه کیفری محاکمه شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>چند ماه قبل زن جوانی با مراجعه به پلیس ورامین از راننده یک پراید شکایت کرد و گفت: من صاحب یک مزون هستم شب وقتی می‌خواستم به خانه‌ام برگردم سوار یک خودروی پراید شدم اما بین راه راننده ناگهان مسیرش را به سمت جاده‌ای در حاشیه شهر تغییر داد وقتی به او اعتراض کردم خودرو را در محلی خلوت نگه داشت و با تهدید و ضرب و جرح مرا مورد آزار و اذیت قرار داد بعد هم پول‌ها و طلاهایم را سرقت کرد و مرا نیز همانجا از خودرو بیرون انداخت.</p>
      <p>در حالی که کارآگاهان ردیابی‌های خود را برای شناسایی راننده پراید آغاز کرده بودند زن جوان دیگری نیز با شکایتی مشابه به پلیس مراجعه کرد. این زن که کارمند بود با همان شیوه از سوی همان راننده پراید مورد آزار و اذیت قرار گرفته و پول و طلاهایش نیز به سرقت رفته بود.</p>
      <figure>
        <img src="https://aftabnews.ir/files/fa/news/1398/9/4/363300_237.jpg"/>
      </figure>
      <p>بدین ترتیب مأموران پلیس به محلی که راننده مسافرانش را سوار کرده بود رفته و با استفاده از تصاویر دوربین‌های مداربسته خیابان موفق به شناسایی خودرو و راننده شدند. با همین سرنخ چند روز بعد متهم که مردی 40 ساله بود دستگیر شد. شاکی‌ها نیز با مشاهده وی بلافاصله او را شناسایی کردند.</p>
      <p>صبح دیروز این متهم با انتقال به شعبه 11 دادگاه کیفری پای میز محاکمه ایستاد و در دفاع از خود گفت: من این دو زن را نربودم بلکه آنها خودشان با من دوست شده و ارتباط برقرار کردند.</p>
      <p>این در حالی بود که هر دو زن با انکار این مطلب مدعی شدند وی آنها را ربوده و به زور مورد آزار و اذیت قرار داده است.</p>
      <p>در ادامه قاضی از متهم خواست واقعیت را بیان کند. این بار وی گفت: مدتی قبل همسرم از من طلاق گرفت در این مدت خیلی از نظر عاطفی تحت فشار بودم به همین خاطر تصمیم گرفتم با سوار کردن زن‌ها و آزار آنها مشکلم را رفع کنم. بعد هم پول و طلاهایشان را می‌دزدیدم.</p>
      <p>با اعترافات متهم قضات برای صدور حکم وارد شور شدند.</p>
    </article>
  </body>
</html>