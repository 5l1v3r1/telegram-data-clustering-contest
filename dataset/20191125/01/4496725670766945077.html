<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/8-articles/1701234-democracia-dialeg-confianca.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Democràcia? Diàleg? Confiança?"/>
    <meta property="og:description" content="Lo Fesol, un individu del meu poble, al Baix Camp, on el renom de la casa encara és viu, podria ser, per com actuava, el prototipus de l'home pinxo i fanfarró, mig cacic, mig mà dreta i mig company..."/>
  </head>
  <body>
    <article>
      <h1>Democràcia? Diàleg? Confiança?</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Fina Anglès Soronellas</a></address>
      <p>Lo Fesol, un individu del meu poble, al Baix Camp, on el renom de la casa encara és viu, podria ser, per com actuava, el prototipus de l’home pinxo i fanfarró, mig cacic, mig mà dreta i mig company d’algun amo, propi del segle XIX. Comprador d’avellanes i propietari de terres i de cases en abundor, la memòria oral, encara a començament del segle XXI, el recordava senyorejant pertot dalt de cavall i sempre al servei de perpetuar el poder local.</p>
      <p>Hom explicava que en unes eleccions després de les guerres carlines, en ser dipositat l’últim vot, es tragué capa i pistola i posant-les damunt l’urna que agafà sota el braç, avisà: «Qui vulgui sapiguer el resultat, que vingui a casa!</p>
      <p>Si els en parlo és perquè últimament m’ha vingut sovint al cap, quan una vegada i una altra, sents parlar algun mig pròcer o sents a dir meravelles de la democràcia espanyola descrita com si fos flors, violes i romaní i en canvi, una vegada i una altra, et sembla que ets més al segle XIX, com el Fesol, que avui en dia.</p>
      <p>Certament, això d’agafar urnes amb una capa no es dona -si ho digués faltaria a la veritat- però són tantes i tan variades les accions que coneixem contra el procés per la independència i tan preocupants els resultats de les eleccions del deu de novembre -especialment, però no només, per la tercera força al Congreso- que sembla que de Fesols de cos i ànima encara n’hi ha tants que, fins i tot banalitzant-ho, podem concloure allò que succeeix per la ingesta de molts llegums: tot esdevé irrespirable.</p>
      <p>Tanmateix, sembla que es dona una finestra d’oportunitat i serà qüestió de provar d’obrir-la, sobretot per veure, encara que sigui amb l’ai al cor, si es renova l’aire i hi fructifica l’única llavor plausible en democràcia, democràcia: el diàleg franc i sense apriorismes. Per tant, haurem de confiar que fent-lo amb la vivor d’una mostela, com és d’esperar, fructifiqui d’alguna manera i no es quedi en sangtraït.</p>
    </article>
  </body>
</html>