<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prodemokraticky-tabor-ziskal-ve-volbach-v-hongkongu-vetsinu/1824841?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T01:14:00+00:00"/>
    <meta property="og:title" content="Prodemokratický tábor získal ve volbách v Hongkongu většinu"/>
    <meta property="og:description" content="Hongkong - Kandidáti prodemokratických stran jasně zvítězili v nedělních místních volbách v Hongkongu. Podle předběžných výsledků, o nichž informoval zpravodajský server BBC News, získali společně s nezávislými kandidáty 392 ze 452 přímo volených křesel. Ovládli tak 17 z 18 místních rad, které byly dosud pod kontrolou propekingských politiků. Místní rady sice nemají příliš reálné moci, víkendové volby byly ale po pětiměsíčních masových protivládních protestech považovány za neoficiální referendum o vládě hongkongské správkyně Carrie Lamové a prodemokratických reformách, které prosazují demonstranti."/>
  </head>
  <body>
    <article>
      <h1>Prodemokratický tábor získal ve volbách v Hongkongu většinu</h1>
      <address><time datetime="2019-11-25T01:14:00+00:00">25 Nov 2019, 01:14</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Kandidáti prodemokratických stran jasně zvítězili v nedělních místních volbách v Hongkongu. Podle předběžných výsledků, o nichž informoval zpravodajský server BBC News, získali společně s nezávislými kandidáty 392 ze 452 přímo volených křesel. Ovládli tak 17 z 18 místních rad, které byly dosud pod kontrolou propekingských politiků. Místní rady sice nemají příliš reálné moci, víkendové volby byly ale po pětiměsíčních masových protivládních protestech považovány za neoficiální referendum o vládě hongkongské správkyně Carrie Lamové a prodemokratických reformách, které prosazují demonstranti.</p>
      <p>Lamová řekla, že názoru veřejnosti bude pokorně naslouchat. Čínská centrální vláda nicméně dnes zdůraznila, že navzdory vítězství opozice v místních volbách bude Lamovou nadále pevně podporovat. Šéf čínské diplomacie Wang I přitom zdůraznil, že Hongkong je součástí Číny, bez ohledu na to, co se na tomto autonomním území v současnosti děje.</p>
      <p>"Zvítězili jsme díky protestům, které udělaly z místních voleb referendum," uvedl prodemokratický aktivista Jimmy Sham, který získal jeden z mandátů. Volby také měly ukázat, jak silnou podporu mají aktivisté mezi většinovým obyvatelstvem. Již v noci na dnešek začali lidé před volebními místnostmi oslavovat vítězství prodemokratického tábora. Dnes v poledne se slavilo i v obchodním centru města. Lidé otvírali šampaňské a nabízeli přípitek kolemjdoucím.</p>
      <p>Podle BBC by měli prodemokratičtí kandidáti obsadit 347 ze 452 křesel v místních radách, nezávislí uchazeči 45 a propekingští kandidáti 60 křesel. BBC zároveň podotýká, že řada nezávislých kandidátů prodemokratické strany podporuje. "Je to v každém ohledu historická událost. V době, kdy se město mění z poloautonomního v poloautoritářské, jsme zareagovali a ukázali demokracii v akci," napsal na twitteru jeden z nejvýznamnějších vůdců prodemokratického hnutí Joshua Wong, který byl volební komisí jako kandidát z hlasování vyřazen. Bývalá britská kolonie Hongkong se pod čínskou správu vrátila v roce 1997 a v současnosti je spravována podle principu jedna země, dva systémy. Ten má oblasti zaručovat demokratické zřízení a autonomní výsady. Kritici ale tvrdí, že Čína tyto svobody postupně omezuje, což Peking popírá.</p>
      <p>Nejsilnější z propekingských stran ztratila 155 ze svých dosavadních 182 křesel. O mandát přišel mimo jiné i Junius Ho, kterého počátkem tohoto měsíce pobodal na ulici útočník s nožem. Aktivisté Hoa obviňují, že pomáhal zorganizovat útoky na demonstranty. Správkyně Lamová uvedla, že vláda výsledky voleb respektuje a vnímá je jako odraz nespokojenosti se současnou situací. "Vláda bude samozřejmě pokorně naslouchat názorům občanů a vážně o nich přemýšlet," píše se v jejím prohlášení.</p>
      <p>O obrovské důležitosti, kterou obyvatelé Hongkongu volbám přikládali, svědčila i volební účast. Ta podle oficiálních údajů dosáhla rekordní výše 71,2 procenta. K urnám dorazily skoro tři miliony hlasujících, což je téměř dvakrát tolik než při posledních volbách v roce 2015. Prodemokratičtí kandidáti tehdy obsadili jen stovku křesel, propekingští politici jich získali třikrát tolik.</p>
      <p>Místní rady nemají v Hongkongu příliš reálné moci, rozhodují například o takových věcech, jako je místní doprava či rozdělování financí na místní úrovni; 117 radních má ale právo zasednout v 1200členné komisi, která volí správce Hongkongu. V té převažují přívrženci centrální čínské vlády. Jedním z požadavků prodemokratických demonstrantů jsou svobodné volby správce Hongkongu.</p>
    </article>
  </body>
</html>