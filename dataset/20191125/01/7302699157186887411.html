<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112800"/>
    <meta property="og:site_name" content="MGR Online"/>
    <meta property="article:published_time" content="2019-11-25T01:03:00+00:00"/>
    <meta property="og:title" content="“ศักดิ์สยาม” เตรียมเรียก “ทอท.-ทล.-ร.ฟ.ท.” ถกปมเทอร์มินัล 2 เพิ่มภาระลงทุนมอเตอร์เวย์"/>
    <meta property="og:description" content="“ศักดิ์ศยาม” เตรียมเรียก “ทอท.-ทล.-ร.ฟ.ท.” ถกเคลียร์ปมสงสัยเทอร์มินัล 2 เพิ่มภาระลงทุนมอเตอร์เวย์ และไฮสปีด 3 สนามบิน ก่อนชง สศช. และ ครม."/>
  </head>
  <body>
    <article>
      <h1>“ศักดิ์สยาม” เตรียมเรียก “ทอท.-ทล.-ร.ฟ.ท.” ถกปมเทอร์มินัล 2 เพิ่มภาระลงทุนมอเตอร์เวย์</h1>
      <address><time datetime="2019-11-25T01:03:00+00:00">25 Nov 2019, 01:03</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011669201.JPEG"/>
      </figure>
      <p>นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า ขณะนี้ บริษัท ท่าอากาศยานไทย จำกัด (มหาชน) หรือ ทอท. ยังไม่ได้เสนอโครงการก่อสร้างอาคารผู้โดยสารหลังที่ส่วนต่อขยายด้านทิศเหนือ (North Expansion) ในการพัฒนาขยายขีดความสามารถสนามบินสุวรรณภูมิ เข้ามาที่กระทรวงคมนาคม <br/><br/>ทั้งนี้ หลังจากที่ผ่านการอนุมัติจากคณะกรรมการ (บอร์ด) บริษัท ท่าอากาศยานไทย จำกัด (มหาชน) หรือ ทอท.แล้วนั้น ก่อนจะเสนอสำนักงานคณะกรรมการพัฒนาการเศรษฐกิจและสังคมแห่งชาติ (สศช.) และคณะรัฐมนตรี (ครม.) นั้น ตนจะเรียกประชุม 3 หน่วยงาน <br/><br/>ได้แก่ ทอท. กรมทางหลวง (ทล.) และการรถไฟแห่งประเทศไทย (ร.ฟ.ท.) เพื่ออธิบายประเด็นที่ยังเป็นคำถาม โดยเฉพาะเรื่องค่าใช้จ่ายที่เพิ่มขึ้นจากการก่อสร้างอาคารผู้โดยสารส่วนต่อขยายด้านทิศเหนือ <br/><br/>เช่น ทำให้กรมทางหลวงต้องมีการลงทุนก่อสร้างมอเตอร์เวย์ (M7) สายศรีนครินทร์-สุวรรณภูมิ ระยะทาง 18.5 กม. วงเงินลงทุน 37,500 ล้านบาท เพื่อรองรับปริมาณการจราจรที่เพิ่มขึ้น หรือเป็นโครงการในแผนที่กรมทางหลวงมีอยู่แล้ว และทำให้โครงการรถไฟความเร็วสูงเชื่อม 3 สนามบินมีค่าใช้จ่ายเพิ่มอย่างไร ทั้งนี้เพื่อให้สามารถชี้แจงรายละเอียดต่อ ครม.ได้ครบถ้วน<br/><br/>“ต้องคุยกันให้ชัดเจนในประเด็นที่ถูกตั้งคำถามว่าเป็นอย่างไร รวมถึงจะสอบถาม ทอท.ถึงแผนการก่อสร้างในส่วนของต่อขยายอาคารด้านตะวันออกและตะวันตกของอาคารเดิมด้วย ซึ่งก่อนหน้านี้ ทอท.ได้ชี้แจงเบื้องต้นว่าหากก่อสร้างในขณะนี้จะมีปัญหากระทบต่อการให้บริการ ทำให้การรองรับผู้โดยสารลดลง ดังนั้นจึงต้องการก่อสร้างอาคารใหม่ด้านทิศเหนือให้เสร็จก่อนจึงจะขยายในด้านตะวันออกและตะวันตกได้”<br/><br/>อย่างไรก็ตาม เชื่อว่าหากสามารถอธิบายได้ทุกประเด็นและมั่นใจว่าได้ทำอย่างถูกต้องก็ให้เดินหน้าโครงการ สนามบินสุวรรณภูมิมีความจำเป็นต้องขยายตามแผน ซึ่งต้องใช้เวลาในการก่อสร้างในแต่ละเฟส ขณะที่ผู้โดยสารเติบโตอย่างรวดเร็ว รวมถึงการขยายรันเวย์ 3 ต้องเร่งดำเนินการด้วย ไม่เช่นนั้นจะเสียโอกาสไปเรื่อยๆ</p>
    </article>
  </body>
</html>