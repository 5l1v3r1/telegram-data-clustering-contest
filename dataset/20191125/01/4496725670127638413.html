<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1701246-santpedor-opta-per-posar-fi-a-la-festa-taurina.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Santpedor opta per posar fi a la festa taurina"/>
    <meta property="og:description" content="El procés participatiu celebrat ahir acaba amb victòria dels contraris a seguir celebrant la festa de les vaquetes El no al correbou s'imposa per 46 vots de diferència"/>
  </head>
  <body>
    <article>
      <h1>Santpedor opta per posar fi a la festa taurina</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Redacció</a></address>
      <ul>
        <li>
          <b>El procés participatiu celebrat ahir acaba amb victòria dels contraris a seguir celebrant la festa de les vaquetes</b>
        </li>
        <li>
          <b>El no al correbou s’imposa per 46 vots de diferència</b>
        </li>
      </ul>
      <p>Els veïns de Santpedor van decidir ahir posar fi a la festa de les vaquetes que se celebra per la festa major. El procés participatiu organitzat per l’Ajuntament es va resoldre amb un resultat molt ajustat: només 46 vots de diferència. Els partidaris de l’abolició de la festa taurina van ser 1.150, mentre que els que volien mantenir-la van arribar a ser 1.104. En total hi van participar el 37% dels poc més de 6.000 veïns cridats a les urnes. La votació es va dur a terme entre les nou del matí i les vuit del vespre. La jornada referendària es va desenvolupar sense incidents i enmig d’un ambient animat pel debat fins a l’últim moment.</p>
      <p>Les penyes de Santpedor i l’organització de les vaquetes són una tradició que va néixer als anys vuitanta amb la voluntat d’unir i animar els veïns perquè participessin en la festa major del poble. Passats 40 anys, les vaquetes s’han convertit en un dels actes més concorreguts, alhora que han acabat generant un intens debat i divisió al municipi entre els favorables i els contraris, fins al punt que el consistori, en mans d’ERC, va optar per preguntar als veïns sobre el futur de la festa.</p>
      <p>Ahir, durant tota la jornada, hi va haver una comissió de control que va vetllar pel correcte funcionament de la consulta. La comissió la formaven el jutge de pau, la secretària, la interventora i la cap dels serveis jurídics de l’Ajuntament. Organitzar el procés participatiu ha costat 3.700 euros, entre dietes als membres de la mesa i la impressió de paperetes.</p>
      <related>
        <h4>Notícies relacionades</h4>
        <a href="https://www.elpuntavui.cat/societat/article/5-societat/1701101-santpedor-decideix-en-una-consulta-popular-si-mante-la-tradicio-de-les-vaquetes.html"/>
      </related>
    </article>
  </body>
</html>