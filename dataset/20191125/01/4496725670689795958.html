<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1701176-mor-l-anima-del-raluy.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Mor l’ànima del Raluy"/>
    <meta property="og:description" content="El director Carlos Raluy, va morir dissabte a Barcelona als 75 anys, pocs dies abans de l'estrena del nou espectacle previst per a divendres al Moll de la Fusta"/>
  </head>
  <body>
    <article>
      <h1>Mor l’ànima del Raluy</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">J.B</a></address>
      <ul>
        <li>
          <b>El director Carlos Raluy, va morir dissabte a Barcelona als 75 anys, pocs dies abans de l’estrena del nou espectacle previst per a divendres al Moll de la Fusta</b>
        </li>
      </ul>
      <aside>
        <b>Defensor del circ clàssic, va rebre el repte de donar una empenta al London Bar, el passat 2017</b>
      </aside>
      <p>Carlos Raluy sempre va defensar el circ clàssic, de la carpa en ruta i amb la presentació en clau de números dels més difícil encara. El Raluy, que fa anys que anuncia l’arribada del Nadal plantant la carpa i els carruatges clàssics al Moll de la Fusta de Barcelona, perd el seu principal estendard. Els Raluy van venir dissabte de Palma (on havien fet actuacions) i tenien previst muntar la carpa, aquesta setmana, per estrenar un nou xou aquest mateix divendres. Segons un comunicat difós ahir per la direcció del circ, es mantindrà la previsió d’actuar els propers dies i fer la campanya de Nadal: “És el que en Carlos hagués volgut”.</p>
      <p>Carlos Raluy, ja a Barcelona, es va trobar malament i, tot i que se’l va enviar a l’hospital del Mar, no se li va poder fer res per reanimar-lo. Tenia 75 anys. Pel que sembla, feia temps que es feia controls per vigilar la fortalesa del cor.</p>
      <p>Els Raluy són l’emblema del teatre clàssic de qualitat de gira a Catalunya. Sempre defensant el seu vessant més clàssic, s’atrevien a completar l’espectacle fent una exposició dels seus carruatges històrics (fins i tot, convidaven a viure una nit en un carruatge hotel). Indignat per una normativa restrictiva amb els animals a la pista, defensava una protecció i estima per tots els animals que poguessin actuar-hi. La saga Raluy la va engegar Lluís Raluy Iglesias, el seu pare, molt conegut pel seu número de l’home canó.</p>
      <p>Des del 2016, hi ha dos Raluy, ja que dos germans (Lluís i Carlos) van preferir seguir camins diferents. Des de llavors, s’alternen les gires pactades de fa anys a les principals places (com ara Girona i Barcelona) fent torns perquè cadascú tingui suficients actuacions per tirar endavant les noves marques, el Raluy històric i el Raluy Legacy.</p>
      <p>Carlos Raluy estava fortament arrelat a Barcelona. Bona prova d’això és que, el 2017, va acceptar el repte de reobrir el London Bar, un punt de trobada d’artistes al nucli antic de Barcelona amb 107 anys d’història. Entenia el circ com un art en què l’individu posava en risc la vida per sorprendre l’espectador.</p>
      <p>Defensava que calia preservar la història d’aquesta tradició que havia arrelat de fa temps a Catalunya. Respectava el nou format del circ contemporani (habitualment, cedia l’espai per lliurar els premis Zirkòlika, com ara la gala prevista per aquest 18 de desembre) i provava d’innovar amb noves disciplines als seus xous, sempre mantenint, això sí, el presentador com a connector d’aquest món fantasiós.</p>
    </article>
  </body>
</html>