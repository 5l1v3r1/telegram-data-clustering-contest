<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401912/%D8%AD%D8%B0%D9%81-%DB%B3%DB%B0-%D8%AF%D8%B1%D8%B5%D8%AF-%D9%82%D8%A8%D9%88%D8%B6-%D8%A2%D8%A8-%D8%AA%D9%87%D8%B1%D8%A7%D9%86%DB%8C-%D9%87%D8%A7-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-25T01:35:00+00:00"/>
    <meta property="og:title" content="حذف ۳۰ درصد قبوض آب تهرانی‌ها تا پایان امسال"/>
    <meta property="og:description" content="مدیرعامل شرکت آب و فاضلاب تهران از حذف ۳۰ درصد قبوض آب تهرانی‌ها تا پایان امسال خبر داد."/>
  </head>
  <body>
    <article>
      <h6 class="kicker">در گفت وگو با ایسنا اعلام شد</h6>
      <h1>حذف ۳۰ درصد قبوض آب تهرانی‌ها تا پایان امسال</h1>
      <address><time datetime="2019-11-25T01:35:00+00:00">25 Nov 2019, 01:35</time> by <a rel="author">فاطمه محمد نژاد</a></address>
      <p>مدیرعامل شرکت آب و فاضلاب تهران از حذف ۳۰ درصد قبوض آب تهرانی‌ها تا پایان امسال خبر داد.</p>
      <p>محمدرضا بختیاری در گفت‌وگو با ایسنا، با اشاره به برنامه دولت برای حذف قبوض کاغذی، اظهار کرد: قبوض  آب مانند قبوض برق نیست. زیرا در برق هر واحد و هر شهروند صاحب یک کنتور و قبض بوده و حذف کردن قبض کاغذی راحت است. اما در  آب، کنتور مشترک است و به همین دلیل حذف قبض آب به سرعت حذف قبض برق نیست.</p>
      <p>وی از حذف ۳۰ درصد قبوض آب مشترکان استان تهران تا پایان سال خبر داد و گفت: تا پایان سال مکلف کردیم حدود ۳۰ درصد تمام قبوض آب استان تهران الکترونیکی شود و تا سه سال آینده همه قبوض آب استان تهران حذف شود.</p>
      <p>مدیرعامل شرکت آب و فاضلاب تهران با تاکید بر این‌که درباره حذف قبوض کاغذی آب، دو تا سه هفته دیگر اطلاع‌رسانی خواهد شد، عنوان کرد: فعلا نیازی نیست مشترکان اقدامی انجام دهند.</p>
      <p>
        <b>برنامه دولت برای حذف قبوض کاغذی</b>
      </p>
      <p>بر اساس این گزارش، اواخر پاییز سال گذشته وزیر ارتباطات و فناوری اطلاعات از صرفه‌جویی ۱۴۴۰ میلیارد تومانی در صورت حذف قبوض کاغذی آب، برق، گاز و تلفن <b><a href="https://www.isna.ir/news/98072216357/%D8%A8%D8%B1%D9%86%D8%A7%D9%85%D9%87-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A8%D8%B1%D8%A7%DB%8C-%D8%AD%D8%B0%D9%81-%D9%82%D8%A8%D9%88%D8%B6-%DA%A9%D8%A7%D8%BA%D8%B0%DB%8C-%D8%A2%D8%A8-%D8%A7%D8%B9%D9%84%D8%A7%D9%85-%D8%B4%D8%AF">خبر داد و گفت</a></b>: با این صرفه‌جویی می‌توان کارهای بزرگی به نفع مردم انجام داد و ذهن مردم را باید نسبت به هدر رفت این منابع حساس کرد.</p>
      <p>آمارها حاکی از آن است  که ۳۵ میلیون کنتور برق، حدوداً همین تعداد کنتور آب و ۲۰ میلیون کنتور گاز در ایران وجود دارد و برآوردها نشان می‌داد ۱۴۴۰ میلیارد تومان برای قبوض خدماتی هزینه می‌شود. این در حالی بود که به گفته آذری جهرمی، ظرفیت کامل برای صدور تمام این قبوض به صورت الکترونیکی فراهم است.</p>
      <p>در راستای اجرای این طرح، قبوض کاغذی برق از ابتدای مهرماه حذف شدند و رسما برای هیچ مشترکی قبض کاغذی صادر نمی‌شود. حذف قبوض کاغذی آب گام دیگر وزات نیرو در این راستاست و آخرین اخبار حاکی است که طرح حذف قبوض کاغذی آب براساس ارزیابی صورت گرفته این طرح تا پایان دولت دوازدهم به طور کامل اجرا خواهد شد.</p>
      <p>
        <b>پایلوت اجرای طرح حذف قبوض کاغذی آب</b>
      </p>
      <p>بر این اساس، حمیدرضا کشفی- معاون راهبری و نظارت بر بهره‌برداری شرکت آب و فاضلاب کشور - در این مورد<b><a href="https://www.isna.ir/news/98062009476/%D9%82%D8%A8%D9%88%D8%B6-%DA%A9%D8%A7%D8%BA%D8%B0%DB%8C-%D8%A2%D8%A8-%D9%87%D9%85-%D8%AD%D8%B0%D9%81-%D8%AE%D9%88%D8%A7%D9%87%D9%86%D8%AF-%D8%B4%D8%AF"> اعلام کرده بود</a></b> که در حال حاضر پایلوت اجرای این طرح در چندین شهر از جمله لرستان، اصفهان، آذربایجان‌غربی و بندرعباس آغاز شده است و پس از ارزیابی نتایج، این برنامه به سایر مناطق کشور نیز تعیم داده خواهد شد.<br/><br/>وی با تاکید بر این‌که در حال حاضر زیرساخت اجرای این برنامه کاملا شده است، گفته بود: هزینه آب‌بهای برخی از مشترکان به دلیل تعرفه غیرواقعی آب به میزانی اندک است که چاپ قبض کاغذی حتی به صرفه هم نیست. در حال حاضر تعداد مشترکان آب شهری و روستایی کشور از مرز ۲۳ میلیون مشترک گذشته است و سالانه تعداد بسیار زیادی قبض کاغذی میان این تعداد مشترک توزیع می‌شود که در صورت اجرای کامل این برنامه شاهد ثمراث زیست‌محیطی و اقتصادی فراوانی خواهیم بود.</p>
      <p>انتهای پیام</p>
    </article>
  </body>
</html>