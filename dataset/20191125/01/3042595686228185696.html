<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mannen-som-kan-knuse-trump/71826757"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T01:55:33+00:00"/>
    <meta property="og:title" content="Mannen som kan knuse Trump"/>
    <meta property="og:description" content="En litt keitete og reservert veganer fra Hollywood holder på å bli det verste marerittet til den brautende og junkfood-elskende, amerikanske presidenten."/>
  </head>
  <body>
    <article>
      <h1>Mannen som kan knuse Trump</h1>
      <h2>En litt keitete og reservert veganer fra Hollywood holder på å bli det verste marerittet til den brautende og junkfood-elskende, amerikanske presidenten.</h2>
      <address><time datetime="2019-11-25T01:55:33+00:00">25 Nov 2019, 01:55</time> by <a rel="author">Vegard Kristiansen Kvaale</a></address>
      <p>WASHINGTON D.C / DARIEN / NEW YORK (Dagbladet): - Hvis ikke dette er oppførsel som fortjener riksrett, hva vil da gjøre det? spør den demokratiske lederen for etterretningskomiteen i Kongressen, Adam Schiff, retorisk mens han åpner de offentlige høringene.</p>
      <p>
        <b>Som leder for etterretningskomiteen står 59-åringen, som representerer deler av Hollywood og Burbank i Los Angeles, midt i begivenhetenes sentrum.</b>
      </p>
      <p>Som den tidligere aktoren han er, sitter han ulastelig antrukket og går grundig gjennom bevisene. Demokratene mener USAs president, Donald Trump, holdt tilbake nesten 400 millioner dollar i militærhjelp til Ukraina for å presse landet til å etterforske Trumps politiske rival og demokratisk presidentkandidat, Joe Biden. De mener det var ulovlige bestikkelser og utpressing.</p>
      <figure>
        <img src="https://dbstatic.no/71835132.jpg?imageId=71835132&amp;x=24.502212389381&amp;y=27.104874446086&amp;cropw=35.564159292035&amp;croph=28.508124076809&amp;width=643&amp;height=387"/>
        <figcaption><b>IKKE VENNER:</b> De to demokratiske kongressrepresentantene Jim Himes (t.v.) og Adam Schiff har ingen god tone med de republikanske representantene, Devin Nunes og Jim Jordan. Mellom de to republikanerne sitter utspørreren deres Steve Castor. Foto: Vegard Kristiansen Kvaale / Dagbladet Vis mer</figcaption>
      </figure>
      <h3>- Avskum</h3>
      <p>Siden september har etterretningskomiteen sittet bak lukkete dører i et kjellerrom i Kongressen for å granske Trump. Nå er granskningen løftet ut i offentligheten. Schiff er blitt den demokratiske politikeren som har fått hovedansvaret for å overbevise offentligheten om at Trumps oppførsel er så dårlig at han fortjener å bli kastet ut av Det hvite hus.</p>
      <p>Presidenten har allerede vist hvordan han er rasende og føler seg svært truet av Schiffs gransking. Skjellsordene og angrepene hagler derfor fra Trump og hans allierte.</p>
      <h4>Riksrett</h4>
      <ul>
        <li>En varsler slo alarm etter at USAs president Donald Trump hadde en telefonsamtale med sin Ukrainske kollega, Volodymyr Zelensky 25. juli i år.</li>
        <li>24. september innledet Demokratene i Kongressen en riksrettsgranskning mot presidenten.</li>
        <li>Trump er anklaget for å ha holdt tilbake nesten 400 millioner i militærhjelp til Ukraina for å presse landet til å starte en korrupsjonsetterforskning mot Trumps politiske rival Joe Biden og sønnen Hunter.</li>
        <li>Foreløpig har granskingen foregått bak lukkete dører, men 13. november begynt de offentlige høringene.</li>
        <li>Det er uklart hvor lenge det hele vil vare, men når granskingen i Representantenes hus er over, vil de stemme over om det skal reises riksrettstiltale mot Trump.</li>
        <li>Blir det reist tiltale, blir saken sendt til senatet hvor senatorene vil fungere som jury. Skal Trump bli avsatt, må minst 67 senatorer stemme for det.</li>
      </ul>
      <p>
        <b>- Schiff er avskum som burde gå av (minst!), skriver for eksempel Trump på <a href="https://twitter.com/realdonaldtrump/status/1179730204001996800">Twitter</a>.</b>
      </p>
      <p>Han har også hevdet at kongressrepresentanten er korrupt og bør etterforskes. Jevnlig omtaler han dessuten Schiff som «Shifty Schiff» («Upålitelige Schiff» journ.anm.) eller «Little Pencil-Neck» («Lille blyanthals» journ.anm.). Eller så feilstaver han bevisst navnet til Schiff med to t-er.</p>
      <p>
        <b>- Det som viser seg gjennom presidentens kommentarer og twittermeldinger og hans raseri og sinne mot meg spesielt, er at han mener han har en gudgitt rett til å misbruke posisjonen på en hvilken som helst måte, sier Schiff til <a href="https://www.nytimes.com/2019/11/03/us/politics/adam-schiff-trump-impeachment.html?smid=nytcore-ios-share">New York Times</a>.</b>
      </p>
      <h3>- Orkanens øye</h3>
      <p>Det er første dag i de offentlige riksrettshøringene. Stressede fotografer med spisse albuer forsøker etter beste evne å finne den beste posisjonen. En kø av hundrevis av skuelystne publikummere og journalister fra Dagbladet og alle andre verdenshjørner strømmer inn i det ærverdige høringsrommet i kongressbygningen i Washington D.C. Der har noen av de republikanske kongressrepresentantene satt opp plakater for å protestere mot hele riksrettsprosessen.</p>
      <p>Utenfor står dragqueen Pissi Myles i knallrød kjole og rapporterer om utviklingen sammen med mer tradisjonelt kledde TV-journalister. Noen få demonstranter har stilt seg opp for å kreve at Donald Trump går av.</p>
      <figure>
        <img src="https://dbstatic.no/71835130.jpg?imageId=71835130&amp;width=1024&amp;height=615"/>
        <figcaption><b>VITNER:</b> Viseutenriksminister George Kent (t.v.) og fungerende Ukraina-ambassadør Bill Taylor vitnet på den første dagen i de åpne høringene i Kongressen. Foto: Vegard Kristiansen Kvaale / Dagbladet Vis mer</figcaption>
      </figure>
      <p>
        <b>Schiff kommer ut fra bakrommet og setter seg midt på podiet. Han har et mildt ytre, men styrer høringene på en bestemt måte. Ethvert forsøk på å skape sirkus blir klubbet ned av mannen som er en ivrig syklist og fullførte sitt første triatlon som 50-åring.</b>
      </p>
      <p>- Til tider er det som å være i orkanens øye. Og du vet aldri når du trer ut av øyet og inn i stormkastene, sier Schiff til <a href="https://edition.cnn.com/2019/11/12/politics/adam-schiff-house-intelligence-hearing/index.html">CNN</a>.</p>
      <p>Han hadde neppe ventet å havne i denne rollen.</p>
      <p>
        <b>- Det var to grunner til at han ønsket å sitte i etterretningskomiteen: For det første var det tverrpolitisk, og for det andre var det rolig. Så jeg sier ofte til ham: Hvordan ordnet det seg for deg, kompis? forteller hans nære venn og tidligere kongressrepresentant Steve Israel til TV-kanalen.</b>
      </p>
      <p>Det var demokratenes speaker i Kongressen, Nancy Pelosi, som besluttet å gi Schiff hovedrollen framfor det mer forventede alternativet, Jerry Nadler, som er leder for justiskomiteen.</p>
      <p>- Schiff er logisk, lineær og avmålt, men kraftfull, forklarer Pelosi, ifølge <a href="https://www.yahoo.com/news/democrat-adam-schiff-prosecutorial-star-trump-impeachment-probe-015028128.html?guccounter=1&amp;guce_referrer=aHR0cHM6Ly93d3cuZ29vZ2xlLmNvbS8&amp;guce_referrer_sig=AQAAADKQ2qGjWBqcv8vkWRyoffW1BAuW8GoFFm92eL9e-pKEig_3Vi4ZEZyw0QADmP4RWTe_q9VyvU6nYg5GvCsvG6VPTp-skMaTnrIB4I3wV57LZ0RIuF7J_ifzde1j9RPjx_RKsdC5hzVdUK7cl8Z5jM1DmvXpguwsCYZUbodnHLta">AFP</a>.</p>
      <h3>- Svært alvorlig</h3>
      <p>På Schiffs høyre side under høringene sitter kongressrepresentant Jim Himes. Han er en av de andre helt sentrale demokratene i riksrettsprosessen. Selv om han er moderat, er han ikke i tvil om at riksrett er nødvendig.</p>
      <figure>
        <img src="https://dbstatic.no/71835131.jpg?imageId=71835131&amp;width=1024&amp;height=615"/>
        <figcaption><b>HJEMME:</b> Kongressrepresentant Jim Himes på folkemøte hjemme i Darien i Connecticut. Foto: Vegard Kristiansen Kvaale / Dagbladet Vis mer</figcaption>
      </figure>
      <p>Dagbladet traff ham tidligere i høst da han var hjemme i Darien i Connecticut for å møte velgere på et folkemøte. Den ene etter den andre grep mikrofonen og spurte ham om riksrettsprosessen.</p>
      <p>
        <b>- Stemningen i etterretningskomiteen er svært alvorlig. Dette er ikke en prosess noen synes er bra for landet. Det er veldig splittende, og det er ikke bra for demokratiet vårt. Det er også lite sannsynlig at det fører til at han blir fjernet fra posisjonen. Men etter min mening var presidentens oppførsel så fryktelig at Kongressen måtte si ifra at dette tolererer vi ikke med det sterkeste virkemiddelet vi har, som er riksrett, sa Himes til Dagbladet etter folkemøtet.</b>
      </p>
      <p>Valgdistriktet er et velstående område, som tidligere var klart republikansk. Nå er det et av de mange forstadsområdene hvor velgerne har strømmet fra republikansk til demokratisk side etter at Trump ble valgt.</p>
      <p>- Mange i mitt valgdistrikt ser på det som en smertefull, men nødvendig prosess å respondere til presidentens dårlige oppførsel. Samtidig er det andre deler av landet hvor jeg tror folk er plaget av presidentens oppførsel, men hvor folk mener at Kongressen likevel heller burde bruke tida si på å forbedre helsevesenet eller pensjonssystemet. Så hvor du befinner deg i landet, påvirker hvordan du ser på dette, sa Himes.</p>
      <p>
        <i>- Hvordan vil du beskrive jobben Adam Schiff står overfor?</i>
      </p>
      <p>
        <b>- Adam passer perfekt til jobben han skal gjøre. Han er edruelig. Han er ikke bombastisk. Han er forsiktig. Han er en tidligere føderal aktor, så han vet hva han gjør. Dette er en splittende prosess, så det er veldig viktig å ha en person der som er veldig faktaorientert, som ikke er for følelsesmessig, som ikke er der for å score politiske poeng. Jeg tror Adam vil fortsette å opptre på den måten.</b>
      </p>
      <h3>- Mer gjesping</h3>
      <p>Imens kjemper republikanere i Kongressen med nebb og klør for å beskytte Trump. Det kan forandre seg dersom en større andel av befolkningen forandrer mening om Trump. Inntil videre er en av Trumps aller viktigste støttespillere Mark Meadows, som følger høringene fra tilskuerplass.</p>
      <p>
        <b>- Det er ingenting her. Det var mer gjesping enn aha-øyeblikk. Flere av oss sjekket nok twitterfeeden vår mer enn vi fulgte med på vitnemålene, sier Meadows til Dagbladet og andre reportere etter den første høringen.</b>
      </p>
      <p>Han mener folk vil gjennomskue det politiske teateret som utspiller seg.</p>
      <p>- Dommeren er det amerikanske folk. Jeg tror de fleste vil se at reporterne og publikum i salen gjesper, fordi dette handler om en politikkuenighet mellom USAs president og noen få folk i utenriksdepartementet, sier Meadows.</p>
      <p>Det mener også Trumps pressetalskvinne, Stephanie Grisham.</p>
      <p>- Denne falske høringen er ikke bare kjedelig, den er også en kolossal sløsing med skattebetalernes tid og penger, skriver hun på Twitter.</p>
      <h3>- Støpt i stein</h3>
      <p>Ekspertene mener at Trump etter alle solemerker overlever en riksrettssak.</p>
      <p>
        <b>- Jeg tror ikke denne riksrettsprosessen kommer til å påvirke Trump så mye. Støtten fra tilhengerne hans virker som den er støpt i stein. Jeg tror risikoen er mye større for demokratene dersom de kjører gjennom denne prosessen, sier professor i statsvitenskap, Daniel DiSalvo, ved The City College of New York til Dagbladet.</b>
      </p>
      <p>Han er også seniorforsker ved den konservative tankesmia Manhattan Institute og forklarer hvordan dette kan ramme demokratene.</p>
      <p>- Jo lenger dette trekker ut i tid, jo vanskeligere blir dette. Særlig for de fire senatorene, som stiller som presidentkandidater, som i så fall må holde seg i senatet framfor å være ut og drive valgkamp, sier DiSalvo.</p>
      <p>Dersom Representantenes hus stemmer for å sende en riksrettstiltale videre til senatet, vil det kreve at 67 senatorer stemmer for å dømme Trump skal han bli fjernet fra presidentvervet. Det betyr at minst 20 republikanske senatorer må stemme mot ham.</p>
      <h3>Populær</h3>
      <p>
        <b>- Selv om mange republikanske senatorer kanskje personlig kunne tenke seg å stemme mot Trump, er han for populær i republikanske strøk til at de kan risikere det. Kanskje kan demokratene få med seg 4-5 republikanske senatorer, og det vil se stygt ut for Trump. Men det er langt fra tilstrekkelig til å velte ham, sier DiSalvo.</b>
      </p>
      <p>Han mener også at situasjonen kan være spesielt skadelig for presidentkandidat Joe Biden.</p>
      <p>- Jo lengre dette pågår, jo mer må han snakke om Ukraina og korrupsjon. Selv om han ikke har gjort noe galt, kan han bli knyttet til dette, sier DiSalvo.</p>
      <p>Motsatt tror han ikke Trump nødvendigvis vil ta veldig skade av saken.</p>
      <p>- Det er veldig tidlig å spå, men jeg tror sjansene hans til å bli gjenvalgt neste år er 50-50. Nyhetsbildet vil fortsette å bevege seg, og neste år vil vi alle trolig være opptatt av en ny skandale, sier DiSalvo.</p>
      <h3>- Må forandre meninger</h3>
      <p>David Birdsell er dekan ved Baruch College Marxe School of Public and International Affairs og ekspert på politisk kommunikasjon.</p>
      <p>
        <b>- Riksrettsprosessen er svært skjør. Men jeg tror sannsynligheten for at Trump faktisk blir avsatt er så godt som null. Dette er svært risikabelt for demokratene for det pisker også opp stemningen blant republikanske kjernevelgere, sier Birdsell til Dagbladet.</b>
      </p>
      <p>Han mener også at Schiff står overfor en svært vanskelig oppgave.</p>
      <p>
        <b>- Han må både komme med et politisk og et juridisk argument for riksrettstiltale. Målet er å forandre folks mening, og vi har allerede sett økt støtte for riksrett i noen meningsmålinger. Men Trumps kjernevelgere har foreløpig ikke rikket på seg, sier Birdsell.</b>
      </p>
      <p>Inne i høringssalen er stemningen giftig mellom demokrater og republikanere. Offentlig kommer begge parter med harde ord mot hverandre så fort de får sjansen. I pausene utveksler de knapt et ord. Demokratene forsvinner inn en dør, mens republikanerne går et annet sted.</p>
      <p>Den erfarne, demokratiske meningsmålingseksperten John Zogby mener riksrettsprosessen vil føre til en ekstrem splittelse, og at demokratene har mest å tape.</p>
      <p>
        <b>- De er midt i en nominasjonsvalgkamp for å velge sin presidentkandidat, og partiet er veldig splittet i en moderat og en progressive fløy. En riksrettssak kan rive i stykker landet. Og progressive kan sånn sett ha mest å tape fordi presidentkandidaten til demokratene må kunne appellere til velgere i sentrum, sier Zogby til Dagbladet.</b>
      </p>
      <p>Han er imidlertid imponert over hvordan Schiff har håndtert situasjonen.</p>
      <p>- Schiff har klart å skape seg en posisjon som en tydelig motvekt til Trump. Det er ikke lett. Trump har en tendens til å personliggjøre alle konflikter, og det er ikke lett å beholde roen og fokus, sier Zogby.</p>
      <h3>Inn etter riksrett</h3>
      <p>Schiff hadde nylig gått ut fra prestisjetunge Harvard Law School på 1980-tallet da han var aktor i saken mot den første FBI-agenten som er blitt fengslet for å spionere på vegne av Moskva. De siste åra har han og etterretningskomiteen brukt svært mye tid på å granske hvordan Russland forsøkte å hjelpe Trump med å vinne presidentvalget i 2016. Denne granskningen gjorde Schiff til et kjent fjes over hele USA.</p>
      <p>
        <b>Ironisk nok var det den forrige riksrettssaken mot daværende president Bill Clinton i 1998 og 1999 som bidro Schiff inn i Kongressen. Den gangen var det republikaneren Jim Rogan, som representerte området Schiff representerer i dag. Rogan var en av de ivrigste riksrettsforkjemperne.</b>
      </p>
      <p>Derfor lovet underholdningsmogul og Clinton-vennen David Geffen å samle inn flere millioner på å kaste Rogan. Han fikk hjelp fra blant andre filmregissør Steven Spielberg og tidligere styreleder for Disney, Jeffrey Katzenberg, skriver <a href="https://www.npr.org/2019/10/10/768048653/adam-schiff-the-surprising-face-of-the-impeachment-inquiry-of-president-trump?t=1574134746445">NPR</a>.</p>
      <figure>
        <img src="https://dbstatic.no/71851701.jpg?imageId=71851701&amp;x=13.924050632911&amp;y=0&amp;cropw=81.392405063291&amp;croph=33.741258741259&amp;width=643&amp;height=387"/>
        <figcaption><b>BOR I WASHINGTON:</b> Adam Schiff og kona Eve har to barn sammen og bor i dag i en forstad i Washington, D.C. Foto: Owen Sweeney / Invasion / AP Vis mer</figcaption>
      </figure>
      <p>Valgkampen i 2000 ble den dyreste noensinne hvor det ble brukt mer enn 10 millioner dollar på Schiff og Rogan. Til slutt vant Schiff med 53 prosent av stemmene.</p>
      <p>Fram til Trump ble president, var han likevel en relativt anonym. Nå er han rikskjendis. Til <a href="https://www.nytimes.com/2019/11/03/us/politics/adam-schiff-trump-impeachment.html?smid=nytcore-ios-share">New York Times</a> forteller han hvordan folk nå kommer bort til ham hele tida.</p>
      <p>
        <b>- Noen sier: Jeg vil bare ta deg i hånda. Du er helten min. Like etterpå kan det komme noen som sier: Hvorfor ødelegger du demokratiet vårt, sier kongressrepresentanten.</b>
      </p>
      <h3>Jobber med filmmanus</h3>
      <p>Adam Schiff bor sammen med kona Eve og to barn i en forstad til D.C. De har også en leilighet i Los Angeles. Passende nok for en som representerer Hollywood, skriver Schiff filmmanus på si. Ingen av dem er foreløpig blitt til en film.</p>
      <p>- Den første var en post-Holocaust-historie kalt «Remnant». En agent hos William Morris sa at den var god, men at ingen ville se den fordi den var for deprimerende. Så kom «Schindlers liste» ut. Og jeg tenkte: Kom igjen, forteller Schiff til <a href="https://www.newyorker.com/magazine/2018/12/24/adam-schiffs-plans-to-obliterate-trumps-red-line">The New Yorker</a>.</p>
      <p>Nå holder han på med sitt tredje manus.</p>
      <p>
        <b>- Det er et spiondrama. Det er et pågående arbeid, sier lederen for etterretningskomiteen.</b>
      </p>
    </article>
  </body>
</html>