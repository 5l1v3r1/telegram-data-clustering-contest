<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549987.html/%D8%AD%D8%A8%D8%B3-%D9%88-%D8%A8%D8%A7%D8%B2%D8%AF%D8%A7%D8%B4%D8%AA-%D8%A8%D8%AF%D9%87%DA%A9%D8%A7%D8%B1%D8%A7%D9%86-%D9%85%D9%87%D8%B1%DB%8C%D9%87-%D9%85%D9%85%D9%86%D9%88%D8%B9-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:58:00+00:00"/>
    <meta property="og:title" content="حبس و بازداشت بدهکاران مهریه ممنوع است"/>
    <meta property="og:description" content="مدیرعامل ستاد دیه کشور گفت: بر اساس مصوبه اخیر مجلس، حبس و حتی بازداشت موقت محکومان مالی موضوع مهریه طبق نص قانون ممنوع شد."/>
  </head>
  <body>
    <article>
      <h1>حبس و بازداشت بدهکاران مهریه ممنوع است</h1>
      <address>
        <time datetime="2019-11-25T14:58:00+00:00">25 Nov 2019, 14:58</time>
      </address>
      <p>مدیرعامل ستاد دیه کشور گفت: بر اساس مصوبه اخیر مجلس، حبس و حتی بازداشت موقت محکومان مالی موضوع مهریه طبق نص قانون ممنوع شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید اسدالله جولایی با تشریح دستور کار کمیسیون قضایی و حقوقی مجلس اظهار کرد: در معیت نمایندگان مجلس و با حضور معاون حقوقی قوه قضائیه و نمایندگانی از وزارت دادگستری، سازمان زندان‌های کشور و سازمان ثبت املاک و اسناد کشور ضمن بررسی جزئیات طرح الحاق سه تبصره به ماده 11 قانون نحوه اجرای محکومیت‌های مالی (مصوب سال 1394) حاضرین در نشست تعیین کردند کلیات ماده واحده‌ای که با محوریت کاهش حداکثری بدهکاران غیربزهکار تهیه شده است، مورد تایید بوده و پیرو آن دو تبصره به ماده 7 و یک تبصره به ماده 11 قانون محکومیت های مالی الحاق می‌شود.</p>
      <p>وی افزود: براساس تبصره الحاقی به ماده هفت قانون محکومیت‌های مالی، حبس یا بازداشت بدهکاران مالی ازجمله متعهدان موضوع تادیه مهریه ممنوع شد، مگر در صورتی که زوجه ملائت مالی محکوم‌علیه و امتناع وی از پرداخت محکوم‌به را اثبات کند.   مدیرعامل ستاد دیه کشور یادآور شد: عدم امکان وصول تمام یا بخشی از مهریه به تشخیص دادگاه می‌تواند از مصادیق تبصره ماده 1130 قانون مدنی باشد که در این مورد هم متقابلا حقوقی برای بانوان لحاظ شده است که بر اساس آن ارائه دادخواست طلاق برای بانوان تسهیل شده است.   جولایی با اشاره به این که براساس تبصره 2 الحاقی به ماده هفت قانون محکومیت‌های مالی مِن‌بعد ماده 22 قانون حمایت خانواده مورخ 1391 ملغی است، اظهار کرد: افزون بر این طبق تبصره الحاقی به ماده 11 قانون محکومیت‌های مالی آن دسته از افرادی که هم‌اکنون در بند حضور دارند به صِرف ارائه دادخواست اعسار دادگاه حکم به تقسیط مهریه خواهد کرد و به صرف تقاضای محکوم‌علیه، صداق تعیین شده بدون تشریفات قانونی و در فرجه‌ای متناسب با وضعیت مالی مرد پرداخت خواهد شد.   مدیرعامل ستاد دیه کشور گفت: به دلیل نوسان قیمت سکه در بازار که در پاره‌ای مواقع قیمت آن رشدی 20 درصد داشت، موضوع تعدیل هم با عنایت به همین تغییرات اعمال می‌شود.   انتهای پیام/</p>
    </article>
  </body>
</html>