<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140898/%D8%B1%D9%85%D8%B2-%D8%AF%D9%88%D9%85-%D9%BE%D9%88%DB%8C%D8%A7-%D8%AF%D8%B1-%D9%87%D9%85%D9%87-%D8%AA%D8%B1%D8%A7%DA%A9%D9%86%D8%B4-%D8%A8%D8%A7%D9%86%DA%A9%DB%8C-%D8%A7%D8%B2-%D8%A7%D9%88%D9%84-%D8%AF%DB%8C-%D8%A7%D8%AC%D8%A8%D8%A7%D8%B1%DB%8C-%D9%85%DB%8C%E2%80%8C%D8%B4%D9%88%D8%AF-%D8%AE%D8%AF%D8%A7%D8%AD%D8%A7%D9%81%D8%B8%DB%8C-%D8%A8%D8%A7-%D9%81%DB%8C%D8%B4%DB%8C%D9%86%DA%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-25T14:18:00+00:00"/>
    <meta property="og:title" content="رمز دوم پویا در همه تراکنش بانکی از اول دی اجباری می‌شود / خداحافظی با فیشینگ"/>
    <meta property="og:description" content="معاون فناوری‌های نوین بانک مرکزی گفت: تمام رمزهای دوم ایستا از اول دی غیر فعال و رمز دوم پویا در همه تراکنش بانکی اجباری می‌شود ."/>
  </head>
  <body>
    <article>
      <h1>رمز دوم پویا در همه تراکنش بانکی از اول دی اجباری می‌شود / خداحافظی با فیشینگ</h1>
      <h2>معاون بانک مرکزی :</h2>
      <address>
        <time datetime="2019-11-25T14:18:00+00:00">25 Nov 2019, 14:18</time>
      </address>
      <p>
        <i>معاون فناوری‌های نوین بانک مرکزی گفت: تمام رمزهای دوم ایستا از اول دی غیر فعال و رمز دوم پویا در همه تراکنش بانکی اجباری می‌شود .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، مهران محرمیان با اشاره به اقدامات شبکه بانکی برای اجرای رمز دوم یکبار مصرف از ابتدای دی سال جاری به ایبنا گفت: زیرساخت ارائه رمز دوم یکبار مصرف توسط تمامی بانک‌ها آماده شده و درحال اطلاع رسانی برای فعال شدن آن از طریق کانال‌های ارتباطی هستند. رمز دوم پویا از اول دی برای تمامی تراکنش‌های بانکی بدون حضور کارت ، اجباری می‌شود .</p>
      <p>وی ادامه داد: مشتریان زمانی که رمز دوم پویا را فعال می‌کنند، رمز دوم ثابت غیرفعال می‌شود. امید می رود با اطلاع رسانی تعداد بسیار زیادی از مشتریان فعال در تراکنش‌های بدون حضور کارت از رمز دوم یکبار مصرف برخودار باشند.</p>
      <p>این مقام بانکی در خصوص سامانه هریم و ارسال پیامکی رمز پویا گفت: سامانه هدایت رمز یکبار مصرف بانکی هریم با تاکید بانک مرکزی برای ارتقاء تجربه کاربری شهروندان به منظور دریافت رمز دوم پویا توسط شرکت خدمات انفورماتیک طراحی و در اختیار بانک‌ها قرار گرفته است. مشتری برای دریافت پیامکی رمز دوم پویا نیاز ندارد کار خاصی انجام دهد اما بانک‌ها برای هماهنگی و اتصال زیرساخت نیازمند اقدامات فنی هستند که اول دی زیرساخت آماده ارائه خدمت به مردم خواهد بود و عملیاتی می‌شود.</p>
      <p>محرمیان گفت: با اجرای رمز دوم یکبار مصرف کاهش قابل ملاحظه‌ای در کلاهبرداری‌ های مبتنی بر برداشت غیر مجاز از جمله فیشینگ رخ خواهد داد. برآوردها این است که فیشینگ به نحوی که امروزه انجام می‌شود و اطلاعات کارت بانکی کاربران با ترفندهایی سرقت و در نهایت از آنها برداشت می‌شود را نداشته باشیم اما طبیعتا هیچ زیرساختی نمی‌تواند امنیت را به صورت ۱۰۰ درصدی برقرار کند و همچنان باید به رصد و پایش مشکلات در این بخش ادامه دهیم.</p>
      <p>انتهای پیام</p>
    </article>
  </body>
</html>