<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/lekkas-gi-afto-egine-i-katastrofi-stin-kineta/"/>
    <meta property="og:site_name" content="irafina"/>
    <meta property="article:published_time" content="2019-11-25T14:00:48+00:00"/>
    <meta property="og:title" content="Λέκκας: Γι αυτό έγινε η καταστροφή στην Κινέτα"/>
    <meta property="og:description" content="Στην Κινέττα βρέθηκε ο καθηγητής Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών Ευθύμης Λέκκας με το Δρ. Μιχάλη Διακάκη και τη Ναυσικά – Ιωάννα Σπύρου, προκειμένου να πραγματοποιήσουν αυτοψία στην περιοχή που πλημμύρισε λόγω του κύματος κακοκαιρίας “Γηρυόνης”. Σκοπός της αυτοψίας από την επιστημονική ομάδα του Εθνικού και Καποδιστριακού Πανεπιστημίου Αθηνών είναι η καταγραφή […]"/>
  </head>
  <body>
    <article>
      <h1>Λέκκας: Γι αυτό έγινε η καταστροφή στην Κινέτα</h1>
      <address>
        <time datetime="2019-11-25T14:00:48+00:00">25 Nov 2019, 14:00</time>
      </address>
      <p>Στην Κινέττα βρέθηκε ο καθηγητής Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών Ευθύμης Λέκκας με το Δρ. Μιχάλη Διακάκη και τη Ναυσικά – Ιωάννα Σπύρου, προκειμένου να πραγματοποιήσουν αυτοψία στην περιοχή που πλημμύρισε λόγω του κύματος κακοκαιρίας “Γηρυόνης”.</p>
      <p>Σκοπός της αυτοψίας από την επιστημονική ομάδα του Εθνικού και Καποδιστριακού Πανεπιστημίου Αθηνών είναι η καταγραφή επιπτώσεων, η διερεύνηση των αιτιών των καταστροφικών γεγονότων και η σύνταξη προτάσεων προς την Πολιτεία για τη μείωση της διακινδύνευσης από παρόμοια μελλοντικά γεγονότα στην περιοχή.</p>
      <p>Βάσει των προκαταρκτικών στοιχείων που συλλέγονται αυτή τη στιγμή από τον καθηγητή Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών Ευθύμη Λέκκα και την επιστημονική ομάδα του Εθνικού και Καποδιστριακού Πανεπιστημίου Αθηνών που πραγματοποιούν αυτοψία στην περιοχή της Κινέτας, η οποία πλημμύρισε λόγω του κύματος κακοκαιρίας “Γηρυόνης”, τα αίτια που συνέβαλαν στην καταστροφικότητα του φαινομένου εντοπίζονται:</p>
      <p>στο ύψος βροχής και στη ραγδαιότητα του φαινομένου</p>
      <p>στα γεωμορφολογικά χαρακτηριστικά, την οριζόντια και κατακόρυφη διαμόρφωση της λεκάνης του ρέματος της Πίκας</p>
      <p>στο μεγάλο όγκο στερεοπαροχής και κυρίως</p>
      <p>στη μεταφορά κορμών καμένων δένδρων από την πυρκαγιά της 23 Ιουλίου 2018 που συνέβαλε καθοριστικά στη μεγιστοποίηση των ζημιών</p>
      <p>Οι ζημιές εντοπίζονται κυρίως σε έργα υποδομής (οδικό δίκτυο, δίκτυο ηλεκτροδότησης και υδροδότησης) και σε περίπου 10 κατοικίες.</p>
      <p>Κατόπιν αυτού, προκύπτουν νέα επιστημονικά και τεχνικά δεδομένα, τα οποία πρέπει να ληφθούν υπόψιν στο σχεδιασμό και την κατασκευή των αντιπλημμυρικών έργων που δρομολογούνται άμεσα από τον Περιφερειάρχη Αττικής Γιώργο Πατούλη και την ηγεσία του Υπουργείου Υποδομών και Μεταφορών.</p>
      <p>eleftherostypos.gr</p>
    </article>
  </body>
</html>