<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/dan-lucas-beskedet-om-oscar-properties-kan-dra-in-en-kvarts-miljard-kommer-i-december/"/>
    <meta property="og:site_name" content="DN.SE"/>
    <meta property="article:published_time" content="2019-11-25T14:33:11+00:00"/>
    <meta property="og:title" content="Dan Lucas: Beskedet om Oscar Properties kan dra in en kvarts miljard kommer i december"/>
    <meta property="og:description" content="DN:s Dan Lucas svarar på frågor om bostadsutvecklaren som satsat på de dyraste bostäderna."/>
  </head>
  <body>
    <article>
      <h1>Dan Lucas: Beskedet om Oscar Properties kan dra in en kvarts miljard kommer i december</h1>
      <address><time datetime="2019-11-25T14:33:11+00:00">25 Nov 2019, 14:33</time> by <a rel="author" href="https://www.dn.se/av/dan-lucas/" target="_blank">Dan Lucas</a></address>
      <p>
        <b>Bostadsbyggaren Oscar Properties är i kris och denne vecka avgörs om Stockholms stad kommer att häva ett för bolaget viktigt avtal.<br/>DN:s Dan Lucas svarar på frågor om bostadsutvecklaren som satsat på de dyraste bostäderna </b>
      </p>
      <p>
        <b>1. Varför har Oscar Properties blivit så omtalat?</b>
      </p>
      <p>– Bolaget har specialiserat sig på att bygga exklusiva bostadsrätter, med en arkitektur som stuckit ut. </p>
      <p>– Men på senare tid har företaget mest fått stå symbol för krisen för nyproduktionen av bostadsrätter i främst Stockholm. </p>
      <p>
        <b>2. Varför har Oscar Properties hamnat i kris?</b>
      </p>
      <p>– Oscar Properties, likt andra så kallade bostadsutvecklare, har tecknat kontrakt med de framtida ägarna av bostadsrätterna långt innan bygget står klart. Det innebär att den som tecknar sig i ett tidigt skede tar en risk om marknaden skulle sätta sig och priserna sjunker. </p>
      <p>– Det är precis det som skett. Priserna på bostadsrätter i Stockholm har i stort sett stått stilla sedan senhösten 2017 – och för nyproduktionen har det snarare handlat om sjunkande priser. Det slår mot hela den här affärsmodellen – vem vill ta risken att förlora en förmögenhet när det är inflyttningsdags? </p>
      <p>
        <b>3. Vad händer nu under denna vecka?</b>
      </p>
      <p>– Bolaget ska ge besked om utfallet av ett erbjudande till preferensaktieägarna om de vill byta dessa mot stamakter. Preferensaktier är ett mellanting mellan aktier och obligationer, alltså lån. De får företräde till aktieutdelningar - vanligtvis till en fast årlig summa - och kommer också före andra aktieägare i listan över fordringsägare vid en eventuell konkurs. </p>
      <p>– Men redan i våras beslöt styrelsen att ställa in utdelningen till preferensaktierna, vilket är en rätt ovanlig åtgärd, men visar också djupet i krisen. Två stora ägare, däribland Fjärde AP-fonden, har dock redan accepterat bytet, vilket är positiva nyheter för bolaget.</p>
      <p>– Det andra som sker denna vecka är att Stockholms stad kan komma att häva ett avtal med Oscar Properties om försäljningen av mark för prestigeprojektet Gasklockan. Det är en affär på nästan 600 miljoner kronor och där Oscar Properties ännu inte har betalat.</p>
      <p>
        <b>4. Kommer bolaget att överleva och vad händer med kundernas bokade lägenheter?</b>
      </p>
      <p>– Det är omöjligt att svara på, då vi ännu inte vet hur det går med en nyemission ska dra in en kvarts miljard till bolaget. Det beskedet kommer först i december.</p>
      <p>– Den stora risken för kunderna är inte att de förlorar sin teckningsavgift utan vad som händer med deras bostadsrättsföreningar. Det vanliga är att entreprenören ger dels tekniska garantier – att något blivit fel under bygget – som sträcker sig åtskilliga år in i framtiden. Vid en konkurs är det osäkert vad de garantierna är värda. </p>
      <p>– Dessutom brukar byggare stå för månadsavgiften för osålda lägenheter under en övergångsperiod. För bostadsrättsföreningarna blir då frågan hur de ska finansiera dessa avgifter. De som har flyttat in kan drabbas av kraftigt höjda avgifter. I värsta fall går föreningen i konkurs och då får visserligen de boende bo kvar, men som hyresgäster till den nya ägare som konkursförvaltaren lyckas skaka fram.</p>
      <p>
        <a href="https://www.dn.se/ekonomi/sa-byggde-oscar-engelbert-sitt-imperium-av-lyxlagenheter-i-stockholm/">Läs även: Så byggde Oscar Engelbert sitt imperium.</a>
      </p>
    </article>
  </body>
</html>