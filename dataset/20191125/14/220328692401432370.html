<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/vdigat-dvoyno-zaplatite-v-speshnata-pomoshch-do-2022-g-407596.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T14:08:00+00:00"/>
    <meta property="og:title" content="Вдигат двойно заплатите в спешната помощ до 2022"/>
    <meta property="og:description" content="Недостигът на кадри в системата е сериозен проблем, призна здравният министър"/>
  </head>
  <body>
    <article>
      <h1>Вдигат двойно заплатите в спешната помощ до 2022</h1>
      <address><time datetime="2019-11-25T14:08:00+00:00">25 Nov 2019, 14:08</time> by <a rel="author">Редактори</a></address>
      <p>Заплатите на работещите в спешната помощ трябва да се увеличат двойно до 2022 година, обяви здравният министър Кирил Ананиев при откриването на новия Национален център за обучение и квалификация в системата на спешната помощ.</p>
      <p>Той призна, че недостигът на кадри в системата е сериозен проблем. "Затова предприемаме мерки за обучение на кадрите, за създаване на по-благоприятна среда за работа, възможности за кариерно развитие“, каза министърът.</p>
      <p>Близо 7000 лекари, фелдшери, медицински сестри и парамедици от спешните центрове в цялата страна ще преминат безплатен 5-дневен курс за повишаване на компетенциите и надграждане на знанията и уменията за работа в спешната помощ.</p>
      <p>„Обученията по проект „Подобряване на условията за лечение на спешните състояния“ (ПУЛСС), ще водят доказани български лекари с различни медицински специалности и дългогодишен опит. Днес съм тук, за да се уверя от първо лице, че обученията стартират по план, както и да ви благодаря за високия професионализъм и всеотдайността, която проявявате всеки ден при изпълнение на служебните си задължения. Вие сте на първа линия на фронта на медицината – спасявате и помагате на всички: от деца с алергични реакции, пострадали в пътнотранспортни произшествия, хора с инфаркти, инсулти, епилептични пристъпи и какво ли още не, до ранени при бедствия и аварии. За всичко това имате разбирането, подкрепата и благодарността на пациентите“, каза Ананиев.</p>
      <p>Обученията предвиждат теоретична и практическа част, като всяка група ще бъде обучавана в рамките на 5 дни. Разходите, свързани с логистиката се покриват от бюджета на проекта. Осигурени са 28 високотехнологични манекени, като за целите на обучението ще бъдат използвани и 43-те симулатора, закупени в изпълнение на проекта ПУЛСС – реализиран в рамките на предходния програмен период. Доставени са компютърно и офис-обзавеждане, изготвени са диагностично-терапевтични протоколи и алгоритми, както и програми за обучение, които съответстват на потребностите на служителите в системата на спешната помощ, обясни здравният министър.</p>
      <p>Графиците са изготвени така, че до м. май 2021 г. всички близо 7000 служители да преминат обучения, включително новопостъпилите. След приключването им Националният център за обучение и квалификация в системата за спешна медицинска помощ ще продължи да функционира и да реализира различни тематични обучения, предназначени за спешните медици, професионалистите по здравни грижи и шофьорите на санитарни автомобили, в зависимост от актуалните им потребности. По този начин ще се изгради устойчивост на проекта.</p>
      <p>„Това са хората, които трябва да използват първия, т.нар. „златен час“, затова те трябва да бъдат изключително добре обучени. Те са подложени на невероятен стрес и освен адекватно, трябва да действат и изключително бързо. На практика идеята на това обучение е да надградим техните познания. Преподавателският екип се състои от над 110 души – лекари от най-високо ниво, основната част от които работят в „Пирогов“, като сме привлекли и консултанти – доказани специалисти от други лечебни заведения“. Това посочи и. д. директор на УМБАЛСМ „Н. И. Пирогов“ проф. Николай Габровски. Той допълни, че обученията ще обхванат десетте основни медицински специалности, знанията за които имат отношение към овладяването на възникналите спешни остри ситуации, в т.ч. хирургия, кардиология, неврология, неврохирургия, общореанимационни мероприятия и др.  „Предвидена е постоянна оценка на познанията, в т.ч. входящо и изходно ниво, така че да може да бъде обективиран резултатът от проведените обучения“, коментира още проф. Габровски.</p>
    </article>
  </body>
</html>