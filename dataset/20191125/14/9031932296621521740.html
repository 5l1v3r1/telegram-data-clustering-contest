<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/zielinski-odchodzi-z-mswia-znamy-jego-nastepce/"/>
    <meta property="og:site_name" content="Polsat News"/>
    <meta property="article:published_time" content="2019-11-25T14:44:00+00:00"/>
    <meta property="og:title" content="Zieliński odchodzi z MSWiA. Znamy jego następcę"/>
    <meta property="og:description" content="Jarosław Zieliński poinformował w poniedziałek, że kończy pracę w Ministerstwie Spraw Wewnętrznych i Administracji. Nominację na stanowisko wiceszefa resortu otrzymał natomiast Maciej Wąsik. Jak zaznaczył Wąsik, nadal będzie pełnił funkcję sekretarza Kolegium ds. służb specjalnych."/>
  </head>
  <body>
    <article>
      <h1>Zieliński odchodzi z MSWiA. Znamy jego następcę</h1>
      <address>
        <time datetime="2019-11-25T14:44:00+00:00">25 Nov 2019, 14:44</time>
      </address>
      <p>
        <b>Jarosław Zieliński poinformował w poniedziałek, że kończy pracę w Ministerstwie Spraw Wewnętrznych i Administracji. Nominację na stanowisko wiceszefa resortu otrzymał natomiast Maciej Wąsik. Jak zaznaczył Wąsik, nadal będzie pełnił funkcję sekretarza Kolegium ds. służb specjalnych.</b>
      </p>
      <related>
        <a href="https://www.polsatnews.pl/wiadomosc/2019-11-15/rzad-zebral-sie-na-pierwszym-posiedzeniu/"/>
      </related>
      <p>Jarosław Zieliński na sekretarza stanu w Ministerstwie Spraw Wewnętrznych i Administracji został powołany 18 listopada 2015 roku. Sprawował nadzór nad policją, strażą graniczną i SOP. Obowiązki te przejął od niego Mariusz Kamiński wkrótce po objęciu stanowiska szefa resortu w sierpniu br. O tym, że kończy pracę w resorcie, poinformował na Twitterze.</p>
      <p>"Kończę pracę w MSWiA z poczuciem dobrze wykonanych zadań, których efekty ocenili Wyborcy, a obraz medialny skoryguje czas. W Polsce żyje się bezpiecznie, służby, które nadzorowałem działają sprawnie. Dziękuję wszystkim za współpracę przez ostatnie 4 lata. Dalej służymy Polsce" - napisał Zieliński.</p>
      <figure>
        <iframe data-src="https://twitter.com/ZielinskiJaro/status/1198930055034003457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Nowy następca</b>
      </p>
      <p>"Otrzymałem dziś nominację na zastępcę Ministra Spraw Wewnętrznych i Administracji. Nadal też będę pełnił funkcję sekretarza Kolegium ds służb specjalnych" - podzielił się na Twitterze Maciej Wąsik, zastępca Mariusza Kamińskiego.</p>
      <figure>
        <iframe data-src="https://twitter.com/WasikMaciej/status/1198939616243539968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.polsatnews.pl/wiadomosc/2019-08-09/nie-zazdroszcze-elzbiecie-witek-grzegorz-schetyna-w-wydarzeniach-i-opiniach/">
          <b>ZOBACZ: Schetyna: nie zazdroszczę Witek. Odchodzi z MSWiA, bo nie akceptował jej Zieliński</b>
        </a>
      </p>
      <p>
        <b>Nowa decyzja kompetencyjna</b>
      </p>
      <p>Wiceszef MSWiA Błażej Poboży na tym samym portalu społecznościowym zapowiedział, że wraz z powołaniem Wąsika na stanowisko wiceministra zmianie ulegnie zakres obowiązków poszczególnych członków kierownictwa MSWiA.</p>
      <p>"W najbliższych dniach minister Mariusz Kamiński podpisze nową decyzję kompetencyjną" - dodał.</p>
      <figure>
        <iframe data-src="https://twitter.com/pobozy/status/1198947923041685505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Konfetti i obcięta głowa</b>
      </p>
      <p>O Zielińskim było głośno w 2016 r. Wówczas białostoccy policjanci cięli kartony na konfetti, które rozrzucono podczas uroczystości z udziałem wiceministra z okazji Święta Niepodległości w Augustowie. <a href="https://www.polsatnews.pl/wiadomosc/2016-12-10/wiceminister-chce-wyjasnien-ws-konfetti-policjanci-nacieli-sie-na-kontrole/?ref=powiazane&amp;ref=article">Policja potwierdzała, że konfetti robiło 9 osób, które zostały przyjęte do służby, ale nie mogły jeszcze wykonywać obowiązków.</a></p>
      <p>W ubiegłym roku Zieliński przyznał, że w pobliżu jego domu znaleziono ludzką głowę "obciętą przez bandytów w wyniku brutalnego zabójstwa". <a href="https://www.polsatnews.pl/wiadomosc/2018-12-19/zielinski-opowiada-o-glowie-znalezionej-obok-jego-domu-25-lat-temu-gdy-byl-nauczycielem/?ref=article">Odniósł się w ten sposób do doniesień, że jego domu pilnuje policja. Jak wyjaśnił, okolica, w której mieszka, "bywa miejscem mafijnych porachunków"</a>.</p>
      <p>Powody, dla których nowy szef MSWiA pozbawił Zielińskiego niektórych kompetencji nie są znane. <a href="https://www.polsatnews.pl/wiadomosc/2019-08-14/prezydent-powolal-mariusza-kaminskiego-na-stanowisko-ministra-spraw-wewnetrznych-i-administracji/?ref=article">Mariusz Kamiński został powołany na stanowisko ministra spraw wewnętrznych i administracji w połowie sierpnia. Od tej pory łączy tę funkcję z funkcją koordynatora ds. służb specjalnych</a>.</p>
      <p>
        <a href="https://www.polsatnews.pl/wideo/polska-stacja-polarna-szuka-chetnych-do-pracy-zjawiskowe-noce-polarne-i-towarzystwo-niedzwiedzi-w-pakiecie_6760332/">WIDEO - Polska Stacja Polarna szuka chętnych do pracy. Zjawiskowe noce polarne i towarzystwo niedźwiedzi w pakiecie</a>
      </p>
      <figure>
        <img src="https://r.dcs.redcdn.pl/http/o2/redefine/cp/m5/m5qc3ai2j47f8xieoupcrekhk9p3ju2w.jpg"/>
      </figure>
    </article>
  </body>
</html>