<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549975.html/%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%A8%D8%A7%DB%8C%D8%AF-%D8%AF%D8%B1-%D9%85%D8%AA%D9%86-%D8%AC%D8%A7%D9%85%D8%B9%D9%87-%D8%B1%D8%B3%D9%88%D8%AE-%DA%A9%D9%86%D8%AF--%D9%85%D8%B1%D8%A7%D9%88%D8%AF%D8%A7%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A8%D8%A7-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D9%BE%DB%8C%D8%B4-%D8%A8%D8%B1%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:55:00+00:00"/>
    <meta property="og:title" content="تفکر بسیجی باید در متن جامعه رسوخ کند/ مراودات بین‌المللی با تفکر بسیجی پیش برود"/>
    <meta property="og:description" content="رزمنده و بسیجی همدانی با اشاره به تاثیر روحیه جهادی در شکست دادن دشمن در همه زمینه‌ها گفت: هر کجا کاری پیش برود تفکر بسیجی در آن ریشه دارد."/>
  </head>
  <body>
    <article>
      <h1>تفکر بسیجی باید در متن جامعه رسوخ کند/ مراودات بین‌المللی با تفکر بسیجی پیش برود</h1>
      <h2>پیشکسوت بسیجی:</h2>
      <address>
        <time datetime="2019-11-25T14:55:00+00:00">25 Nov 2019, 14:55</time>
      </address>
      <p>رزمنده و بسیجی همدانی با اشاره به تاثیر روحیه جهادی در شکست دادن دشمن در همه زمینه‌ها گفت: هر کجا کاری پیش برود تفکر بسیجی در آن ریشه دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ کریم مطهری، فرمانده و پیشکسوت بسیجی در گفتگو با خبرنگار <a href="http://asrehamedan.ir/33643">عصر همدان</a>؛ اظهار کرد: اوایل انقلاب و در دفاع مقدس حضور و تفکر بسیجیان در تمام آحاد جامعه به شرط اینکه تفکر بسیجی را قبول داشته باشند و به آن عمل کنند، وجود داشت.</p>
      <p>وی با اشاره به رشادت‌های رزمندگان در هشت سال دفاع مقدس افزود: تفکر بسیجی در زمان جنگ بیشتر از هر زمان دیگری خودش را نشان داد، چرا که همه به آن عمل می کردند و با وجود آن همه تحریم، همین تفکر بسیجی بود که جامعه را نجات داد.</p>
      <p>مطهری با بیان اینکه مردم با تفکر بسیجی پس از 8 سال دفاع جانانه خیلی خوب دشمنان را سر جای خود نشاندند، گفت: بعد از آن هر جایی از مملکت به مشکل خورد در هر بعدی، چه سیاسی، اجتماعی و اقتصادی تفکر بسیجی وارد شد و مشکل حل شد و کار پیش رفت.</p>
      <p>این فرمانده و پیشکسوت بسیجی بیان کرد: روحیه جهادی همان تفکر بسیجی است و باید بسیجی وار پیش رفت و منافع مردم و جامعه را نسبت به منافع شخصی در اولویت قرار داد چراکه هر جا کسی فقط خودش را دید قطعا نه تفکر بسیجی را فهمیده و نه  کاری جهادی انجام داده است.</p>
      <p>وی تاکید کرد: در هر نقطه‌ای از کشور هر کسی با همه توان پای کار است تا همه جامعه منفعت ببرند در آنجا تفکر و روحیه بسیجی ریشه دارد.</p>
      <p>مطهری با اشاره به برخی اتفاقات و تنش‌هایی که در جامعه کنونی وجود دارد، افزود: متاسفانه در جامعه امروز تفکر بسیجی کمرنگ شده است زیرا جامعه تفکر بسیجی را نفهمیده است.</p>
      <p>این پیشکسوت بسیجی با اشاره به مراودات بین‌المللی گفت: در هر مراوده و رابطه دیپلماسی که تفکر بسیجی وجود دارد توانست  پیشتاز شود و هر کجا که پای اصول انقلاب ایستادیم پیش رفتیم اما جایی که ضعف نشان دادیم شکست خوردیم.</p>
      <p>وی تاکید کرد: مسئولین باید این نکته را مدنظر داشته باشند که مجموعه‌ای موفق است که از راس آن مجموعه تا زیر دستان همگی تفکر بسیجی داشته باشند و کار جهادی سرلوحه کار آنها باشد.</p>
      <p>انتهای پیام/</p>
    </article>
  </body>
</html>