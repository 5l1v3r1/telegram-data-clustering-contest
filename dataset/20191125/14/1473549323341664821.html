<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/lodz,69/sieradz-pobil-trzy-pielegniarki-i-dwie-pacjentki,988109.html"/>
    <meta property="og:site_name" content="TVN24"/>
    <meta property="article:published_time" content="2019-11-25T14:12:53+00:00"/>
    <meta property="og:title" content="Został ojcem, nie chciał wyjść ze szpitala. Pobił trzy pielęgniarki i dwie pacjentki"/>
    <meta property="og:description" content="Pięściami zaatakował trzy pielęgniarki, jedną z nich kopnął. Potem 27-latek wbiegł na oddział położniczy i zaatakował dwie pacjentki. Mężczyzna chwilę wcześniej odwiedził swoją partnerkę, która uro..."/>
  </head>
  <body>
    <article>
      <h1>Został ojcem, nie chciał wyjść ze szpitala. Pobił trzy pielęgniarki i dwie pacjentki</h1>
      <address><time datetime="2019-11-25T14:12:53+00:00">25 Nov 2019, 14:12</time> by <a rel="author">bż/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/a49e040d-fd5d-49c5-a9ff-1a33c4b512e1-480p.mp4" autoplay="" loop=""/>
          <figcaption>Do ataku doszło w sieradzkim szpitalu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/18883391-cd0c-4f9d-93ee-5ed8cac6a267-480p.mp4"/>
          <figcaption>Zderzenie karetki z samochodem osobowym. Ranny ratownik...</figcaption>
        </figure>
        <figcaption>Do ataku doszło w sieradzkim szpitalu<cite>Foto: Google Maps | Video: TVN24 Łódź</cite></figcaption>
      </slideshow>
      <h3>Pięściami zaatakował trzy pielęgniarki, jedną z nich kopnął. Potem 27-latek wbiegł na oddział położniczy i zaatakował dwie pacjentki. Mężczyzna chwilę wcześniej odwiedził swoją partnerkę, która urodziła dziecko.</h3>
      <p>Agresywny mężczyzna nie był wcześniej notowany przez policję. W zeszły piątek odwiedził partnerkę na oddziale ginekologiczno-położniczym szpitala wojewódzkiego w Sieradzu (woj. łódzkie).</p>
      <p>- Mężczyzna przebywał w szpitalu od kilku godzin. Swym głośnym zachowaniem zakłócał spokój pacjentów, na co zareagował personel - opowiada Agnieszka Kulawiecka z sieradzkiej policji.</p>
      <related>
        <a href="https://www.tvn24.pl/lodz,69/uciekali-potracili-policjanta-i-uderzyli-w-autobus-padly-strzaly-ostrzegawcze-trwaja-poszukiwania,986601.html"/>
      </related>
      <p>Upominany 27-latek wyszedł z oddziału, ale tylko na chwilę.</p>
      <p>- Wrócił i zaatakował przebywające na dyżurce pielęgniarki. Kilkukrotnie uderzył pięścią w twarz trzy znajdujące się tam kobiety oraz kopnął jedną z nich - opowiada Kulawiecka.</p>
      <p>Potem mężczyzna pobiegł korytarzem i zaatakował dwie kolejne osoby.</p>
      <p>- Uderzył pięścią dwie pacjentki. Jednej z nich groził pozbawieniem życia - dodaje Kulawiecka.</p>
      <h3>Zarzuty i dozór</h3>
      <p>Mężczyzna został szybko zatrzymany przez policjantów, którzy przyjechali do szpitala.</p>
      <p>- Został przewieziony do komendy. Usłyszał kilka zarzutów. Odpowie za naruszenie nietykalności cielesnej trzech pielęgniarek, które w czasie wykonywania obowiązków służbowych posiadają status funkcjonariusza publicznego - podkreśla Agnieszka Kulawiecka z sieradzkiej policji.</p>
      <p>Mężczyzna był trzeźwy, ale testy przeprowadzone na komendzie wykazały, że w momencie zdarzenia był pod wpływem narkotyków.</p>
      <p>Policja informuje, że 27-latkowi może grozić kara do czterech i pół roku więzienia.</p>
      <p>Decyzją prokuratora rejonowego w Sieradzu mężczyzna został objęty policyjnym dozorem.</p>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/podszywali-sie-pod-ratownikow-medycznych-mieli-problemy-z-podstawowymi-czynnosciami,967296.html"/>
      </related>
    </article>
  </body>
</html>