<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a546838/Nemacki-studenti-pokrecu-strajk-za-klimu.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T14:44:00+00:00"/>
    <meta property="og:title" content="Nemački studenti pokreću štrajk za klimu, inspirisani Gretom Tunberg"/>
    <meta property="og:description" content="Nemački studenti pokrenuli su kampanju koja će tokom ove nedelje insistirati na daljim merama za zaštitu klime, a..."/>
  </head>
  <body>
    <article>
      <h1>Nemački studenti pokreću štrajk za klimu, inspirisani Gretom Tunberg</h1>
      <address>
        <time datetime="2019-11-25T14:44:00+00:00">25 Nov 2019, 14:44</time>
      </address>
      <p>Nemački studenti pokrenuli su kampanju koja će tokom ove nedelje insistirati na daljim merama za zaštitu klime, a različita okupljanja tim povodom prekinuće uobičajeno funkcionisanje visokih škola i univerziteta širom zemlje.</p>
      <p>Inicijativa je pokrenuta po uzoru na pokret Petkom za budućnost, koji je inspirisala švedska tinejdžerka Greta Tunberg i koji je podstakao srednjoškolce u mnogim zemljama da petkom umesto u školu idu na proteste usmerene protiv nedovoljnog delovanja vlade na suočavanju s klimatskom krizom.</p>
      <p>Ovaj problem nije trenutno prisutan na nemačkim univerzitetima u meri u kojoj bi trebalo da bude, istakao je portparol pokreta Studenti za budućnost Tobajs Hole.</p>
      <p>Pitanja vezana za klimatske promene i zaštitu klime biće od ponedeljka do petka stavljena u prvi plan na brojnim univerzitetima. Javni ulični protetsi nisu predviđeni osnovnim planom aktivnosti, ali lokalne grupe imaju slobodu delovanja i u tom smislu.</p>
      <p>Studenti žele da se u prvom redu usmere na pokretanje kvalitetnih javnih rasprava o klimatskim pitanjima. To uključuje i predavanja o okolnostima koje vode do klimatskih promena i mogućih rešenja, kao i radionice o tome što se može učiniti na lokalnom nivou.</p>
      <p>"Štrajk na univerzitetu nije jedino efikasno sredstvo smišljeno kako bi se političare nateralo na akciju, nego je to i univerzitet kao laboratorija za održive koncepte budućnosti", navodi se u proglasu pokreta Studenti za budućnost.</p>
      <p>Akcije su planirane u 40 nemačkih gradova i na više od 50 univerziteta i visokih škola, a u njima će, kako se očekuje, učestvovati hiljade studenata.</p>
    </article>
  </body>
</html>