<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/epo/article/1418424/vrakas-na-ginei-i-ethniki-mikrografia-toy-agiax-dehomaste-polemo-alla-den-tha-gyrisoyme-sta-palia"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="Βρακάς: «Να γίνει η Εθνική μικρογραφία του Άγιαξ, δεχόμαστε πόλεμο αλλά δεν θα γυρίσουμε στα παλιά»"/>
    <meta property="og:description" content="Το στέλεχος της ΕΠΟ, Κώστας Βρακάς δίνει μέσω του gazzetta.gr απαντήσεις σε όλα τα «φλέγοντα» ζητήματα που αφορούν την Εθνική ομάδα, το VAR, τον πόλεμο που δέχεται η ομοσπονδία, ενώ απαντά στις καταγγελίες του Ολυμπιακού.  "/>
  </head>
  <body>
    <article>
      <h6 class="kicker">Ο ΚΩΣΤΑΣ ΒΡΑΚΑΣ ΣΤΟ GAZZETTA.GR ΓΙΑ ΕΘΝΙΚΗ, VAR, ΦΑΝ'Τ ΣΙΠ ΚΑΙ ΤΗΝ ΚΡΙΤΙΚΗ ΣΤΗΝ ΕΠΟ</h6>
      <h1>Βρακάς: «Να γίνει η Εθνική μικρογραφία του Άγιαξ, δεχόμαστε πόλεμο αλλά δεν θα γυρίσουμε στα παλιά»</h1>
      <h2>Το στέλεχος της ΕΠΟ, Κώστας Βρακάς δίνει μέσω του gazzetta.gr απαντήσεις σε όλα τα «φλέγοντα» ζητήματα που αφορούν την Εθνική ομάδα, το VAR, τον πόλεμο που δέχεται η ομοσπονδία, ενώ απαντά στις καταγγελίες του Ολυμπιακού.  </h2>
      <address><time datetime="2019-11-25T14:20:00+00:00">25 Nov 2019, 14:20</time> by <a rel="author" href="http://www.gazzetta.gr/dimosiografos/giannis-georgopoulos" target="_blank">Γιάννης Γεωργόπουλος</a></address>
      <p>Ο πρόεδρος της ΕΠΣ Ηπείρου, μέλος της Εκτελεστικής Επιτροπής, αλλά και των Εθνικών ομάδων της ΕΠΟ, Κώστας Βρακάς ήταν αποκαλυπτικός στο<b> gazzetta.gr </b>καταθέτοντας την άποψη του σε μια σειρά θεμάτων που βρίσκονται ψηλά στην ατζέντα της ελληνικής ομοσπονδίας.</p>
      <p>Ο έμπειρος παράγοντας, ο οποίος στα τέλη Ιουλίου διαδραμάτισε σημαίνοντα ρόλο στην επισημοποίηση της συνεργασίας της ΕΠΟ με τον Τζον Φαν'τ Σιπ και των συνεργατών του (Άρον Βίντερ και Μιχάλη Βαλκάνη), αναφέρθηκε διεξοδικά στο χτίσιμο της νέας Εθνικής, το αναπτυξιακό πλάνο που προβλέπει καμπ σε όλη την χώρα, όπως επίσης στη Γερμανία και την Αυστραλία για την ανεύρεση νέων ταλέντων, την σύσταση εθνικών ομάδων μικρότερων ηλικιών, την αλλαγή πλεύσης σε ότι αφορά το αγωνιστικό στιλ της Εθνικής σε μια προσπάθεια να αφομοιωθεί το πετυχημένο μοντέλο του Άγιαξ, αλλά και στον ντόρο που έχει προκληθεί γύρω από την χρήση του VAR.</p>
      <p>Ο Κώστας Βρακάς, παράλληλα τοποθετήθηκε για τον άδικο, όπως χαρακτήρισε πόλεμο που δέχεται η ελληνική ομοσπονδία, ενώ έδωσε την δική του απάντηση στην ανακοίνωση που εξέδωσε ο Ολυμπιακός εναντίον της ΕΠΟ. Παράλληλα αποκάλυψε την βούληση της ελληνικής ομοσπονδίας προκειμένου η Εθνική να αποκτήσει τον δικό της προπονητικό κέντρο, ενώ έκανε την αποτίμηση του έργου που έχει επιδείξει μέχρι στιγμής η διοίκηση Γραμμένου.</p>
      <figure>
        <img src="http://www.gazzetta.gr/sites/default/files/sitefiles_2019-11/van.jpg"/>
      </figure>
      <p>Στις 3 Οκτωβρίου, ο νέος ομοσπονδιακός τεχνικός Τζον Φαν'τ Σιπ, σε συνεννόηση με τους τεχνικούς διευθυντές Κώστα Κωνσταντινίδη και Τάκη Φύσσα, έκανε λόγο για το «πλάνο Κατάρ» δίνοντας ευκαιρίες σε παίκτες νέους σε ηλικία. Οι διεθνείς στα ματς με Βοσνία, Αρμενία και Φινλανδία έδειξαν να αφομοιώνουν πλήρως τη νέα φιλοσοφία που διέπει το προπονητικό επιτελείο εμφανίζοντας ένα απρόσμενα καλό πρόσωπο.</p>
      <p>Ο Κώστας Βρακάς, ο οποίος εξαρχής τάχθηκε υπέρ της υϊοθέτησης ενός διαφορετικού μοντέλου στην Εθνική, το οποίο παραπέμπει στον Άγιαξ σχολίασε τα πρώτα δείγματα γραφής...</p>
      <p>Πως αποτιμάτε την μέχρι στιγμής εικόνα της Εθνικής υπό την καθοδήγηση του Φαν'τ Σιπ; Υπάρχει ικανοποίηση για τις τελευταίες εμφανίσεις;</p>
      <p>
        <i>«Νιώθουμε ικανοποίηση γιατί το υποστηρίξαμε όλο αυτό και βλέπουμε πως οι Έλληνες ποδοσφαιριστές έχουν ποιότητα και μπορούν να δείξουν έναν άλλο τρόπο παιχνιδιού. Με την καθοδήγηση των ανθρώπων που γνωρίζουν το αντικείμενο μπορούμε να εξελιχθούμε ακόμα περισσότερο».</i>
      </p>
      <p>Παρά τα ελπιδοφόρα μηνύματα που αφήνει η Εθνική παρατηρούμε πως υπάρχει μια απαξίωση. Ο κόσμος δεν έχει επιστρέψει στο γήπεδο...</p>
      <p>«<i>Αυτό συμβαίνει τα τελευταία χρόνια. Υπάρχει μια γενικότερη απαξίωση για το ελληνικό ποδόσφαιρο και μέρος αυτού είναι και η Εθνική Ελλάδας. Σίγουρα και τα αποτελέσματα τα τελευταία χρόνια δεν προκαλούν το ενδιαφέρον του κόσμου, αλλά η αγάπη παραμένει. Αυτό το βλέπουμε περισσότερο με τον τρόπο που εκφράζεται ο κόσμος για την Εθνική, παρά με την παρουσία του στο γήπεδο. Κάποια στιγμή όμως ευελπιστούμε πως αν εμείς κάνουμε τις κατάλληλες κινήσεις, ο κόσμος θα επιστρέψει και θα βοηθήσει με όλη του την ψυχή την Εθνική ομάδα».</i></p>
      <figure>
        <img src="http://www.gazzetta.gr/sites/default/files/sitefiles_2019-11/azws.jpg"/>
      </figure>
      <p>Η εθνική την τελευταία πενταετία και ειδικότερα μετά την αποχώρηση του Φερνάντο Σάντος δείχνει να ψάχνει την χαμένη ταυτότητα της. Τι πιστεύετε πήγε στραβά;</p>
      <p>«<i>Τα προηγούμενα χρόνια υπήρχε μια καλή φουρνιά ποδοσφαιριστών, αλλά και μια καλή συγκυρία, η οποία μας βοήθησε με θετικά αποτελέσματα να κρατάμε ψηλά το ranking ώστε να έχουμε στη συνέχεια καλές κληρώσεις.  Αυτό το γεγονός είχε ως αποτέλεσμα να πάρουμε μέρος σε κάποιες διοργανώσεις. Από εκεί και πέρα όμως βλέπουμε τα τελευταία χρόνια, πως η ποιότητα του ελληνικού ποδοσφαίρου έχει πέσει αρκετά, ενώ οι ΠΑΕ δεν χρησιμοποιούν σε μεγάλο βαθμό Έλληνες ποδοσφαιριστές, Δεν δίνουν χρόνο σε νέους ποδοσφαιριστές, με συνέπεια να μην υπάρχει μεγάλη βάση επιλογών για την Εθνική ομάδα.</i></p>
      <p>
        <i>Θεωρώ, για να αλλάξει όλο αυτό θα πρέπει να αλλάξουμε γενικότερα την δομή του ελληνικού ποδοσφαίρου από την αρχή. Αυτή ήταν και η φιλοσοφία μας καταλήγοντας σε προπονητές που γνωρίζουν καλά το ποδόσφαιρο σε όλες τις ηλικιακές ομάδες και σε όλο τον τρόπο εξέλιξης. Θεωρήσαμε πως πρέπει να κρατήσουμε τα θετικά στοιχεία που διαθέτει ο Έλληνας ποδοσφαιριστής. Το μέταλλο του νικητή, την καλή τεχνική κατάρτιση... Υπάρχει όμως και μια ιδιαίτερη νοοτροπία, την οποία πρέπει να βελτιώσουμε. Έχουμε κάποια στοιχεία σε πιο επιθετικό ποδόσφαιρο, στο ένας εναντίον ενός που υστερούμε.</i>
      </p>
      <p>
        <i>Επίσης, υστερούμε λίγο στη φυσική κατάσταση και στον πιο δυνατό ρυθμό παιχνιδιού. Πάνω σε αυτά καταρτίζουμε ένα πλάνο, το οποίο ξεκινάει από τις ακαδημίες. Θα γίνεται αξιολόγηση των παιδιών σε όλη την χώρα πλέον και συγχρόνως θα εντοπίζουμε τα αδύνατα σημεία. Θα δουλεύουμε με συγκεκριμένο τρόπο για όλες τις ηλικιακές ομάδες. Επίσης, θα δημιουργηθούν ομάδες Κ-12 και Κ-14 όπου θα γίνεται η πρώτη επιλογή από την ομοσπονδία μέσα από τις ενωσιακές ομάδες. Εκεί θα γίνεται η πρώτη αξιολόγηση των πιο ταλαντούχων ποδοσφαιριστών της χώρας με ένα πλάνο που έχουμε καταρτίσει και θα εφαρμόσουμε το αμέσως επόμενο διάστημα.</i>
      </p>
      <p>
        <i>Θα βλέπουμε τα παιδιά εάν έχουν τα στοιχεία που θέλουμε, θα αντιμετωπίζουμε τις αδυναμίες τους, θα δουλεύουμε συγκεκριμένα ως ομοσπονδία πάνω σε αυτά τα ταλέντα ώστε να δημιουργηθεί η πρώτη Εθνική Κ-15. Από εκεί και πέρα όλες οι Εθνικές, Κ-15, Κ-17, Κ-19 θα δουλεύουν υπό την καθοδήγηση των βασικών προπονητών της εθνικής Ανδρών, αφού αυτή είναι εξαρχής η συμφωνία μας. Να εργάζονται δηλαδή κατά συγκεκριμένο τρόπο και να επιβλέπουν ποδοσφαιριστές ανάλογα με τις απαιτήσεις στις θέσεις κάθε ποδοσφαιριστή. Έτσι, θα υπάρχει μια ενιαία γραμμή από κάτω προς τα πάνω. Στόχος είναι με το πλάνο αυτό των προπονητών να γίνει μια αναβάθμιση του ελληνικού ποδοσφαίρου».</i>
      </p>
      <figure>
        <img src="http://www.gazzetta.gr/sites/default/files/sitefiles_2019-11/weeee.jpg"/>
      </figure>
      <p>Οι περισσότεροι αντιμετώπισαν με δυσπιστία την πρόσληψη του Τζον Φαν'τ Σιπ, όμως με την πάροδο του χρόνου, ο Ολλανδός δείχνει να κερδίζει τις εντυπώσεις. Ποια ήταν τα κριτήρια της επιλογής του;</p>
      <p>
        <i>«Η επιλογή του προπονητικού επιτελείου της εθνικής Ανδρών δεν έγινε στο πόδι. Εμείς ξέραμε πάρα πολλά πράγματα και για τους προπονητές. Η συμφωνία ήταν να έρθουν και οι τρεις (σ.σ.: Φαν'τ Σιπ, Βίντερ, Βαλκάνης) για να εξυπηρετηθεί όλο αυτό το πλάνο. Ξέραμε τον τρόπο που έχουν δουλέψει και τι πρέπει να κάνουν. Για παράδειγμα ο Βίντερ ήταν το δεξί του Τεν Χάγκ στον Άγιαξ.</i>
      </p>
      <p><i>Τα ταλέντα του Άγιαξ είναι δουλεμένα από τον ίδιο και πλέον συγκαταλέγονται στους κορυφαίους παίκτες του κόσμου. Θέλουμε να κάνουμε μια μικρογραφία όσων έχουν καταφέρει στον Άγιαξ. Πρόθεση μας είναι να δουλέψει από τη βάση της χώρας, από την τελευταία ακαδημία στο πιο απομακρυσμένο χωριό, να παίρνουν τα παιδιά τις ίδιες αρχές μέχρι να καταφέρουν να φτάσουν να αγωνιστούν στην Εθνική ανδρών. Να ανεβάσουμε δηλαδή το επίπεδο γενικότερα του ελληνικού ποδοσφαίρου. Μόνο όταν το καταφέρουμε αυτό σε κάποια χρόνια θα έχουμε εξελιχθεί αρκετά ώστε να είμαστε ανταγωνιστικοί ως Εθνική παίρνοντας μέρος σε όλες τις διοργανώσεις και γιατί όχι, να αποτελέσουμε ευχάριστη έκπληξη και να φτάσουμε στο σημείο να μας λογίζουν ως μεγάλη δύναμη του ευρωπαϊκού ποδοσφαίρου»</i>.</p>
      <p>Σε ότι αφορά το στιλ ποδοσφαίρου και την φιλοσοφία που θέλατε να περάσετε με την πρόσληψη του προπονητικού επιτελείου ουδείς πίστευε πως η Εθνική θα μπορούσε να παίξει παραγωγικό ποδόσφαιρο...</p>
      <p>
        <i>«Εμείς πιστεύαμε πως η Εθνική μπορεί να παίξει διαφορετικό στιλ ποδοσφαίρου και το θεωρούσαμε ως μονόδρομο να κινηθούμε κάπως έτσι, γιατί μόνο με αυτό τον τρόπο θα μπορούσαμε να γίνουμε κάποια στιγμή ανταγωνιστικοί απέναντι σε όλες τις μεγάλες ευρωπαϊκές δυνάμεις. Αυτό που κάναμε τα προηγούμενα χρόνια και φτάσαμε σε κάποιες επιτυχίες νομίζω πως πλέον δεν γίνεται να υπάρξει στο σημερινό ποδόσφαιρο, δηλαδή να κλέβεις αποτελέσματα και να παίζεις με ένα συγκεκριμένο τρόπο παιχνιδιού. Μπορεί να είχες θετικά αποτελέσματα κάποια στιγμή, αλλά σίγουρα δεν θα είσαι κοντά σε αυτούς τους στόχους».</i>
      </p>
      <figure>
        <img src="http://www.gazzetta.gr/sites/default/files/sitefiles_2019-11/sebastianvasiliadis2_0.jpg"/>
      </figure>
      <p>Ο Σεμπάστιαν Βασιλειάδης ήδη αποτελεί μέλος της Εθνικής. Ακούγεται ο Κιομουρτζόγλου, ο Μπάλντοκ, αλλά και άλλοι ομογενείς ποδοσφαιριστές. Είναι πρόθεση της ΕΠΟ να στραφεί στον απόδημο Ελληνισμό προκειμένου να ανακαλύψει νέα ταλέντα;</p>
      <p>«<i>Το θεωρώ υποχρέωση μας γιατί Έλληνες δεν είναι μόνο όσοι βρίσκονται στη χώρα, αλλά και στο εξωτερικό. Σε κάποιες περιπτώσεις είναι και πιο Έλληνες από εμάς. Υπάρχουν ακόμα παιδιά που δεν γνωρίζουν καλά την γλώσσα, αφού είναι δεύτερης γενιάς Έλληνες και ξέρουν περισσότερα πράγματα για την ιστορίας της πατρίδας μας, από όσα γνωρίζουμε εμείς οι ίδιοι. Επομένως το να έχουμε το μυαλό και σε κάποιες συγκεκριμένες περιπτώσεις παικτών είναι υποχρέωση μας.</i></p>
      <p>
        <i>Αυτό δεν σημαίνει πως θα είναι μεγαλύτερο ποσοστό ομογενών ποδοσφαιριστών. Μακάρι βέβαια να γίνει, εμείς το βλέπουμε το ίδιο. Σύντομα μάλιστα θα κάνουμε δύο καμπ στη Γερμανία με συμμετοχή Ελλήνων ποδοσφαιριστών σε μικρότερες ηλικίες για να δούμε τι γίνεται εκεί αλλά και σε γειτονικές χώρες, όπως είναι η Ολλανδία, το Βέλγιο, από Γερμανία όπου υπάρχει μεγάλη ποσότητα Ελλήνων με παιδιά που έχουμε ήδη εντοπίσει για να τα δούμε. Το ίδιο θα πράξουμε και στην Αυστραλία».</i>
      </p>
      <p>Ποια θεωρείτε πως είναι η μεγαλύτερη επιτυχία της τωρινής διοίκησης της ΕΠΟ στα δύο χρόνια που βρίσκεστε στο τιμόνι του ελληνικού ποδοσφαίρου;</p>
      <p>«<i>Εγώ θεωρώ και το πιστεύω ακράδαντα, πως ο τρόπος που λειτουργούμε τουλάχιστον στο κομμάτι των πρωταθλημάτων είναι η ισονομία που προσπαθούμε να αντιμετωπίζουμε όλους και που προσπαθούμε να περάσουμε στο ελληνικό ποδόσφαιρο. Θέλουμε ένα ελληνικό ποδόσφαιρο όπου θα έχουν όλοι τις ίδιες ευκαιρίες. Να μην υποστηρίζεται και να μην αβαντάρεται κανένας. Να κάνουμε δηλαδή ένα καθαρό ποδόσφαιρο, όπου στο τέλος θα παίρνουν όλοι αυτό που δικαιούνται.</i></p>
      <p>
        <i>Βρισκόμαστε προς αυτή την κατεύθυνση, μολονότι κάποιοι μας πολεμούν το τελευταίο διάστημα θέλοντας να κάνουν το άσπρο-μαύρο. Δεν γίνεται όμως να το κάνουν. Δεν θα γίνουμε τυφλοί, ούτε θα πάθουμε αμνησία, για αυτό προσπαθούμε να βελτιώσουμε αυτό το κομμάτι στο ελληνικό ποδόσφαιρο. Μια μεγάλη επιτυχία είναι ο τρόπος με τον οποίο προσπαθούμε να ανταπτύξουμε αυτό το πλάνο, το οποίο έχει σχέση μόνο με το ποδόσφαιρο και τίποτα άλλο. Μόνο με αυτό θέλουμε να ασχολούμαστε».</i>
      </p>
      <p>Θεωρείτε πως είναι άδικος ο πόλεμος που γίνεται στην ΕΠΟ;</p>
      <p>«<i>Σε πολλά σημεία υπάρχει πολύ άδικος πόλεμος. Κάποιοι για προσωπικά τους συμφέροντα, είτε γιατί δεν τους αρέσει αυτό, είτε γιατί θα ήθελαν κάτι άλλο διαφορετικό, το οποίο έχουμε δει και στο παρελθόν, τουλάχιστον όσο είμαστε αυτή η διοίκηση θα προσπαθούμε να το αντιμετωπίσουμε. Θα κάνουμε βήματα προς τα μπροστά».</i></p>
      <figure>
        <img src="http://www.gazzetta.gr/sites/default/files/sitefiles_2019-11/var.jpg"/>
      </figure>
      <p>Πολύ ντόρος γίνεται για το VAR, την χρήση του, αλλά και τις αποφάσεις των διαιτητών; Ποια είναι η άποψη σας πάνω σε αυτό; Για παράδειγμα ο Ολυμπιακός αναφέρθηκε στην απουσία goal technology, την γραμμή offside αλλά και την απουσία παρατηρητή του διαιτητή VAR.</p>
      <p>«<i>Το VAR είναι μια καινούργια τεχνολογία, την οποία για πρώτη φορά στην Ελλάδα προσπαθούμε να δούμε τι ακριβώς είναι. Το ότι το έχουν επιλέξει η UEFA και οι μεγάλες ευρωπαϊκές δυνάμεις σημαίνει πως βοηθάει. Το ίδιο βλέπουμε και εμείς. Το αν τώρα γίνονται κάποια λάθη, αυτό ισχύει και σε μεγάλα ευρωπαϊκά πρωταθλήματα.</i></p>
      <p>
        <i>Σίγουρα τα λάθη έχουν μειωθεί και το μυστικό είναι πως το VAR θα πρέπει να διώξει την καχυποψία που υπάρχει στον φίλαθλο κόσμο. Για μένα αυτό είναι το πιο σημαντικό, όμως πάλι υπάρχουν κάποια κέντρα που προσπαθούν να το απαξιώσουν γιατί πιθανότατα έχουν στο μυαλό τους να γυρίσουν σε παλαιότερες εποχές που δεν θα υπάρχει VAR και μάλλον τότε θεωρούν πως ήταν καλύτερη η διαιτησία, κάτι που εμένα τουλάχιστον δεν με βρίσκει σύμφωνο. Νομίζω πως το VAR είναι υποχρέωση μας, το καταφέραμε και αυτό δείχνει και το πως θέλουμε να υπάρχει όσο το δυνατόν μεγαλύτερη αξιοπιστία. Τώρα αν γίνονται και κάποια λάθη μέσα στο VAR και αυτά θα τα αντιμετωπίσουμε σιγά-σιγά. Και το goal technology πρέπει να μπει οπωσδήποτε και η γραμμή του offside. Είναι τα επόμενα βήματα.</i>
      </p>
      <p><i>Όλα μαζί δεν γίνονται, αλλά τουλάχιστον αυτά έγιναν. Είμαστε λαός των άκρων και δυστυχώς κάποιοι προσπαθούν να δημιουργούν προβλήματα ενώ δεν υπάρχουν για συγκεκριμένα προσωπικά συμφέροντα. Δυστυχώς πρέπει να τους αντιμετωπίσουμε και αυτούς»</i>.</p>
      <p>Η ΠΑΕ Ολυμπιακός, επίσης με πρόσφατη ανακοίνωση της άφησε αιχμές για κακοδιαχείριση στην ΕΠΟ και παχυλές αμοιβές. Τι απαντάτε;</p>
      <p>
        <i>«Κρίνεται αυτή η διοίκηση της ΕΠΟ για την διαιτησία, όταν η ίδια ομοσπονδία έκανε τις απαραίτητες ενέργειες για την εισαγωγή του VAR προκειμένου να υπάρχει μεγαλύτερη αξιοπιστία, όταν επίσης έχει αποδεχθεί το να έρθουν ξένοι διαιτητές και επιπρόσθετα το κομμάτι αυτό ελέγχεται από την FIFA και την UEFA. Πρόσφατα από την Ευρωπαϊκή ομοσπονδία δήλωσαν πως μας στηρίζουν και είναι απόλυτα ευχαριστημένοι με αυτό που γίνεται. Επομένως απαντούν αυτοί για εμάς. Δεν χρειάζεται να πούμε κάτι διαφορετικό. Για το θέμα της διοίκησης μόνο εύσημα πήραμε στα περισσότερα θέματα που έχουμε ασχοληθεί. Στο οικονομικό κομμάτι πράγματι υπάρχει μια δυσχέρεια.</i>
      </p>
      <p>
        <i>Όλοι γνωρίζουμε πως τα έσοδα είναι πολύ μειωμένα για την ομοσπονδία, αλλά από την άλλη έχουμε μειώσει το χρέος κατά 4 εκατ. ευρώ. Αυτό δεν το λένε. Είχαμε παραλάβει ένα χρέος στα 13 εκατ. ευρώ και τώρα είναι στα 9 εκατ. Το να έχουμε μια πρόσκαιρη οικονομική δυσκολία λόγω μειωμένων εσόδων, αυτό δεν είναι πρόβλημα και δεν είναι κακοδιαχείριση. Υπάρχουν ορκωτοί λογιστές και κανείς δεν μπορεί να μας προσάψει πως κάναμε κάτι τρελό. Το μόνο μεμπτό μπορεί να είναι πως υπάρχουν κάποιοι μισθοί στην ομοσπονδία, οι οποίοι είναι υψηλοί. Συμφωνώ απόλυτα σε αυτό, αλλά δεν λέει κανείς πως δύο μέρες πριν αναλάβουμε εμείς ως διοίκηση και αυτό είναι πολύ σημαντικό και δεν τονίζεται, πως στην προσωρινή διοίκηση με επικεφαλής τον κ. Δρόσο είχε υπογραφεί εργασιακή σύμβαση για τα επόμενα τρία χρόνια.</i>
      </p>
      <p>
        <i>Δηλαδή μέχρι να τελειώσουμε και εμείς δεν μπορούμε να κάνουμε πολλά πράγματα. Τώρα εάν κάναμε 4-5 προσλήψεις περισσότερες, δεν νομίζω πως αυτό είναι το πρόβλημα και αυτό φαίνεται και από το γεγονός πως η FIFA και η UEFA ανοίγουν την κάνουλα για να πάρουμε τα χρήματα που μας οφείλονται από προηγούμενα χρόνια βλέποντας πλέον πως η οικονομική διαχείριση είναι ότι καλύτερο υπάρχει».</i>
      </p>
      <figure>
        <img src="http://www.gazzetta.gr/sites/default/files/sitefiles_2019-11/ethniki.jpg"/>
      </figure>
      <p>Είναι αλήθεια πως έχετε προχωρήσει την διαδικασία προκειμένου οι Εθνικές ομάδες να αποκτήσουν το δικό τους προπονητικό κέντρο;</p>
      <p>
        <i>«Έχουμε προχωρήσει σε μια έκταση την οποία μας έχει παραχωρήσει ο Δήμος Σπάτων-Αρτέμιδος πάλι με προσωπικές ενέργειες της επιτροπής. Βρήκαμε αυτό τον χώρο, συμφωνήσαμε, μας παραχωρήθηκε και τώρα βρισκόμαστε στο επόμενο στάδιο προκειμένου να βγάλουμε άδειες. Εδώ χρειάζεται και η βοήθεια της Γενικής Γραμματείας. Μέσα σε όλα αυτά με τα οποία ασχολείται ο κ. Αυγενάκης θεωρώ και γι' αυτόν προσωπικά και για την κυβέρνηση του κ. Μητσοτάκη θα είναι πάρα πολύ σημαντικό οι Εθνικές ομάδες να αποκτήσουν το σπίτι τους. Δεν είναι μόνο η Εθνική Ανδρών, είναι όλες οι Εθνικές, από Κ-19, Εθνική Ελπίδων, Κ-17, Εθνική Γυναικών, Ποδόσφαιρο Σάλας, Ποδόσφαιρο Άμμου, είναι μια ολόκληρη διαδικασία.</i>
      </p>
      <p>
        <i>Αυτή τη στιγμή έχουμε δύο γήπεδα στον Άγιο Κοσμά που δεν είναι δικά μας και εκεί όπως γνωρίζετε θα γίνει το μεγάλο πρότζεκτ στο Ελληνικό. Αυτό σημαίνει πως ανά πάσα στιγμή οι Εθνικές ομάδες θα μείνουν χωρίς σπίτι. Μετά τις επιτυχίες του 2004, οι διοικήσεις που πέρασαν, διαχειρίστηκαν πολύ περισσότερα χρήματα από εμάς, αλλά δεν έκαναν το πιο βασικό. Να φτιάξουν το σπίτι των Εθνικών Ομάδων. Είναι τραγικό. Από την άλλη, θέλουμε να είμαστε στα Μουντιάλ και τα Euro, αλλά δεν έχουμε κάνει τίποτα απολύτως σε ότι αφορά την εξέλιξη μας. Τουλάχιστον αυτή η διοίκηση ξεκίνησε τούτη την διαδικασία. Θα πάρουμε μια χρηματοδότηση από την FIFA και την UEFA, αλλά δεν είναι αρκετή ώστε να ολοκληρώσουμε αυτό που θέλουμε και χρειαζόμαστε κάποια βοήθεια από τον κ. Αυγενάκη. Έγινε ήδη μια πρώτη συνάντηση, δεν είχαμε όμως κάποια νεότερα από εκεί και πέρα και ελπίζω αυτό να το δουν σοβαρά γιατί είναι κάτι που μας απασχολεί και θα βοηθήσει τον ελληνικό αθλητισμό».</i>
      </p>
    </article>
  </body>
</html>