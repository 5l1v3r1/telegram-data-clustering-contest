<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/usr-face-apel-la-consens-pentru-aprobarea-cresterii-numarului-de-parlamentari-pentru-diaspora-18615141"/>
    <meta property="og:site_name" content="Gândul"/>
    <meta property="article:published_time" content="2019-11-25T14:30:28+00:00"/>
    <meta property="og:title" content="USR face apel la consens pentru aprobarea creşterii numărului de parlamentari pentru Diaspora"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>USR face apel la consens pentru aprobarea creşterii numărului de parlamentari pentru Diaspora</h1>
      <h2>Reprezentanţii USR îndeamnă partidele să se unească pentru a sprijini creşterea numărului de parlamentari de Diaspora. Sursa citată precizează că USR are un proiect de lege care prevede ca aleşii pentru Diaspora să fie de 14, nu de 6, cât sunt în prezent.</h2>
      <address><time datetime="2019-11-25T14:30:28+00:00">25 Nov 2019, 14:30</time> by <a rel="author" href="https://www.gandul.info/autor/elena-crangasu" target="_blank">Elena Crangasu</a></address>
      <p>„USR a depus încă din mai 2018 un proiect de lege pentru creşterea numărului de parlamentari care să-i reprezinte pe românii din Diaspora. Proiectul iniţiat de senatorii Florina Presadă şi Radu Mihail, deputaţii Dan Barna şi Tudor Benga şi semnat de toţi parlamentarii USR, prevede ca Diaspora să aibă 4 senatori şi 10 deputaţi, în loc de 2 senatori şi 4 deputaţi, cum este în prezent. Din păcate, PSD şi celelalte partide care i-au fost alături până de curând au împiedicat adoptarea proiectului, blocându-l în Camera Deputaţilor, unde se află din octombrie 2018”, au transmis reprezentanţii USR, într-un comunicat de presă remis, luni, Mediafax.</p>
      <p>Sursa menţionată a adăugat că trebuie să fie votată această iniţiativă legislativă în prima şedinţă de plen a Camerei Deputaţilor, în contextul în care a fost o mobilizare masivă a românilor din străinătate la al doilea tur al alegerile prezidenţiale de duminică.</p>
      <p>„După votul de la prezidenţiale, mai ales cel de duminică, este mai clar ca niciodată că partidele politice trebuie să facă dreptate Diasporei şi să-i asigure o reprezentare corectă. Dacă există voinţă politică, proiectul poate fi votat în prima şedinţă de plen a Camerei Deputaţilor! Cu cele 944.077 voturi exprimate duminică, Diaspora s-a apropiat ca prezenţă la urne de Bucureşti. Îi felicităm pe românii din Diaspora şi îi asigurăm că vom continua să luptăm pentru ei şi pentru drepturile lor!”, conchide sursa amintită.</p>
      <p>Şi PMP va depune luni, în Parlament, o iniţiativă legislativă care prevede ca numărul parlamentarilor care îi reprezintă pe cetăţenii români de peste hotare să fie de minim 15 deputaţi şi 5 senatori, a anunţat Eugen Tomac.</p>
      <related>
        <h4>Citeşte şi</h4>
        <a href="https://www.gandul.info/politica/mesajul-ironic-al-unui-senator-psd-la-adresa-vioricai-dancila-cum-adica-nu-pot-pleca-18614999?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/reactia-psd-dupa-alegerile-prezidentiale-marcel-ciolacu-ar-urma-sa-se-intalneasca-luni-cu-liderii-partidului-nemultumiti-de-viorica-dancila-18614984?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/mesajul-lui-donald-tusk-pentru-klaus-iohannis-presedintele-romaniei-tara-va-continua-sa-beneficieze-de-conducerea-dumneavoastra-responsabila-si-de-incredere-18614980?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>