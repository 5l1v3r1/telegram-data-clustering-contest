<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/sarkvideki-extrem-hideg-erkezik-europaba-a-het-vegere"/>
    <meta property="og:site_name" content="euronews"/>
    <meta property="article:published_time" content="2019-11-25T14:51:22+00:00"/>
    <meta property="og:title" content="Sarkvidéki, extrém hideg érkezhet Európába a hét végére"/>
    <meta property="og:description" content="Ha az előrejelzések beválnak, december első hete extrém hideg lesz Európa-szerte."/>
  </head>
  <body>
    <article>
      <h1>Sarkvidéki, extrém hideg érkezhet Európába a hét végére</h1>
      <address><time datetime="2019-11-25T14:51:22+00:00">25 Nov 2019, 14:51</time> by <a rel="author">Noemi Mrav</a></address>
      <p>Meteorológusok szerint a tavalyi, <a href="https://hu.euronews.com/2019/01/31/chicagot-is-elerte-a-sarkvideki-hideg">Chicagóban és az USA északi részén heteken át tartó extrém hideget hozó polar vortex</a>, vagyis sarkvidéki hideg érkezhet a hét végére Európába.</p>
      <p>A legfrissebb meteorológiai modellek legalábbis ezt mutatják. És hogy hogy kerül Európába a normális esetben az Északi-sarkon jelentkező sarkvidéki hideg? A jelenség oka leegyszerűsítve a klímaváltozás, részletesebben kifejtve pedig az a hirtelen sztratoszferikus felmelegedés, amely most az Északi-sarkra érkezve annak hideg levegőjét kiszorítja és Európa felé tolja.</p>
      <p>A Szibéria körüli sztratoszféra hirtelen felmelegedése destabilizálja ugyanis azt a sarkvidéki légáramlatot, ami segít fenntartani a sark körüli hideg levegőt. A tudósok szerint mindez az klímaváltozás miatt alakul így, mivel az gyengíti a légáramlat erejét.</p>
      <figure>
        <img src="https://static.euronews.com/articles/stories/04/31/68/56/808x792_cmsv2_25289083-7ea5-50fa-8e1b-da3d6c7050ce-4316856.jpg"/>
      </figure>
      <p>Az óriási hidegre december első hetében számíthatunk az előrejelzések szerint.</p>
      <p>A hideghullám előreláthatólag Finnországban, Svédországban, az Egyesült Királyságban érezteti majd leginkább hatását, de a többi európai országban is a szokásosnál hidegebb idővel számolhatunk majd. A sarkvidéki hideg azonban nem áll meg Európánál, akár Észak-Afrikáig is elérhet, sőt az Egyesült Államokban is hasonlóan hideg időre számíthatnak, ha az előrejelzések beválnak.</p>
      <p>Az előrejelzések egyébként viszonylag rövid időszakkal számolnak, az extrém hideget pedig az évszakhoz képest szokatlanul magas hőmérséklet követi majd december második hetében.</p>
    </article>
  </body>
</html>