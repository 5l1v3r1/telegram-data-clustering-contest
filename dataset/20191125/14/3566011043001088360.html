<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549976.html/%D8%AF%D8%B1%DA%AF%DB%8C%D8%B1%DB%8C-3-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D9%85%D9%86%D8%AC%D8%B1-%D8%A8%D9%87-%D9%85%D8%AC%D8%B1%D9%88%D8%AD%DB%8C%D8%AA-2-%D8%AA%D9%86-%D8%A7%D8%B2-%D8%A2%D9%86%D9%87%D8%A7-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:55:00+00:00"/>
    <meta property="og:title" content="درگیری 3 دانش‌آموز منجر به مجروحیت 2 تن از آنها شد"/>
    <meta property="og:description" content="معاون اجتماعی فرماندهی انتظامی استان همدان ازدرگیری 3 دانش‌آموز و مجروحیت 2 تن از آنها در یکی از خیابان‌های اصلی شهر خبر داد."/>
  </head>
  <body>
    <article>
      <h1>درگیری 3 دانش‌آموز منجر به مجروحیت 2 تن از آنها شد</h1>
      <h2>معاون اجتماعی فرماندهی انتظامی استان همدان:</h2>
      <address>
        <time datetime="2019-11-25T14:55:00+00:00">25 Nov 2019, 14:55</time>
      </address>
      <p>معاون اجتماعی فرماندهی انتظامی استان همدان ازدرگیری 3 دانش‌آموز و مجروحیت 2 تن از آنها در یکی از خیابان‌های اصلی شهر خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین بشری امروز در گفت‌و‌گو با خبرنگار عصر همدان؛  از مجروح شدن دو دانش‌آموز در یک درگیری خبر داد و اظهار کرد: ظهر امروز خبری مبنی بر درگیری سه جوان 15 ساله در یکی از خیابان‌های اصلی شهر به پلیس 110 گزارش شد که همکاران ما به سرعت در محل وقوع حادثه حاضر شدند.</p>
      <p>وی با بیان اینکه این سه جوان در خیابان باباطاهر با یکدیگر درگیر شده بودند گفت: به دنبال بالا گرفتن درگیری این خبر توسط شهروندان به پلیس 110 گزارش شد که متأسفانه دو جوان در این ماجرا با سلاح سرد مجروح شدند.</p>
      <p>معاون اجتماعی فرماندهی انتظامی استان همدان بیان کرد: یکی از مجروحان بلافاصله به بیمارستان منتقل شد و مجروح دیگر که از ناحیه دست آسیب دیده بود پس از انتقال به کلانتری برای مداوا به بیمارستان انتقال داده شد.</p>
      <p>وی با تأکید بر اینکه حال هر دو مجروح این درگیری خوب است افزود: اکنون مأموران انتظامی برای تحقیقات بیشتر و تشکیل پرونده در بیمارستان حضور دارند.</p>
      <p>بشری با بیان اینکه به منظور اخذ نظر پزشکی مصدومان به پزشکی قانونی ارجاع خواهند شد خاطرنشان کرد: هنوز انگیزه این سه جوان از این درگیری مشخص نیست؛ با انجام تحقیقات پرونده در این خصوص تشکیل و به منظور رسیدگی به مقام قضائی ارجاع می‌شود.</p>
      <p>انتهای پیام</p>
    </article>
  </body>
</html>