<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/25/a_lendkerekes_villanyauto-tolto_lenne_a_jovo/"/>
    <meta property="og:site_name" content="totalcar"/>
    <meta property="article:published_time" content="2019-11-25T14:47:00+00:00"/>
    <meta property="og:title" content="A lendkerekes villanyautó-töltő lenne a jövő?"/>
    <meta property="og:description" content="A Škoda által is támogatott megoldás csodaszép nevet kapott: Kinetic Power Booster."/>
  </head>
  <body>
    <article>
      <h1>A lendkerekes villanyautó-töltő lenne a jövő?</h1>
      <address><time datetime="2019-11-25T14:47:00+00:00">25 Nov 2019, 14:47</time> by <a rel="author">Andróczi Balázs</a></address>
      <p>A villanyautó-töltés egyik problémájára jelenthet megoldást a Chakratec nevű cég rendszere, amely lendkerekes energiatárolással tehermentesíti az elektromos hálózatot.</p>
      <figure>
        <img src="https://kep.cdn.indexvas.hu/1/0/3050/30504/305048/30504829_dd4de8733baf8f8ce403cd47a8b7f28a_wm.jpg"/>
      </figure>
      <p>Az ötlet persze nem új, legfeljebb a megvalósítás részletei. A Skoda által Prágában felállított töltőállomás esetében a 10, vákuumban futó lendkerékből álló rendszer képes ideális esetben akár megduplázni a töltőteljesítményt. A lendkerekes megoldás előnye, hogy a teljes felpörgetése hosszabb idő alatt megy végbe, alacsonyabb teljesítménnyel, mint ahogy a töltés zajlik. Ezzel érik el, hogy csökkenjen az elektromos hálózat átlagos terhelése. A kísérleti kút esetében 10 perces töltésre 45 perc körüli regenerációs idő jut. Ugyanezt a problémát eddig jellemzően nagy akkumulátorokkal igyekeztek áthidalni – ezeknél a Chakratec rendszere állítólag tartósabb, 200 ezer töltés-merítési ciklust biztosan kibír, és persze sokkal könnyebb is.</p>
      <p>A villanyautók térhódítása épp csak elkezdődött, de ez a töltőhálózat kiépülése szempontjából fontos kísérleti időszak: később alighanem azok a megoldások terjednek majd el, amelyek most beválnak. A lendkerekes villanykút lehet az egyik ilyen.</p>
    </article>
  </body>
</html>