<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189069/"/>
    <meta property="og:site_name" content="Janam TV"/>
    <meta property="article:published_time" content="2019-11-25T14:17:53+00:00"/>
    <meta property="og:title" content="ആധാര്‍ ആപ്ലിക്കേഷനില്‍ ഇനി പേരും വിലാസവും ഉള്‍പ്പെടെയുള്ള വിവരങ്ങള്‍ ലഭിക്കും"/>
    <meta property="og:description" content="ന്യൂഡല്‍ഹി: പുതിയ വിവരങ്ങള്‍ ഉള്‍പ്പെടുത്തി ആധാര്‍ മൊബൈല്‍ ആപ്ലിക്കേഷന്‍ പരിഷ്‌ക്കരിച്ചു. ആധാര്‍ നമ്പറിനൊപ്പം പേര്, ജനന തീയതി, വിലാസം, ഫോട്ടോ എന്നീ"/>
  </head>
  <body>
    <article>
      <h1>ആധാര്‍ ആപ്ലിക്കേഷനില്‍ ഇനി പേരും വിലാസവും ഉള്‍പ്പെടെയുള്ള വിവരങ്ങള്‍ ലഭിക്കും</h1>
      <address><time datetime="2019-11-25T14:17:53+00:00">25 Nov 2019, 14:17</time> by <a rel="author">Janam TV Web Desk</a></address>
      <p>ന്യൂഡല്‍ഹി: പുതിയ വിവരങ്ങള്‍ ഉള്‍പ്പെടുത്തി ആധാര്‍ മൊബൈല്‍ ആപ്ലിക്കേഷന്‍ പരിഷ്‌ക്കരിച്ചു. ആധാര്‍ നമ്പറിനൊപ്പം പേര്, ജനന തീയതി, വിലാസം, ഫോട്ടോ എന്നീ വിവരങ്ങളും ആപ്ലിക്കേഷനില്‍ ലഭിക്കും. ഗൂഗിള്‍ പ്ലേ സ്റ്റോറില്‍ നിന്നും ആപ്പ് ഡൗണ്‍ലോഡ് ചെയ്യാം. ഐഫോണിലും പുതിയ പതിപ്പ് ലഭ്യമാണ്.</p>
      <p>ആധാറുമായി ബന്ധപ്പെട്ട സേവനങ്ങള്‍ ലഭിക്കുന്നതിനുള്ള വിഭാഗമായ ആധാര്‍ സര്‍വ്വീസ് ഡാഷ് ബോര്‍ഡ് പുതിയ പതിപ്പിലുണ്ട്. വ്യക്തി വിവരങ്ങള്‍ ഉള്‍പ്പെടുത്തുന്നതിനും കാണുന്നതിനുമായി മൈ ആധാര്‍ സെക്ഷന്‍ എന്ന വിഭാഗവും പുതിയ ആപ്പിലെ സവിശേഷതയാണ്.</p>
      <p>എവിടെപ്പോയാലും ആധാര്‍ കൂടെ കൊണ്ടു പോകേണ്ടതില്ലെന്നതാണ് എംആധാര്‍ ആപ്ലിക്കേഷന്‍ ഡൗണ്‍ലോഡ് ചെയ്താലുള്ള നേട്ടം. ആധാറുമായി ബന്ധപ്പെട്ട സേവനങ്ങള്‍ക്കെല്ലാം എംആധാര്‍ മതി. ബയോമെട്രിക് വിവരങ്ങള്‍ താത്കാലികമായി ലോക്ക് ചെയ്യാനും അണ്‍ലോക്ക് ചെയ്യാനുമുള്ള സൗകര്യം ഈ ആപ്ലിക്കേഷനിലുണ്ട്.</p>
      <p>വിവരങ്ങള്‍ ചോരാതെ തന്നെ ക്യു ആര്‍ കോഡ് ഉപയോഗിച്ച് വിശദാംശങ്ങള്‍ ഷെയര്‍ ചെയ്യാനുള്ള അവസരവും ഇതിലുണ്ട്. സന്ദേശം വഴിയോ ഇ മെയില്‍ വഴിയോ ഇ- കെവൈസി ഷെയര്‍ ചെയ്യാനും ആപ്പിലൂടെ കഴിയും.</p>
      <p>എന്തെങ്കിലും കാരണത്താല്‍ ഒടിപി ഫോണില്‍ ലഭിക്കാതെ വന്നാല്‍ ടൈബേഡ്‌സ് ഒടിപി ഉപയോഗിക്കാനുള്ള സൗകര്യവും ആപ്ലിക്കേഷനില്‍ ഉണ്ട്. 30 സെക്കന്‍ഡ് മാത്രമായിരിക്കും ഇതിന് ലഭിക്കുന്ന സമയം.</p>
    </article>
  </body>
</html>