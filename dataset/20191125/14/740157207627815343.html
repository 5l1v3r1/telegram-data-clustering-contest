<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/tu-byly-najnizsze-oplaty-za-odpady-przeglosowali-podwyzke,135531.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T14:06:00+00:00"/>
    <meta property="og:title" content="Tu były najniższe opłaty za odpady. Przegłosowali podwyżkę"/>
    <meta property="og:description" content="Radni miejscy Stalowej Woli podjęli uchwałę o wzroście cen za gospodarowanie odpadami komunalnymi od nowego roku. Nie jest też chyba zaskoczeniem, że miasto myśli o budowie spalarni opadów."/>
  </head>
  <body>
    <article>
      <h1>Tu były najniższe opłaty za odpady. Przegłosowali podwyżkę</h1>
      <address><time datetime="2019-11-25T14:06:00+00:00">25 Nov 2019, 14:06</time> by <a rel="author">pt  </a></address>
      <h4>Radni miejscy Stalowej Woli podjęli uchwałę o wzroście cen za gospodarowanie odpadami komunalnymi od nowego roku. Nie jest też chyba zaskoczeniem, że miasto myśli o budowie spalarni opadów.</h4>
      <hr/>
      <ul>
        <li>
          <b>Stalowa Wola nie podnosiła opłat za odbiór odpadów od 2016 roku.</b>
        </li>
        <li>
          <b>Obecnie mieszkańcy płacić będą 13 złotych od osoby.</b>
        </li>
        <li>
          <b>Fala ponad 100-proc. podwyżek opłat za śmieci dotyka niemal całej Polski.</b>
        </li>
      </ul>
      <p>Obecnie mieszkańcy Stalowej Woli płacą 6 złotych za segregowane odpady i 12 za niesegregowane. Od 1 stycznia odpowiednio 13 i 26 złotych. Rodziny objęte Kartą Dużej Rodziny dostaną dwuzłotową zniżkę. Wzrost opłat przekracza 100 procent, ale i tak należą one do najniższych w kraju, co zresztą podkreśla magistrat w specjalnym komunikacie:</p>
      <p>- W Nisku 24,60 zł, w Rzeszowie 20 zł, w Tarnobrzegu jeszcze 18 zł za osobę – tyle wynoszą stawki za odpady w najbliższym otoczeniu Stalowej Woli. Średnia opłata komunalna w kraju waha się od 22 do 25 zł za osobę, a w hutniczym grodzie wciąż będzie obowiązywać jedna z najniższych stawek w Polsce.</p>
      <p>Czytaj:<a href="https://www.portalsamorzadowy.pl/gospodarka-komunalna/tam-gdzie-sa-spalarnie-wywoz-odpadow-jest-tanszy-czy-rzeczywiscie-sprawdzamy,135272.html"> Tam, gdzie są spalarnie, wywóz odpadów jest tańszy. Czy rzeczywiście? Sprawdzamy</a></p>
      <p>Stawka opłaty za gospodarowanie odpadami w Stalowej Woli nie była zmieniona od 2016 roku.</p>
      <p>Jak czytamy w uzasadnieniu do uchwały, konieczność zmiany stawek opłaty za gospodarowanie odpadami komunalnymi wiąże się ze wzrostem kosztów obsługi systemu, głównie opłat za składowanie odpadów (tak zwana opłata marszałkowska) ustalanych przez Ministra Środowiska, wzrostem minimalnego wynagrodzenia, wzrostem cen paliw oraz brakiem rynków zbytu dla surowców wtórnych.</p>
      <p>Wiceprezydent Renata Knap podkreśla, że niskie stawki da się utrzymać tylko przy dobrym poziomie segregacji: - Ustalamy tak niską stawkę w zaufaniu do mieszkańców, że będą segregować odpady jeszcze lepiej. Jeżeli tego nie będzie, to będziemy musieli podejść do podwyżek, bo takie są koszty zagospodarowania odpadów mieszanych, których powstaje niestety coraz więcej – mówi.</p>
      <p>Systemem zagospodarowania odpadów w Stalowej Woli objęte są również firmy. Po zmianie ustawy, wymagane jest, by przedsiębiorcy segregowali odpady na pięć frakcji do odpowiednich pojemników bądź worków.</p>
      <p>Gmina podała, że wzrosły także o około 48 procent w porównaniu do roku 2018 roku koszty utrzymania dwóch Punktów Selektywnej Zbiórki Odpadów Komunalnych. Przybyło również wytwarzanych przez mieszkańców Stalowej Woli zmieszanych odpadów komunalnych: z 12 tysięcy 898 ton w 2016 roku do prognozowanych na podstawie dostępnych danych 14 tysięcy 594 ton w 2019 roku.</p>
      <p>Stalowa Wola dołącza jednocześnie do coraz liczniejszego grona gmin, które chcą budować spalarnię. - Aby stabilizować cenę dla Stalowej Woli i porozumienia gmin, przygotowywana jest inwestycja budowy instalacji termicznego przetwarzania odpadów preRDF, które w tej chwili powodują wysoką cenę zagospodarowania odpadów – tłumaczy magistrat.</p>
      <p>Zdaniem urzędników ze Stalowa Woli „w momencie, kiedy powstanie taka instalacja, w perspektywie najbliższych kilkunastu lat będziemy mogli mówić o zatrzymaniu wzrostu cen i wyróżnianiu się ekologicznym systemem obiegu zamkniętego na terenie miasta”.</p>
    </article>
  </body>
</html>