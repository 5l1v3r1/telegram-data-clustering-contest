<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/domaci/nova-komise-dohlidne-na-historicke-centrum-prahy_535597.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T14:56:00+00:00"/>
    <meta property="og:title" content="Nová komise dohlídne na historické centrum Prahy"/>
    <meta property="og:description" content="Otázky týkající se péče o historické centrum Prahy coby památky UNESCO bude řešit nová komise při radě hlavního města. Požadavek na její vznik vzešel z..."/>
  </head>
  <body>
    <article>
      <h1>Nová komise dohlídne na historické centrum Prahy</h1>
      <address><time datetime="2019-11-25T14:56:00+00:00">25 Nov 2019, 14:56</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Otázky týkající se péče o historické centrum Prahy coby památky UNESCO bude řešit nová komise při radě hlavního města. Požadavek na její vznik vzešel z posledního šetření komisařů UNESCO v Praze a následného rozhodnutí výboru světového dědictví UNESCO. Zřízení komise - Rady světové památky - k 3. prosinci schválili na pondělním jednání pražští radní. Vedení města podle důvodové zprávy ke schválenému materiálu Radu světové památky zakládají nyní potřetí, poprvé byla zřízena v roce 2013, následně v roce 2015.</b>
      </p>
      <p>Předsedou dvanáctičlenné Rady světové památky bude Tomáš Drdácký z oddělení památkové vědy Ústavu teoretické a aplikované mechaniky Akademie věd. V nové komisi zasednou dále například šéf magistrátních památkářů Jiří Skalický, ředitel územního odborného pracoviště Národního památkového ústavu Praze Jaroslav Podliska nebo Petr Chotěbor z odboru památkové péče Kanceláře prezidenta republiky.</p>
      <p>Historické centrum Prahy je na seznamu světového kulturního a přírodního dědictví zapsáno od roku 1992. Komisaři UNESCO, kteří pravidelně provádějí kontroly v hlavním městě, dlouhodobě vytýkají stávající i plánovanou výstavbu výškových budov. V aktuální hodnotící zprávě požadují přepracování metropolitního plánu nebo doporučují zastavit projekt Rezidence park Kavčí hory. Naopak ocenili zlepšení stavu dříve zanedbaných domů, pozitivně hodnotí také kancelářský, obchodní a rezidenční projekt Smíchov City.</p>
    </article>
  </body>
</html>