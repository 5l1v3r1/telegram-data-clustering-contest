<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/hazai_sztar/magyar-teatrumi-tarsasag-zaklatas/"/>
    <meta property="og:site_name" content="FEMINA"/>
    <meta property="article:published_time" content="2019-11-25T14:06:00+00:00"/>
    <meta property="og:title" content="&quot;A bűnösöknek vállalniuk kell a felelősséget&quot; - Friss közlemény a Gothár-botrány kapcsán"/>
    <meta property="og:description" content="A Magyar Teátrumi Társaság is közleményt adott ki Gothár Péter szexuális zaklatási ügyével kapcsolatban."/>
  </head>
  <body>
    <article>
      <h1>"A bűnösöknek vállalniuk kell a felelősséget" - Friss közlemény a Gothár-botrány kapcsán</h1>
      <h2>A Magyar Teátrumi Társaság is közleményt adott ki Gothár Péter szexuális zaklatási ügyével kapcsolatban.</h2>
      <address><time datetime="2019-11-25T14:06:00+00:00">25 Nov 2019, 14:06</time> by <a rel="author">Orbán Violetta</a></address>
      <p>A legnagyobb hazai színházi érdekvédelmi szervezet, a <b>Magyar Teátrumi Társaság</b> ma kora délután Budapesten megtartott, 22. közgyűlésén a színházi világban felmerült szexuális zaklatásos esetek kapcsán is megfogalmazta véleményét.  </p>
      <p>Mint ismert, múlt kedden a <a href="https://femina.hu/hazai_sztar/gothar-peter-zaklatas/"><b>Katona József Színház közleményben tudatta</b></a>, hogy egy munkatársukat erkölcsileg kifogásolható viselkedése miatt a lefolytatott belső vizsgálat után kitiltották a teátrum épületéből. Szerdán délután <b>Gothár Péter</b> egy rövid közleményben maga vallotta be, hogy ő a meg nem nevezett személy, akivel a teátrum a közös munkát befejezte. </p>
      <figure>
        <img src="https://kep.cdn.indexvas.hu/1/0/3050/30504/305041/30504109_8883814040899f6793696427fda91419_wm.jpg"/>
        <figcaption>
          <cite>Fotó: MTI/Mónus Márton</cite>
        </figcaption>
      </figure>
      <p>"A szexuális zaklatás kérdésében általában az MTT álláspontja a korábban a színházi világban felmerült esetek óta változatlan: minden olyan emberi tett, amelyik más embert testi vagy lelki erőszakkal olyasmire késztet, amit az nem akar megtenni, összeegyeztethetetlen a kulturált emberi viselkedéssel és egyébként a jogszabályokkal is.</p>
      <p>Ha pedig egy művész kényszerít bárkit bármire, ami annak akarata ellen van, az különösen bántó, fájó és elfogadhatatlan, hiszen a művészet lényege a szabadság.</p>
      <p>Mélyen sajnáljuk, hogy a magyar kulturális életben megint egy, a szabadsággal és a művészettel szöges ellentétben álló ügyről kell beszélni: ennek a szégyenletes ügynek az egész magyar kultúra a kárvallottja, és ennek a felelősségét a bűnösöknek vállalniuk kell.</p>
      <p>Miután sem a budapesti Katona József Színház, sem a Színház- és Filmművészeti Egyetem nem tagja a Magyar Teátrumi Társaságnak, nem érezzük dolgunknak, hogy Gothár Péter művésztársait szexuálisan zaklató ügyében ennél részletesebben állást foglaljunk" - olvasható a nyilatkozatban, amelyet Vidnyánszky Attila, a Magyar Teátrumi Társaság elnöke írt alá. </p>
    </article>
  </body>
</html>