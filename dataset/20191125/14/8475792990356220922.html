<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/socialnamndens-ordforande-lamnar-uppdrag"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T14:19:44+00:00"/>
    <meta property="og:title" content="Socialnämndens ordförande lämnar sitt uppdrag"/>
    <meta property="og:description" content="Socialnämndes ordförande Gunilla Karlsson (C) i Mörbylånga lämnar sitt uppdrag under en time-out. I sin avsägelse berättar hon att hon avgår av hälsoskäl."/>
  </head>
  <body>
    <article>
      <h1>Socialnämndens ordförande lämnar sitt uppdrag</h1>
      <address><time datetime="2019-11-25T14:19:44+00:00">25 Nov 2019, 14:19</time> by <a rel="author">Bekhal Mohammadi</a></address>
      <p>
        <b>Socialnämndes ordförande Gunilla Karlsson (C) i Mörbylånga lämnar sitt uppdrag under en time-out. I sin avsägelse berättar hon att hon avgår av hälsoskäl.</b>
      </p>
      <p>Avsägelsen lämnade Gunilla Karlssons (C) under sin time-out, som oppositionen i Mörbylånga krävde efter att hon uttalat sig i ett enskilt fall till socialtjänsten i Linköping. Det handlade om att hon hade lämnat felaktiga uppgifter om en familj, där hon bland annat sagt att familjen haft återkommande problem och att en dotter blivit omhändertagen tidigare.</p>
      <p>– Att jag lämnar uppdraget har inget med utredningen att göra. Jag har under time-outen fått tid att tänka, jag orkar inte längre, jag är fyller 67 i januari och är ingen ungdom längre. Det är av hälsoskäl jag lämnar, säger Gunilla Karlsson (C).</p>
      <p>Socialtjänsten i Linköping hade efter Gunilla Karlssons uppgifter upprättat en orosanmälan. Vad hon skulle ha gjort var att hänvisa till en tjänsteman men enligt henne blev hon väckt mitt i natten av socialtjänsten som ställde ledande frågor.</p>
      <p>Nu har Gunilla Karlsson lämnat sitt uppdrag som socialnämndens ordförande men sitter kvar som ledamot i kommunfullmäktige. För tillfället sitter Mathias Karlsson som tillförordnad ordförande i socialnämnden.</p>
      <p>– Det känns som ett bra beslut, jag fick lite perspektiv av time-outen. Jag har både barn och barnbarn som behöver mig, säger Gunilla Karlsson.</p>
      <related>
        <h4>Relaterat</h4>
        <a href="https://www.svt.se/nyheter/lokalt/smaland/oppositionen-kraver-socialnamndens-ordforande-tar-time-out-eller-avgar"/>
        <a href="https://www.svt.se/nyheter/lokalt/smaland/nu-tar-socialnamndens-ordforande-time-out"/>
      </related>
    </article>
  </body>
</html>