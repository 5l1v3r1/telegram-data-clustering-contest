<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/champions/2019/11/25/news/sarri_higuain_pre_atletico_madrid-241890823/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T14:10:00+00:00"/>
    <meta property="og:title" content="Juventus, Sarri: &quot;Le critiche? Se le ascoltassi tutte diventerei matto...&quot;. CR7: &quot;Sono tornato&quot;"/>
    <meta property="og:description" content="Il tecnico alla vigilia dell'Atletico Madrid parla del gioco finora espresso alla squadra (&quot;Per ora andiamo a sprazzi&quot;) e di Cristiano Ronaldo:"/>
  </head>
  <body>
    <article>
      <h1>Juventus, Sarri: "Le critiche? Se le ascoltassi tutte diventerei matto...". CR7: "Sono tornato"</h1>
      <h2>Il tecnico alla vigilia dell'Atletico Madrid parla del gioco finora espresso alla squadra ("Per ora andiamo a sprazzi") e di Cristiano Ronaldo: "Ho un bel rapporto con lui. Se poi si arrabbia per una sostituzione vuol dire che ha ancora motivazioni. E' in crescita, vediamo i prossimi allenamenti". E il portoghese annuncia il suo rientro su Instagram</h2>
      <address><time datetime="2019-11-25T14:10:00+00:00">25 Nov 2019, 14:10</time> by <a rel="author">DOMENICO MARCHESE</a></address>
      <p><b>TORINO -</b> Un punto per conquistare "il primo posto nel girone, fondamentale", ma la necessità di provare a vincere: "Se pensassimo di essere già qualificati saremmo morti". <a href="https://www.repubblica.it/sport/calcio/serie-a/juventus/2019/11/23/news/juventus_sarri_abbiamo_sofferto_ma_abbiamo_fatto_un_gran_finale_-241730459/">Maurizio Sarri presenta la sfida</a> con l'Atletico Madrid puntando ai tre punti, la specialità della casa bianconera: in un periodo di vittorie ma di gioco tutt'altro che spettacolare, la posizione dell'allenatore bianconero è semplice. "Prima ero un talebano perché volevo giocare sempre il mio calcio, ora non va bene perché seguo le caratteristiche dei giocatori. Non possiamo andare contro per gusto personale. Chiaro che anche io vorrei vedere la squadra più continua in certi atteggiamenti ma bisogna tenere conto delle caratteristiche dei giocatori". <a href="https://www.repubblica.it/sport/calcio/serie-a/juventus/2019/11/23/news/juventus_batte_atalanta-241727639/">Recuperato Ronaldo,</a> con cui Sarri ha "un  buon rapporto", ancora in dubbio De Ligt e Bernardeschi: per capire se giocheranno bisognerà attendere i due allenamenti che restano in vista del calcio d'inizio di domani sera. <br/> <br/><b>Maurizio Sarri, le dispiace leggere e sentire che questa Juve vince per il carattere dei singoli e non per quello che sta facendo l'allenatore?</b><br/>"Sinceramente non leggo, quindi non mi dispiace. Non è che per valutare la prestazione della mia squadra ho bisogno di leggere quello che scrivete. Cerco di leggere il meno possibile, ogni tanto mi imbatto in qualche articolo di grande intelligenza, ogni tanto, e cerco di estraniarmi il più possibile. Questa squadra ha certe caratteristiche, prima ero un talebano perché volevo giocare sempre il mio calcio, ora non va bene perché mi adatto alle caratteristiche dei giocatori. Se dovessi continuare ad ascoltare ne uscirei matto, quindi vado avanti con il mio lavoro".<br/><b>Dybala ha detto che si diverte molto con il suo gioco, mentre Sacchi la invita a riprendere alcune sue idee un po' perse nelle ultime partite. Come la pensa di quest'ultima sollecitazione?</b><br/>"Io la penso come Arrigo, da tanti anni sono in sintonia  con i suoi pensieri. Chiaro che anche io vorrei vedere la squadra più continua in certi tipi di atteggiamento, poi bisogna tenere conto delle caratteristiche dei nostri giocatori. Sicuramente andremo a migliorare sotto tanti punti di vista, poi alla fine bisogna giocare in relazione alle caratteristiche che abbiamo. Non si può andare per gusto personale contro le caratteristiche. La squadra va accompagnata mettendoci dentro le idee, abbiamo grandi margini di miglioramento, in questo momento giochiamo solo sprazzi di quello che proviamo e vorremmo fare con continuità. I margini sono ampi e li troveremo tra alti e bassi".<br/><b>Che gara si aspetta?</b><br/>"Se pensi solo a non prenderle sbagli, quindi non dobbiamo fare calcoli. L'Atletico ultimamente sta cambiando, palleggia di più, cerca un gioco diverso rispetto al passato. E' una squadra difficile da affrontare, sarà una partita difficile anche mentalmente perché se pensiamo che siamo già qualificati siamo morti in questa partita. Dobbiamo pensare che il primo posto è fondamentale, altrimenti le motivazioni saranno troppo diverse".<br/><b>Simeone le piace anche se è distante dal suo calcio?</b><br/>"Distante o no, sono scelte. L'Atletico gioca in un contesto difficile, contro Barcellona e Real in Spagna, tutti gli anni riesce a essere efficace e vincere qualcosa. Quindi il percorso è da applausi".<br/><b>In Spagna parlano del suo rapporto con Ronaldo dopo la sostituzione...</b><br/>"Non so che notizie arrivano a Torino, figuriamoci in Spagna. Il mio rapporto con i giocatori è buono, poi se uno si arrabbia per una sostituzione è positivo, soprattutto da uno che ha vinto tutto e dimostra che ha grandi motivazioni. Mi sta benissimo, come ho sempre detto ormai è 25 anni che vedo uscire giocatori incazzati per le sostituzioni, quindi non mi fa né caldo né freddo".<br/><b>Come sta Ronaldo? E De Ligt e Bernardeschi?</b><br/>"Ieri Cristiano ha fatto la seduta con i compagni, sembra in crescita, poi se è risolto valutiamo insieme dopo gli allenamenti di oggi e domani, ma è molto positivo che abbia fatto l'allenamento con i compagni. Vediamo se oggi ci sono ripercussioni, ma penso e spero di no. De Ligt e Bernardeschi sono da valutare, molto dipende dalle loro sensazioni del momento, perché hanno due infortuni che portano dolore e bisogna vedere quanto questo dolore sarà sopportabile o no".<br/><b>Dybala è stata molto caldo parlando di questa intesa con Higuain. E' possibile vederli insieme con Cristiano?</b><br/>"È difficile. Lo è per le loro caratteristiche. Gonzalo è un attaccante puro, Cristiano è il centravanti più forte del mondo, ma parte da sinistra e Dybala non è un trequartista, è un attaccante. Chiaro che in certe situazioni siamo disposti a tutto, ma sono situazioni contingenti. Abbiamo comunque tre attaccanti forti per due posti e mi sembra ideale perché nessuno dei tre potrà fare tutte le partite e come si sta vedendo nelle prime parti della stagione troveranno spazio tutti. Poi Dybala è uno che gioca a calcio in maniera fantastica quindi si trova bene con chi sa giocare a calcio. A calcio sa giocare Higuain e anche Cristiano, quindi non vedo un grande problema".</p>
      <h3>Ronaldo su Instagram: "Sono tornato"</h3>
      <p>Prima le parole di Sarri in conferenza - "sembra in crescita, se il suo problema è risolto valutiamo insieme dopo gli allenamenti di oggi e domani, ma è molto positivo che abbia fatto l'allenamento con i compagni" -, quindi il post su Instagram dello stesso Ronaldo: "Sono tornato". CR7 si riprende la Juventus e domani alle 21 scenderà in campo al fianco di Higuain, con tutta probabilità, per  tentare l'assalto al primo posto del girone: dopo <a href="https://www.repubblica.it/sport/calcio/serie-a/juventus/2019/11/22/news/sarri_conferenza_ronaldo_forfait_atalanta-241630486/?ref=search">il turno di riposo con l'Atalanta</a> per i problemi al ginocchio, l'attaccante portoghese è pienamente recuperato. Alla Juventus basterà un pareggio, a patto che sia con meno di due reti, per avere la certezza matematica del primo posto nel girone D di Champions League.</p>
      <figure>
        <embed-post data-src="https://www.instagram.com/p/B5S8SNQgvM-" data-service="Instagram"/>
      </figure>
    </article>
  </body>
</html>