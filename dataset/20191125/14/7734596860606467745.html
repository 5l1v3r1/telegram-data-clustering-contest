<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/ellada/pshfizetai-o-neos-syntagmatikos-charths-ths-choras-1117567"/>
    <meta property="og:site_name" content="Cretalive"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="Ψηφίζεται ο νέος Συνταγματικός Χάρτης της χώρας"/>
    <meta property="og:description" content="Με τις ομιλίες των πολιτικών αρχηγών ολοκληρώθηκε η συζήτηση στη Ολομέλεια της Βουλής"/>
  </head>
  <body>
    <article>
      <h1>Ψηφίζεται ο νέος Συνταγματικός Χάρτης της χώρας</h1>
      <h2>Με τις ομιλίες των πολιτικών αρχηγών ολοκληρώθηκε η συζήτηση στη Ολομέλεια της Βουλής</h2>
      <address>
        <time datetime="2019-11-25T14:05:00+00:00">25 Nov 2019, 14:05</time>
      </address>
      <related>
        <h4>Διαβάστε περισσότερα</h4>
        <a href="https://www.cretalive.gr/ellada/f-gennhmata-anagkaia-alla-ochi-kai-ikanh-synthhkh-h-anatheorhsh-toy-syntagmatos-1117518"/>
        <a href="https://www.cretalive.gr/ellada/al-tsipras-atolmh-syrrafh-skorpion-diatakseon-h-protash-ths-nd-gia-th-syntagmatikh-anatheorhsh-1117475"/>
        <a href="https://www.cretalive.gr/ellada/baroyfakhs-gia-syntagmatikh-anatheorhsh-ochi-se-kommatika-paichnidia-me-thn-eklogh-ptd-1117337"/>
      </related>
      <p>Σε εξέλιξη βρίσκεται η<b> ψηφοφορία </b>στη βουλή για την αναθεώρηση του Συντάγματος, μετά την ολοκλήρωση της συζήτησης με τις ομιλίες των πολιτικών αρχηγών.</p>
      <p>Η παρούσα διαδικασία φαίνεται ότι οδηγεί σε αναθεώρηση 9 άρθρα του Συντάγματος. Πρόκειται για τα:</p>
      <p>- Άρθρο 32 παρ. 4 και 5: Αποσύνδεση της εκλογής Προέδρου Δημοκρατίας από τη πρόωρη διάλυση της Βουλής. Η διάταξη έχει ευρύτατη αποδοχή, με όλα τα κόμματα -πλην του ΚΚΕ- να συμφωνούν. Στη προτείνουσα Βουλή η συγκεκριμένη διάταξη είχε ψηφιστεί από 224 βουλευτές που σημαίνει ότι μπορεί να αναθεωρηθεί με την σύμφωνη γνώμη 151. Στην παρούσα φάση θα αποτυπωθεί μικρότερη πλειοψηφία καθώς ΝΔ και ΣΥΡΙΖΑ διαφωνούν στον τρόπο εκλογής του ανώτατου πολιτειακού παράγοντα. Ο ΣΥΡΙΖΑ προτείνει την άμεση εκλογή του Προέδρου της Δημοκρατίας από το λαό, σε περίπτωση που αποβούν άκαρπες οι κοινοβουλευτικές ψηφοφορίες. Την πρόταση απορρίπτουν ωστόσο σύσσωμα τα υπόλοιπα κόμματα. Υπό αυτά τα δεδομένα αναμένεται να εγκριθεί η πρόταση της ΝΔ που προβλέπει πως αν δεν επιτευχθούν αυξημένες πλειοψηφίες 200 και 180 βουλευτών τότε η διαδικασία επαναλαμβάνεται με το όριο να πέφτει στους 151 και αν πάλι αποβεί άκαρπη η εκλογή γίνεται με σχετική πλειοψηφία.<br/><br/>- Άρθρο 86 παρ. 3: Κατάργηση της σύντομης αποσβεστικής προθεσμίας ώστε ο χρόνος παραγραφής των αδικημάτων που τελέστηκαν από μέλη της κυβέρνησης να εξισωθεί με ό,τι ισχύει στον ποινικό κώδικα για τους πολίτες. Η διάταξη είχε λάβει 225 ψήφους και υπάρχει ευρύτατη συναίνεση.<br/><br/>- Άρθρο 62: Περιορισμό της βουλευτικής ασυλίας αποκλειστικά στα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής. Η διάταξη ψηφίστηκε από 237 βουλευτές ενώ και στη παρούσα Βουλή υπάρχει ευρύτατη αποδοχή.<br/><br/>- Άρθρο 68 παρ. 2: Δικαίωμα στη κοινοβουλευτική μειοψηφία να συστήσει Εξεταστική Επιτροπή με την υπογραφή 10 βουλευτών και έγκριση της πρότασης από 120. Για τη διάταξη υπάρχει σύμπνοια των κομμάτων, ενώ η κυβερνητική πλειοψηφία προτείνει τη συγκρότηση δύο Εξεταστικών Επιτροπών ανά κοινοβουλευτική περίοδο.</p>
      <p>Η αναθεωρητέα διάταξη είχε υπερψηφιστεί με 247 ψήφους.<br/><br/>- Άρθρο 101: Εκλογή μελών Ανεξάρτητων Αρχών από τα 3/5 της Διάσκεψης των Προέδρων αντί 4/5 που ισχύει σήμερα . Η διάταξη είχε λάβει 232 και υπάρχει σύγκλιση απόψεων των κομμάτων.\<br/><br/><br/>- Άρθρο 96 παρ. 5: Εξίσωση στρατιωτικών με τους λοιπούς δικαστές θωρακίζοντας κατά το Συμβούλιο της Ευρώπης την ανεξαρτησία τους.<br/><br/>Σημειώνεται ότι όλες οι παραπάνω διατάξεις χρειάζεται να ψηφιστούν από 151 βουλευτές, καθώς στη προτείνουσα Βουλή είχαν περάσει τον πήχη των 180 ψήφων.<br/><br/>- Άρθρο 54: Διευκόλυνση της ψήφου των Ελλήνων του εξωτερικού. Η αναθεωρητέα διάταξη έλαβε από τη προτείνουσα Βουλή 160 ψήφους ενώ μετά τη συμφωνία που επετεύχθη στη Διακομματική Επιτροπή του Υπουργείου Εσωτερικών, το τελικό κείμενο που διαμορφώθηκε φαίνεται να έχει την ευρύτερη αποδοχή των κομμάτων καθώς ενσωματώθηκαν όλες οι παρατηρήσεις που τέθηκαν κυρίως από ΚΚΕ και ΜεΡΑ25. Μοναδική παραφωνία αποτελεί η στάση του ΣΥΡΙΖΑ που εως την τελευταία στιγμή θέτει μικροπολιτικά προσχώματα. Πάντως, με τα εως τώρα δεδομένα η νέα μορφή του άρθρου 54 συγκεντρώνει την στήριξη 214 βουλευτών.<br/><br/>Άρθρο 21 παρ 1: Με πρόταση της Νέας Δημοκρατίας που αναμένεται να στηριχθεί από τα υπόλοιπα κόμματα η Βουλή προχωρά σε συνταγματοποίηση της παροχής του ελάχιστου εγγυημένου εισοδήματος.<br/><br/>Αρθρο 73: Η πλειοψηφία αποδέχθηκε την πρόταση του Κινήματος Αλλαγής για την εισαγωγή πρόβλεψης λαϊκής νομοθετικής πρωτοβουλίας. Με τον τρόπο αυτό η Βουλή θα δέχεται προτάσεις νόμου αρκεί να φέρουν υπογραφή 500 χιλ. πολιτών και να μην αφορούν σε θέματα εθνικής άμυνας και εξωτερικής πολιτικής.</p>
      <p>
        <b>Η ομιλία του πρωθυπουργού Κυριάκου Μητσοτάκη</b>
      </p>
      <p>«Τις προτάσεις σας δεν τις απορρίπτει η κοινοβουλευτική πλειοψηφία αλλά ο λαός» είπε στην αρχή της ομιλίας του<a href="https://www.cretalive.gr/ellada/al-tsipras-atolmh-syrrafh-skorpion-diatakseon-h-protash-ths-nd-gia-th-syntagmatikh-anatheorhsh-1117475">απαντώντας στον Αλέξη Τσίπρα</a> ο πρωθυπουργός Κυριάκος Μητσοτάκης στο πλαίσιο της συζήτησης για την Αναθεώρηση του Συντάγματος.</p>
      <p>Πρόσθεσε μάλιστα με νόημα πως η Συνταγματική Αναθεώρηση ήταν αντικείμενο και των εκλογών. Αμέσως μετά σημείωσε πως «θα αργήσουμε πολύ κ. Τσίπρα να έχουμε άλλη αναθεωρητική διαδικασία. Η επόμενη αναθεώρηση δεν μπορεί να ολοκληρωθεί παρά μόνο αν παρέλθει μια δεκαετία».</p>
      <p>Ο κ. Μητσοτάκης, απευθυνόμενος στον αρχηγό της αξιωματικής αντιπολίτευσης συμπλήρωσε: «Ο τόνος, κ. Τσίπρα, της ομιλίας σας ήταν εκτός κλίματος. Δεν ακούσατε κανένα πολιτικό αρχηγό αλλά ήταν και εκτός κλίματος σε σχέση με τη συζήτηση που έγινε στην επιτροπή […] Όπως είχαμε δεσμευτεί, προσεγγίσαμε τη συνταγματική αναθεώρηση με διαφορετικό τρόπο από εκείνον του ΣΥΡΙΖΑ. Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρόνο. Γιατί έμεινε αδρανές για 31 μήνες, κ. Τσίπρα;</p>
      <p>«Από αύριο η χώρα θα έχει νέο σύνταγμα. Θα φέρει τη σφραγίδα της πλειοψηφίας της Βουλής αλλά θα είναι και προϊόν συναίνεσης. Ο συνολικός απολογισμός είναι θετικός. Τον θεωρό ένα ακόμη μεγάλο βήμα Δημοκρατίας και κοινοβουλευτισμού» σημείωσε στη συνέχεια ο πρωθυπουργός.</p>
      <p>Μίλησε για παραγωγικό διάλογο μεταξύ των πολιτικών δυνάμεων αλλά όπως είπε αποτυπώθηκαν ανάγλυφα οι διαφορετικές αντιλήψεις στο πεδίο της ουσίας για το νέο Σύνταγμα.</p>
      <p>Ο ΣΥΡΙΖΑ επέμεινε σε μία διαφορετική κατεύθυνση ανέφερε ο κ. Μητσοτάκης.</p>
      <p>Χαρακτήρισε σημαντική τομή για την κατοχύρωση του ελάχιστου εγγυημένου εισοδήματος. Μίλησε για μία σταθερή δέσμευση ότι το κράτος θα μεριμνά για την αξιοπρεπή διαβίωση του κάθε πολίτη. «Ελπίζω να υπερψηφίσετε τη διάταξη», είπε απευθυνόμενος στον κ. Τσίπρα.</p>
      <p>
        <b>Επίθεση σε Τσίπρα</b>
      </p>
      <p>Ο πρωθυπουργός στη διάρκεια της ομιλίας επιτέθηκε για μία σειρά θεμάτων κατά του αρχηγού της αξιωματικής αντιπολίτευσης.</p>
      <p>«Κύριε Τσίπρα, δεν κρίνατε απαραίτητη μία αναφορά στο Σύνταγμα για αντιμετώπιση κλιματικής αλλαγής; Το άρθρο 24 δεν κρίνατε απαραίτητο να αναθεωρηθεί. Εσείς που είστε φίλος του Περιβάλλοντος […]</p>
      <p>Ο ΣΥΡΙΖΑ επέμεινε σε διαφορετική κατεύθυνση με περιττούς συνταγματικούς βερμπαλισμούς. Με επικίνδυνες κάποιες διατάξεις πολιτικού καιροσκοπισμού. Πού ακούσατε ότι εμείς προτείναμε την απλή αναλογική ως μόνιμο σύστημα; Άλλο η συνταγματική κατοχύρωση σταθερού εκλογικού συστήματος και άλλο ότι προτείναμε την απλή αναλογική ως σύστημα […]</p>
      <p>«Η πρότασή της δεν συμπεριελάμβανε λέξη για τη δημόσια διοίκηση, λέξη για τη εκπαίδευση, λέξη για τη δικαιοσύνη, λέξη για το περιβάλλον […] Η σημερινή αξιωματική αντιπολίτευση όταν έκανε λόγο για αναθεώρηση δεν είχε ως σκοπό τον εκσυγχρονισμό του Συντάγματος αλλά τη ματαίωση για μια 10ετία μιας ριζικής αλλαγής […].</p>
      <p>Για άλλη μια φορά είστε κατώτερος των περιστάσεων και μικρότερος ενόπιων της ιστορικής ευκαιρίας για τη χώρα».</p>
      <p>Ο πρωθυπουργός ανέφερε επίσης το εξής: «Ο πολιτικός να έχει την ίδια αντιμετώπιση με κάθε πολίτη. Ας χειροκροτήσουμε επιτέλους ότι το άρθρο 86 αλλάζει με τη διακομματική στήριξη της Βουλής των Ελλήνων».</p>
      <p>
        <b>Για την ψήφο των αποδήμων</b>
      </p>
      <p>Ιδιαίτερη μνεία έκανε ο πρωθυπουργός για την ψήφο των αποδήμων. «Είναι μία πρωτοβουλία που πρέπει να είμαστε υπερήφανοι καθώς και για τον τρόπο με τον οποίο διαβουλευτήκαμε με τα υπόλοιπα κόμματα. Κάναμε υποχωρήσεις και ανταποκριθήκαμε με ευθύνη στην κατεύθυνση συναίνεσης που το ίδιο το Σύνταγμα το επιβάλει» σημείωσε.</p>
      <p>Ο κ. Μητσοτάκης υπογράμμισε πως εξαρχής είχε δηλώσει ότι «η βούληση της ΝΔ ήταν η σύνθεση των απόψεων ώστε να καταστεί δυνατή και η συνταγματική διασφάλιση για τους Έλληνες που κατοικούν μόνιμα εκτός των συνόρων».</p>
      <p>«Φανήκαμε ευέλικτοι, κάναμε υποχωρήσεις και ανταποκριθήκαμε στην κατεύθυνση συναίνεσης. Το Σύνταγμα προβλέπει ότι για να αλλάξει η σχετική διάταξη χρειάζονται 200 βουλευτές» σημείωσε ο πρωθυπουργός. «Να κλείσει μια πληγή που μένει ανοικτή εδώ και 45 χρόνια. Η πατρίδα μας έχει ανάγκη όσο ποτέ τον παγκόσμιο ελληνισμό» προσέθεσε και επισήμανε πως «κάθε υπεκφυγή συνιστά προσβολή».</p>
      <p>«Σήμερα κάνουμε το πρώτο βήμα. Το βήμα αυτό θα γίνει άλμα. Ενωμένοι οι Έλληνες παντού στο κόσμο πάντα μεγαλουργούν. Η ΝΔ μετά την υπερψήφιση σχετικής προσθήκης στο άρθρο 54 θα θέσει σε δημόσια διαβούλευση το σχετικό νομοσχέδιο. Καταλήξαμε σε πρόταση που θεωρω αρκούντως ικανοποιητική. Και εύχομαι και ελπίζω τουλάχιστον αυτό το νομοσχέδιο -ας είναι μόνο αυτό το νομοσχέδιο- που θα ψηφιστεί από 300 βουλευτές».</p>
      <p>Καθαρή η πρότασή μας για την εκλογή ΠτΔ</p>
      <p>Προς το τέλος της ομιλίας του ο πρωθυπουργός αναφέρθηκε και στη διάταξη για την εκλογή ΠτΔ η οποία προκάλεσε και τη μεγαλύτερη συζήτηση αλλά και έντονη αντιπαράθεση μεταξύ των κομμάτων.</p>
      <p>«Έχουμε τη διάταξη που προκάλεσε τη μεγαλύτερη συζήτηση. Την αλλαγή τρόπου εκλογής του Προέδρου της Δημοκρατίας. Κρίσιμη διάταξη που υπέστη σοβαρή μετάλλαξη στη διάρκεια της μεταπολίτευσης. Στην ουσία, ειδικά μετά την αναθεώρηση του 2001, λειτούργησε ως προνόμιο της εκάστοτε αντιπολίτευσης για πρόκληση εκλογών» τόνισε αρχικά ο πρωθυπουργός Κυριάκος Μητσοτάκης για να προσθέσει.</p>
      <p>«Η πρόταση που υποβάλαμε ήταν σαφής και καθαρή. Θα ισχύσει η υφιστάμενη διάταξη η οποία αναζητεί μεγάλες συνθέσεις και εν τέλει καταλήγει σε απλή πλειοψηφία αφαιρώντας τη μεσολάβηση εκλογών […] Καλό είναι στο σπίτι του κρεμασμένου να μη μιλάμε για σχοινί διότι από την πρότασή μας το 2014 μεσολάβησε μια δραματική εμπειρία, κ. Τσίπρα, που προσέφερε διδάγματα.</p>
      <p>Ωμή καταστρατήγηση του Συντάγματος από εσάς προσωπικά το 2014 όταν αρνηθήκατε προκλητικά την εκλογή οποιουδήποτε προσώπου. Τόσο πολύ θέλατε να αξιοποιήσετε το Σύνταγμα ως εργαλείο για να διαλύσετε τη Βουλή».</p>
    </article>
  </body>
</html>