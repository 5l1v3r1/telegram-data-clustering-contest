<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/lech-poznan/pko-ekstraklasa-lech-poznan-uraz-jozwiaka-nie-jest-grozny-na-diagnoze-gumnego-trzeba/l9mvevm"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T14:22:03+00:00"/>
    <meta property="og:title" content="Uraz Jóźwiaka niegroźny. Na diagnozę Gumnego trzeba czekać"/>
    <meta property="og:description" content="Uraz Kamila Jóźwiaka okazał się niegroźny i skrzydłowy jeszcze w tym tygodniu wróci do treningów. Wciąż nie ma ostatecznej diagnozy kontuzji Roberta Gumnego, który także nie dokończył ostatniego meczu z Piastem."/>
  </head>
  <body>
    <article>
      <h1>Uraz Jóźwiaka niegroźny. Na diagnozę Gumnego trzeba czekać</h1>
      <address><time datetime="2019-11-25T14:22:03+00:00">25 Nov 2019, 14:22</time> by <a rel="author" href="https://www.przegladsportowy.pl/autorzy/maciej-sypula" target="_blank">Maciej Sypuła</a></address>
      <p>
        <b>
          <b>Uraz Kamila Jóźwiaka okazał się niegroźny i skrzydłowy jeszcze w tym tygodniu wróci do treningów. Wciąż nie ma ostatecznej diagnozy kontuzji Roberta Gumnego, który także nie dokończył ostatniego meczu z Piastem.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Kontuzje wychowanków Kolejorza przyćmiły radość poznaniaków z wysokiego pokonania mistrzów Polski. Jako pierwszy murawę w meczu z Piastem opuścił Gumny, a kibice patrzyli na tę sytuację z dużym niepokojem, bo 21-latek schodził z boiska trzymając się za lewe kolano, czyli to samo, które miał przed rokiem operowane i które zimą 2018 roku udaremniło jego już prawie pewny transfer do Borussii Moenchendlabach. Do urazu doszło bez kontaktu z przeciwnikiem, a to najczęściej nie wróży nic dobrego. Kilka minut później murawę przy wsparciu klubowych lekarzy opuścił także Jóźwiak i on również narzekał na ból w kolanie, ale w jego przypadku do urazu doszło w starciu z rywalem. Obie sytuacje wyglądały groźnie, ale już tuż po spotkaniu trener Dariusz Żuraw trochę uspokoił nastroje.</p>
      <p>- Jeżeli chodzi o urazy Roberta i Kamila mam nadzieję, że w obu przypadkach nie będzie to nic poważnego. Tak przynajmniej wygląda z pierwszych oględzin, ale musimy poczekać jeszcze na dalsze badania, które będą mogły to potwierdzić – wyjaśnił na pomeczowej konferencji prasowej.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>W przypadku Jóźwiaka mamy już potwierdzenie, że wstępne oględziny zostały potwierdzone przez dodatkowe badania. - Jeszcze w tym tygodniu Kamil wróci do treningów i sztab szkoleniowy będzie mógł brać go pod uwagę przy ustalaniu składu na najbliższe spotkania - zapewnia na łamach oficjalnego serwisu internetowego Lecha klubowy lekarz, prof. Krzysztof Pawlaczyk.</p>
      <p>Wciąż niejasna jest za to sytuacja Gumnego. W jego przypadku nie postawiono ostatecznej diagnozy, ta ma być znana za kilka dni. - Jesteśmy w kontakcie ze specjalistami i dopiero w ciągu kilku najbliższych dni będziemy mogli określić termin powrotu Roberta na boisko. Nie chcemy na razie w tym temacie spekulować, ponieważ jeszcze nie mamy ostatecznej diagnozy - wyjaśnia prof. Pawlaczyk.</p>
    </article>
  </body>
</html>