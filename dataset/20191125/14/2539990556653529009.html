<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/130/5894/Artykul/2409935,Eksperci-deregulacja-szansa-na-znalezienie-oszczednosci-i-dodatkowych-srodkow-dla-budzetu"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Eksperci: deregulacja szansą na znalezienie oszczędności i dodatkowych środków dla budżetu"/>
    <meta property="og:description" content="- Perspektywa zrównoważonego budżetu w 2020 r. była wyolbrzymiana. Dobrze to wyglądało, ale nie wiele to znaczy. To raczej będzie epizod niż początek okresu stale zrównoważonych budżetów – mówił Rafał Sadoch z mBanku w poniedziałkowej audycji &quot;Rządy Pieniądza&quot;. Zdaniem eksperta najważniejszy jest trend, a nie to jak wyglądały budżety w poszczególnych latach.  "/>
  </head>
  <body>
    <article>
      <h1>Eksperci: deregulacja szansą na znalezienie oszczędności i dodatkowych środków dla budżetu</h1>
      <address>
        <time datetime="2019-11-25T14:00:00+00:00">25 Nov 2019, 14:00</time>
      </address>
      <p>
        <b>- Perspektywa zrównoważonego budżetu w 2020 r. była wyolbrzymiana. Dobrze to wyglądało, ale nie wiele to znaczy. To raczej będzie epizod niż początek okresu stale zrównoważonych budżetów – mówił Rafał Sadoch z mBanku w poniedziałkowej audycji "Rządy Pieniądza". Zdaniem eksperta najważniejszy jest trend, a nie to jak wyglądały budżety w poszczególnych latach.  </b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/799fa4b2-0b12-48e2-b76a-5fb9629970bd.mp3"/>
          </figure>
          <p>25.11.2019 Rządy Pieniądza (PolskieRadio24)</p>
        </li>
      </ul>
      <p>- To jak stabilny jest spadek deficytu i jak niskie odczyty mogą utrzymać się w przyszłości, zweryfikuje dopiero czas, gdy nadejdzie okres niższej koniunktury – zaznaczył <b>Rafał Sadoch.</b></p>
      <p>Zdaniem <b>Andrzeja Kensboka z KGHM Polska Miedź</b>, tak jak w zarządzaniu przedsiębiorstwem, tak samo w zarządzaniu krajem można znaleźć miejsca, w których da się zmniejszyć nieefektywności, a w dobrze ułożonym systemie, planie zadaniowym można sporo zyskać.</p>
      <p>- Pokazują się obszary, w których można wydać mniej i bardziej efektywnie – oceniał gość audycji. Zauważył, że "dopiero się rozpędzamy jako dobrze zorganizowane państwo i społeczeństwo". Wymaga to jego zdaniem zmiany mentalności, która postępuje zawsze wtedy, gdy system jest stabilny, państwo budzi zaufanie, może być punktem odniesienia, prawo nagradza za to, co dobre, a za złe karze.</p>
      <p> <b>Brakuje stabilnego otoczenia prawnego</b></p>
      <p>Eksperci odnieśli się też badania, z którego wynika, że w 2020 r. przedsiębiorcy szczególnie obawiają się zmian w prawie. Brak stabilizacji w tej dziedzinie  przewiduje aż 71 proc. z nich. W exposé premier zapowiedział powołanie sejmowego zespołu złożonego z ekspertów, przedstawicieli pracowników i przedsiębiorców, który wypracuje "Pakiet deregulacyjny i wolnościowy dla obywateli i biznesu".</p>
      <p>- Temat deregulacji (…) to obszar istotny i wiemy gdzie ich szukać. Im mniej regulacji, tym więcej wolności pod warunkiem, że osoby zderegulowane będą potrafiły z tej wolności skorzystać – mówił <b>Andrzej Konsbok</b>. Przypomniał wczesne lata 90. kiedy to dokonano deregulacji „bez utworzenia instytucji prawa i wiemy, do czego to doprowadziło”. W opinii gościa Rządów Pieniądza teraz, gdy instytucje prawa się reformują, można bardziej bezpiecznie pozostawiać swobodę obywatelom i przedsiębiorcom.</p>
      <p>
        <b>Nadmiar państwa wstrzymuje rozwój</b>
      </p>
      <p>- Mówienie i wprowadzenie czegoś w życie to dwie różne kwestie. Żeby wspomóc rozwój gospodarczy, praca nad deregulacją musi być dynamiczna. Mam obawy, bo są to kwestie trudne i wiele zawodów będzie protestować, próbować ograniczać deregulację – oceniał <b>Rafał Sadoch.</b></p>
      <p>- Postrzegam deregulację znacznie szerzej niż dostęp do zawodów reglamentowanych. Są to przede wszystkim urzędy, których celem jest kontrolowanie przestrzegania ustaw – mówił <b>Andrzej Kensbok</b>. Podał jako przykłady instytucje dozoru technicznego czy kontroli żywności i handlu, które "w powszechnym postrzeganiu mają nakładające się odpowiedzialności".</p>
      <p>- Kontroli jest bardzo dużo, a nie przekładają się one na bezpieczeństwo i jakość – stwierdził gość audycji.</p>
      <p> </p>
      <p>Zapraszamy do wysłuchania całej audycji.</p>
      <p>Program prowadziła Anna Grabowska.</p>
      <p>PolskieRadio24/Anna Grabowska/SW</p>
    </article>
  </body>
</html>