<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359604"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T14:31:00+00:00"/>
    <meta property="og:title" content="Требиње: Усвојен Нацрт буџета за идућу годину"/>
    <meta property="og:description" content="Скупштина града Требиња усвојила је данас Нацрт буџета за идућу годину од 32.390.000 КМ, од чега ће за капиталне инвестиције бити утрошено око 8,5 милиона КМ."/>
  </head>
  <body>
    <article>
      <h1>Требиње: Усвојен Нацрт буџета за идућу годину</h1>
      <address>
        <time datetime="2019-11-25T14:31:00+00:00">25 Nov 2019, 14:31</time>
      </address>
      <p>
        <i>Скупштина града Требиња усвојила је данас Нацрт буџета за идућу годину од 32.390.000 КМ, од чега ће за капиталне инвестиције бити утрошено око 8,5 милиона КМ.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1337/133727.jpg"/>
        <figcaption>Требиње<br/>Фото: РТРС</figcaption>
      </figure>
      <p>Укупан износ капиталних улагања предвиђених Нацртом буџета је 8.463.200 КМ, од чега Одјељење за просторно уређење реализује 6.556.500.</p>
      <p>Тај износ се односи на неколико капиталних инвестиција, између осталог, на учешће у згради Гимназије 843.000 КМ, изградњу пословног објекта на Тргу слободе 330.000 КМ, те изградњу духовног центра у Мркоњићима 900.000 КМ.</p>
      <p>Средства буџета чине приходи од 24.309.860 КМ, трансфери 697.175 КМ, примици за нефинансијску имовину 2.890.000 КМ, примици од финансијске имовине од 1.165 КМ, примици од задуживања 3.929.500 и остали примици 562.300 КМ.</p>
      <p>Расподјела је извршена на текуће расходе од 21.651.200 КМ, трансфере између и унутар јединица власти 45.000 КМ, буџетску резерву 20.000 КМ, издатке за нефинансијску имовину 8.570.500 КМ, издатке за отплату дугова 1.541.000 КМ и остале издатке 562.300 КМ.</p>
      <p>Одборник СДС-а у Скупштини града Требиња Видомир Бегенишић рекао је новинарима да се главне примједбе ове странке на Нацрт буџета за 2020. односе на издвајања за јавне установе, гдје су, како каже, издаци за бруто плате повећани у односу на ребаланс овогодишњег буџета.</p>
      <p>Он је као примједбу навео и то што нису планирана средства ни за једну високошколску установу на подручју Требиња.</p>
      <p>Бегенишић је у вези са планом капиталних улагања предвиђеним Нацртом буџета рекао да би више средстава требало уложити у инфраструктурне пројекте који ће бити видљиви свима.</p>
      <p>Градоначелник Требиња Мирко Ћурић рекао је новинарима да је доста новца издвојено за инфраструктурне пројекте, као и за пројекте запошљавања и самозапошљавања.</p>
      <p>- Инфраструктура је значајна, више од осам милиона КМ се издваја за њу. Водиља нам је средњорочни план капиталних инвестиција који смо усвојили прије двије и по године, морамо да се држимо тога што смо рекли. Одређени број пројеката је у изради - навео је Ћурић.</p>
      <p>Он је рекао да пројекти треба да буду приоритет и подсјетио на значајне који су у току, као што су уређење Старог града, те градња духовног центра у Мркоњићима.</p>
      <p>Ћурић је рекао да је усвојени Нацрт буџета стигао на приједлог мјесних заједница, надлежних одјељења, те је у оквиру прихода направљен план.</p>
      <p>Коментаришући примједбе опозиције за издвајања за бруто плате запослених у јавним установама, Ћурић је рекао да је све у складу са правилницима о организацији и систематизацији радних мјеста.</p>
      <p>Он је појаснио да се повећање износа за бруто плате јавних установа односи на издвајања за раднике који ће мијењати оне који су на породиљском боловању, те на приправнике које ће поједине установе ангажовати посредством програма Завода за запошљавање.</p>
      <p>Одборници Скупштине града Требиња данас су усвојили и измјене дијела зонинг плана Ново Требиње којима је планиран простор за слободну пословну зону, те одлуку о приступању измјени дијела регулационог плана "Јужни градски излаз".</p>
    </article>
  </body>
</html>