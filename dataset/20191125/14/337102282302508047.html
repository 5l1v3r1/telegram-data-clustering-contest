<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%84%D8%AA-%D9%81%D8%B1%D8%A7%D9%86%D8%B3%D9%87-%DB%B3%DB%B6%DB%B0-%D9%85%DB%8C%D9%84%DB%8C%D9%88%D9%86-%DB%8C%D9%88%D8%B1%D9%88-%D8%B1%D8%A7-%D8%A8%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%B2%D9%86-%DA%A9%D8%B4%DB%8C-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D8%A7%D8%AE%D8%AA%D8%B5%D8%A7%D8%B5-%D8%AF%D8%A7%D8%AF-20191125/%D9%81%D8%B1%D8%A7%D9%86%D8%B3%D9%87"/>
    <meta property="og:site_name" content="RFI"/>
    <meta property="article:published_time" content="2019-11-25T14:16:15+00:00"/>
    <meta property="og:title" content="دولت فرانسه ۳۶۰ میلیون یورو را به مبارزه با زن کشی در این کشور اختصاص داد"/>
    <meta property="og:description" content="دو ماه پس از آغاز نشست‌های دولت فرانسه در مورد موضوع مبارزه با خشونت علیه زنان، امروز نخست وزیر این کشور طرح جدید خود را برای مبارزه با زن کشی اعلام کرد."/>
  </head>
  <body>
    <article>
      <h1>دولت فرانسه ۳۶۰ میلیون یورو را به مبارزه با زن کشی در این کشور اختصاص داد</h1>
      <address>
        <time datetime="2019-11-25T14:16:15+00:00">25 Nov 2019, 14:16</time>
      </address>
      <p>
        <b>دو ماه پس از آغاز نشست‌های دولت فرانسه در مورد موضوع مبارزه با خشونت علیه زنان، امروز نخست وزیر این کشور طرح جدید خود را برای مبارزه با زن کشی اعلام کرد.</b>
      </p>
      <p>به مناسبت روز بین‌المللی "مبارزه با خشونت علیه زنان"، ادوارد فیلیپ، نخست وزیر فرانسه امروز دوشنبه ۲۵ نوامبر، تصمیمات اتخاذ شده دولت این کشور برای مبارزه با خشونت علیه زنان و به ویژه مبارزه با زن کشی را اعلام کرد.</p>
      <p>نخستین تصمیم و اقدام دولت فرانسه برای مبارزه با خشونت علیه زنان و مبارزه با زن کشی در این کشور، اختصاص دادن یک بودجه سالانه ۳۶۰ میلیون یورویی عنوان شده است.</p>
      <p>بیشتر عاملان خشونت علیه زنان در فرانسه سابقه دار هستند. طرح جدید دولت فرانسه، راه‌‌حل‌های را نیز برای پیشگیری از ارتکاب مجدد جرم توسط عاملان خشونت علیه زنان در نظر گرفته شده است.</p>
      <p>تسلط روانی عاملان خشونت بر قربانیان تا کنون وارد قانون فرانسه نشده بود. بر اساس این طرح جدید، تسلط روانی نیز وارد قانون مجازات فرانسه می‌شود.</p>
      <p>دسترسی قربانیان خشونت به یک شماره تلفن برای بدست آوردن کمک اقدام دیگر دولت فرانسه است.</p>
      <p>بر اساس آمار منتشر شده، از آغاز سال ۲۰۱۹ تا امروز، حد اقل ۱۱۷ زن در فرانسه توسط همسر فعلی و یا سابق خود کشته شده‌اند.</p>
      <p>نخست وزیر فرانسه گفته هدف دولت از این اقدامات، پایان دادن به نقص در سیستم قضایی کشور است و تأکید کرده که واژه "خشونت" باید به صورت بهتر و مشخص‌تر در چهار چوب قانون فرانسه تعریف شود.</p>
      <p>پیش از اتخاذ این اقدامات جدید دولت، پزشکان فرانسوی باید به قانون رازداری بین بیمار و پزشک احترام می‌گذاشتند. ادوارد فیلیپ تأیید کرده که قرار است این قانون آسانتر شود تا به کارکنان ساختارهای پزشکی اجازه بدهد در صورت خطر جدی، به مقامات مربوطه گزارش بدهند.</p>
      <p>نخست وزیر فرانسه، قانون تأمین مالی پدرانی که مادر فرزندان خود را کشته اند را "پوچ" خواند و گفت که قرار است این قانون نیز حذف شود.</p>
      <p>بر اساس گفته‌های اودوارد فیلیپ، قرار است این اقدامات در قالب یک لایحه گنجانده شده و سپس مراحل قانونی خود را طی کنند.</p>
      <p>همزمان با این تصمیم دولت فرانسه، " پلیس اینترپل " هم در یک فراخوان عمومی، خواستار تلاش برای دستگیری هشت فراری متهم به جنایت علیه زنان شده است.</p>
      <p>براساس آمار سازمان ملل متحد ، در سال ۲۰۱۷، در سراسر جهان، ۸۷ هزار زن کشته شده و بیش از نیم از قربانیان، توسط همسر و یا یکی از اعضای خانواده خود به قتل رسیده اند.  </p>
    </article>
  </body>
</html>