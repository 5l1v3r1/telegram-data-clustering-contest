<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/25/alexis-tsipras-anatheorisi-syntagmatos-parodia-omilia-euthini-vouleuton"/>
    <meta property="og:site_name" content="euronews"/>
    <meta property="article:published_time" content="2019-11-25T14:55:56+00:00"/>
    <meta property="og:title" content="Aλ.Τσίπρας: «Αναθεώρηση-παρωδία, με αποκλειστική ευθύνη των βουλευτών της κυβέρνησης»"/>
    <meta property="og:description" content="Ευθεία κατηγορία προς τον πρωθυπουργό, Κυριάκο Μητσοτάκη και τους βουλευτές της πλειοψηφίας ότι η διαδικασία της Συνταγματικής Αναθεώρησης θα καταλήξει σε μια «μίζερη και καχεκτική αναθεώρηση"/>
  </head>
  <body>
    <article>
      <h1>Aλ.Τσίπρας: «Αναθεώρηση-παρωδία, με αποκλειστική ευθύνη των βουλευτών της κυβέρνησης»</h1>
      <address><time datetime="2019-11-25T14:55:56+00:00">25 Nov 2019, 14:55</time> by <a rel="author">euronews </a></address>
      <p>Ευθεία κατηγορία προς τον πρωθυπουργό, Κυριάκο Μητσοτάκη και τους βουλευτές της πλειοψηφίας ότι η διαδικασία της Συνταγματικής Αναθεώρησης θα καταλήξει σε μια «μίζερη και καχεκτική αναθεώρηση», αλλά και σε «αναθεώρηση - παρωδία», εάν επιμείνουν μέχρι τέλους «στην άρνηση υιοθέτησης της ερμηνευτικής δήλωσης στο 86 και στην αδιανόητη πρόταση για Πρόεδρο της Δημοκρατίας μειοψηφίας στο 36», διατύπωσε ο Αλέξης Τσίπρας, μιλώντας κατά τη διάρκεια της σχετικής συζήτησης στη Βουλή.</p>
      <p>Ο πρόεδρος του ΣΥΡΙΖΑ είπε, απευθυνόμενος στον κ. Μητσοτάκη, ότι εκείνος και η παράταξή του θα μείνουν στη ιστορία «ως η παράταξη που αρνήθηκε ακόμα και τα ελάχιστα, τα στοιχειώδη και αυτονόητα, για το συνταγματικό εκσυγχρονισμό της χώρας». Και αυτό, όπως τον κατηγόρησε, «προκειμένου να ικανοποιήσει εσωτερικές αντιφάσεις και απαιτήσεις της τρέχουσας συγκυρίας, όπως για παράδειγμα τον φόβο απέναντι στην έρευνα της Novartis (γι' αυτό επιμένετε στην άρνηση της ερμηνευτικής δήλωσης), αλλά και τις αντιφάσεις στο εσωτερικό σας να εκλέξετε ΠτΔ με μεγάλη πλειοψηφία (γι' αυτό οδηγείστε σε έναν εξευτελισμό και του κύρους της διαδικασίας και του θεσμού». Σημείωσε ότι όμως το κυριότερο είναι ότι η σημερινή τους απόφαση «θα διευρύνει τις σκιές ανάμεσα στους πολίτες και το πολιτικό σύστημα».</p>
      <p>Ο αρχηγός της αξιωματικής αντιπολίτευσης ανέπτυξε και τις υπόλοιπες προτάσεις του ΣΥΡΙΖΑ που «μπλόκαρε η ΝΔ» για την αναθεώρηση, τονίζοντας ότι αυτές «είναι οι προτάσεις για το Σύνταγμα του μέλλοντος». Δήλωσε βέβαιος ότι ο ελληνικός λαός, θα επιβραβεύσει τη συνέπεια του ΣΥΡΙΖΑ και «θα μας δώσουν την ευκαιρία, στην προοδευτική παράταξη, να ξεκινήσουμε και να ολοκληρώσουμε την επόμενη αναθεώρηση»</p>
      <p>«Η Ιστορία αργά ή γρήγορα θα μας δικαιώσει. Η Ιστορία με τα όσα επιλέγετε να κάνετε στην αναθεώρηση, σάς έχει ήδη καταδικάσει», είπε.</p>
      <p>Ειδικότερα, στην ομιλία του στη Βουλή, ο κ. Τσίπρας αντιπαρέβαλε το «συνολικό σχέδιο» αναθεώρησης που κατέθεσε ο ΣΥΡΙΖΑ το 2018 έχοντας ως θεμελιώδη παραδοχή ότι το Σύνταγμα ανήκει σε όλους τους πολίτες, με την «αμήχανη και άτολμη συρραφή σκόρπιων διατάξεων» της πρότασης της ΝΔ. Κατηγόρησε τα «κόμματα του παλιού πολιτικού συστήματος» ότι βρέθηκαν απέναντι στην πρόταση του ΣΥΡΙΖΑ που αποσκοπούσε σε εκδημοκρατισμό του πολιτεύματος, διεύρυνση της λαϊκής συμμετοχής και των κοινωνικών και ατομικών δικαιωμάτων, αποκατάσταση της αξιοπιστίας της πολιτικής.</p>
      <p>Ο κ. Τσίπρας σημείωσε ότι ο ΣΥΡΙΖΑ πρότεινε ώριμα αιτήματα που ενέχουν και το στοιχείο της συναίνεσης και πως, αντίθετα με τη σημερινή κυβέρνηση, είχε αποδεχθεί αυτοβούλως διάφορες προτάσεις της τότε αντιπολίτευσης, δίνοντας έτσι την ευκαιρία αυτές να είναι σήμερα μεταξύ των αναθεωρητέων διατάξεων.</p>
      <h3>«Έπρεπε να έρθει η Αριστερά με πλειοψηφία στη Βουλή, για να εκκινήσει η αναθεώρηση του κατάπτυστου άρθρου 86»</h3>
      <p>«Έπρεπε να έρθει η Αριστερά για πρώτη φορά με πλειοψηφία στη Βουλή, για να εκκινήσει η αναθεώρηση του κατάπτυστου άρθρου 86 για την ποινική ευθύνη υπουργών», σχολίασε ο κ. Τσίπρας, προσθέτοντας ότι «στα προηγούμενα 40 χρόνια, όσο Νέα Δημοκρατία και ΠΑΣΟΚ εναλλάσσονταν στην εξουσία, δεν είδαμε καμία σχετική πρωτοβουλία».</p>
      <p>Ουσιαστικά κατηγόρησε τη ΝΔ και το Κίνημα Αλλαγής ότι ψάχνουν νομικά επιχειρήματα και δικαιολογίες και δεν ψηφίζουν την ερμηνευτική δήλωση στο άρθρο 86 «γιατί η δική σας παρουσία στη διακυβέρνηση του τόπου ήταν θλιβερή και σκιώδης». «Η πρότασή μας είναι πεντακάθαρη, για τον απλούστατο λόγο ότι κι εμείς είμαστε πεντακάθαροι. Όσο ασκήσαμε εξουσία, την κυβερνητική παρουσία μας δεν τη σκιάζει καμία υποψία σκανδάλου», τόνισε. Σχολίασε ότι το ερώτημα που θα επικρέμαται στα χείλη των πολιτών είναι τι φοβούνται τα δύο κόμματα:</p>
      <p>«Μήπως φοβάστε για προβεβλημένα στελέχη σας ή μήπως έχετε αμφιβολίες για την αθωότητα υπουργών των κυβερνήσεών σας;».</p>
      <p>Ως προς το άρθρο 86 κατηγόρησε τα δύο κόμματα ότι το 2001 συνταγματοποίησαν τη σύντομη παραγραφή των υπουργικών αδικημάτων, αδικήματα που, αν τα διαπράξει κάποιος πολίτης, παραγράφονται σε 15 και 20 χρόνια, όμως αν τα διαπράξουν οι υπουργοί παραγράφονται με το πέρας της δεύτερης συνόδου της επόμενης Βουλής, όπως είπε. «Και έπρεπε να έρθει ο ΣΥΡΙΖΑ να προτείνει την κατάργηση και αυτό να γίνει πράξη», τόνισε, σημειώνοντας ότι ο ΣΥΡΙΖΑ λέει τα αδικήματα των υπουργών να παραγράφονται όπως όλων των Ελλήνων, όχι ειδικές παραγραφές για τους υπουργούς.</p>
      <p>Κατηγόρησε τα δύο κόμματα ότι και σήμερα «έχουν ακόμα το θράσος» να λένε:</p>
      <p>«Ξέρετε, από εδώ και στο εξής OK, αλλά αν κάποιος υπουργός δωροδοκήθηκε, αν πήρε μίζες πριν από το 2015 δεν θα διωχθεί, γιατί τα αδικήματά του πηγαίνουν με την παλιά ρύθμιση και έχουν παραγραφεί. Μας λέτε με δυο λόγια ότι όσες πράξεις δωροδοκίας τυχόν τελέστηκαν πριν από το 2015 πρέπει να μπουν στο αρχείο, πρέπει να σταματήσουν να ερευνώνται από τη Δικαιοσύνη».</p>
      <p>Γι' αυτό, σημείωσε ο κ. Τσίπρας, «εμείς δεν φέραμε μόνο την αναθεώρηση του άρθρου 86 αλλά και την ερμηνευτική δήλωση, για να είναι ξεκάθαρο ότι καμία προνομιακή παραγραφή για υπουργούς δεν θα υπάρχει, όχι μόνο για αδικήματα που τυχόν διαπράξουν υπουργοί από την αναθεώρηση και μετά, αλλά και για δωροδοκίες που έχουν τελεστεί στο παρελθόν». Τους κατηγόρησε ότι «στα μουλωχτά» δεν ψήφισαν στην προηγούμενη Βουλή την ερμηνευτική δήλωση.</p>
      <h3>«Έσχατο σημείο κατάπτωσης της ΝΔ η πρόταση για την εκλογή ΠτΔ».</h3>
      <p>Ως «έσχατο σημείο της κατάπτωσης και του καιροσκοπισμού της ΝΔ», χαρακτήρισε την «αδιανόητη» πρόταση για εκλογή ΠτΔ.</p>
      <p>«Μέχρι πέντε ψηφοφορίες για την εκλογή Προέδρου. Στην πρώτη και τη δεύτερη θα απαιτούνται 200 βουλευτές. Στην τρίτη 180. Στην τέταρτη 151. Κομματάρχης Πρόεδρος... Και στην τελευταία θα αρκεί η σχετική πλειοψηφία. Διοικητής ΔΕΚΟ, όχι κομματάρχης, κηπουρός του κόμματος...», σχολίασε.</p>
      <p>Ο κ. Τσίπρας αντιπαρέβαλε την πρόταση της ΝΔ του 2014 για αλλεπάλληλες ψηφοφορίες με τη σημερινή πρότασή της, για να σχολιάσει ότι η πρόταση του ΣΥΡΙΖΑ ήταν μια παραλλαγή αυτής του 2014. Έτσι την κατηγόρησε για καιροσκοπισμό. Όμως, είπε, «ψηφίζοντας τέτοια διάταξη δεν σέβεστε όχι μόνο το θεσμό αλλά και την ιστορία του κόμματός σας», θέτοντας το ερώτημα αν οι Κωνσταντίνος Καραμανλής και Κωνσταντίνος Τσάτσος θα μπορούσαν να φανταστούν, όταν έφτιαχναν το Σύνταγμα του 1975, ότι έχει θέση στο πολίτευμά μας Πρόεδρος μειοψηφίας και αν εκείνοι θα δέχονταν ποτέ να γίνουν Πρόεδροι γνωρίζοντας ότι για την εκλογή τους «θα αρκεί η πλειοψηφία που απαιτείται για να εγκρίνει η Βουλή έναν διοικητή ΔΕΚΟ».</p>
      <p>Πρόσθεσε ότι η πρόταση καθιστά τον ΠτΔ «ενεργούμενο της πλειοψηφίας ή ακόμα και μειοψηφίας που τον εξέλεξε», και πως αυτή «θα μείνει ως μαύρο στίγμα στην ιστορία του πολιτεύματός μας, αλλά και στην ιστορία της παράταξης της ΝΔ».</p>
      <h3>«Οι προτάσεις που μπλοκάρετε, είναι οι προτάσεις για το Σύνταγμα του μέλλοντος»</h3>
      <p>Ο Αλέξης Τσίπρας είπε ότι οι προτάσεις που «εσείς τώρα μπλοκάρετε με την άρνησή σας, είναι οι προτάσεις μας για το Σύνταγμα του μέλλοντός μας». Αυτές τις προτάσεις, διεύρυνσης των ατομικών και κοινωνικών δικαιωμάτων […] δεν τις ματαιώνετε, απλώς τις αναβάλλετε για την επόμενη αναθεώρηση».</p>
      <p>Απαρίθμησε σειρά προτάσεων που κατέθεσε ο ΣΥΡΙΖΑ και που, όπως είπε, αρνείται η ΝΔ:</p>
      <ul>
        <li>Καθιέρωση του πολιτικού όρκου ως αποκλειστικού τύπου όρκου για όλους τους κρατικούς αξιωματούχους και δημόσιους λειτουργούς.</li>
        <li>Εντός της ελληνικής επικράτειας κανείς δεν πρέπει να υποστεί ποτέ ξανά δυσμενή μεταχείριση και διακρίσεις λόγω του φύλου του ή λόγω της ταυτότητας φύλου ή λόγω του σεξουαλικού προσανατολισμού του.</li>
        <li>Εγγύηση αξιοπρεπούς επιπέδου διαβίωσης για όλους. «Όχι όμως με τη μορφή ενός επιδόματος φτώχειας, όπως θέλετε εσείς. Αλλά πρωτίστως με τη διασφάλιση καθολικών κοινωνικών υπηρεσιών για όλους. Και συμπληρωματικά με εισοδηματικές ενισχύσεις εκεί όπου χρειάζονται».</li>
        <li>Καθολική πρόσβαση στο ΕΣΥ.«Αυτό δηλαδή που εμείς κατοχυρώσαμε νομοθετικά, κι εσείς τώρα ξηλώνετε σιγά σιγά».</li>
        <li>Κατοχύρωση του δημόσιου αναδιανεμητικού συστήματος κοινωνικής ασφάλισης καθολικής κάλυψης.«Για να αποκλείσουμε δια παντός κάθε σκέψη για εκχώρηση του ασφαλιστικού συστήματος σε αδηφάγες ασφαλιστικές επιχειρήσεις και funds».</li>
        <li>Στοιχειώδη κοινωνικά αγαθά, όπως είναι το νερό και η ηλεκτρική ενέργεια, παραμένουν υπό δημόσιο έλεγχο, ώστε να παρέχονται υποχρεωτικά σε όλους τους πολίτες.</li>
        <li>Κατοχύρωση του δικαιώματος των συνδικάτων να προσφεύγουν μονομερώς στη διαιτησία.</li>
        <li>Να κατοχυρωθεί ότι ο κατώτατος μισθός θα καθορίζεται μόνο με συλλογικές συμβάσεις.</li>
        <li>Καθιέρωση της ισότητας αμοιβής για ίση εργασία, ανεξαρτήτως ηλικιακών διακρίσεων. «Για να μην επαναληφθεί ποτέ ξανά το όνειδος του υποκατώτατου μισθού, που εσείς νομοθετήσατε και έπρεπε να 'ρθούμε εμείς για να καταργηθεί».</li>
        <li>Συνταγματική απαγόρευση της χρήσης, η μάλλον της κατάχρησης, της επίταξης ως απεργοσπαστικού μηχανισμού.</li>
      </ul>
    </article>
  </body>
</html>