<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_540589/"/>
    <meta property="og:site_name" content="INNnews"/>
    <meta property="article:published_time" content="2019-11-25T14:21:57+00:00"/>
    <meta property="og:title" content="“แพนเค้ก”พาเดินตามศาสตร์พระราชา"/>
    <meta property="og:description" content="ที่บ้านหนองบอน หมู่ที่ 6 ต.หนองบัวบาน อ.รัตนบุรี จ.สุริ…"/>
  </head>
  <body>
    <article>
      <h1>“แพนเค้ก”พาเดินตามศาสตร์พระราชา</h1>
      <h2>“แพนเค้ก” พาเดินตาม ศาสตร์พระราชา กับโครงการ “โคกหนองนา ดาราโมเดล” เพื่อความสุขที่ยั่งยืน และการพึ่งพาตนเอง ที่สุรินทร์</h2>
      <address>
        <time datetime="2019-11-25T14:21:57+00:00">25 Nov 2019, 14:21</time>
      </address>
      <p>ที่บ้านหนองบอน หมู่ที่ 6 ต.หนองบัวบาน อ.รัตนบุรี จ.สุรินทร์  ได้มีกิจกรรมเกี่ยวข้าวในแปลงนาของกลุ่มสมาชิก ในโครงการ “โคกหนองนา ดาราโมเดล” ซึ่งเป็นแปลงนาที่ใช้ระบบเกษตรอินทรีย์ 100 % ตามรอยศาสตร์พระราชา เศรษฐกิจพอเพียง  โดยมีดาราสาวชื่อดัง “แพนเค้ก” หรือ นางสาวเขมนิจ จามิกรณ์  และ นายกิตติ สัตย์ซื่อ นายอำเภอรัตนบุรี  นายจิตกรวัฒน์ สาแก้ว เกษตรอำเภอรัตนบุรี เดินทางมาร่วมกิจกรรมในครั้งนี้ด้วย  พร้อมกับชาวบ้านและเด็กนักเรียนจากโรงเรียนบ้านดู่ จำนวนกว่า 100 คน   ซึ่งได้ร่วมกันเกี่ยวข้าวด้วยมือ การละเล่นเป่าปี่จากตอซังข้าว แบกฟ่อนข้าวไปลานนวด และการนวดข้าวแบบโบราณด้วยวิธีการตี เพื่อเป็นการอนุรักษ์การทำนา ในแบบวิถีชีวิตดั่งเดิมให้ยังคงอยู่ต่อไป</p>
      <p>สำหรับโครงการ “โคกหนองนา ดาราโมเดล” ที่บ้านหนองบอน หมู่ที่ 6 ต.หนองบัวบาน อ.รัตนบุรี แห่งนี้ ได้ใช้หลักเศรษฐกิจพอเพียง ทำเกษตรอินทรีย์ 100 % โดยไม่ใช้สารเคมี เพื่อให้เป็นต้นแบบกสิกรรมธรรมชาติ  ตามรอยศาสตร์พระราชา ในหลวงรัชกาลที่ 9  ซึ่งมีสมาชิกอยู่ในโครงการนี้ทั้งสิ้น 12 ราย  และได้ทำการต่อยอดโครงการนี้ไปแล้วจำนวน 9 แห่ง มีพื้นที่รวมทั้งหมด 90 ไร่ เฉพาะในพื้นที่ ต.หนองบัวบาน  และหากรวมโครงการ “โคกหนองนา ดาราโมเดล” ที่ได้มีการดำเนินการไปแล้วทั้งจังหวัดสุรินทร์  ก็จะมีถึง 33 แห่งด้วยกัน  โดยในโครงการแต่ละจุดได้แบ่งพื้นที่ออกเป็นสัดส่วน มีโคก มีหนอง มีแปลงนา ขุดบ่อเลี้ยงปลา  มีพื้นที่ปลูกป่า และพืชผลต่างๆมากมายหลายอย่าง</p>
      <figure>
        <img src="https://www.innnews.co.th/wp-content/uploads/2019/11/%E0%B9%81%E0%B8%9E%E0%B8%99%E0%B9%80%E0%B8%84%E0%B9%89%E0%B8%81%E0%B8%9E%E0%B8%B2%E0%B9%80%E0%B8%94%E0%B8%B4%E0%B8%99%E0%B8%95%E0%B8%B2%E0%B8%A1-%E0%B8%A8%E0%B8%B2%E0%B8%AA%E0%B8%95%E0%B8%A3%E0%B9%8C%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%B22.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/%E0%B9%81%E0%B8%9E%E0%B8%99%E0%B9%80%E0%B8%84%E0%B9%89%E0%B8%81%E0%B8%9E%E0%B8%B2%E0%B9%80%E0%B8%94%E0%B8%B4%E0%B8%99%E0%B8%95%E0%B8%B2%E0%B8%A1-%E0%B8%A8%E0%B8%B2%E0%B8%AA%E0%B8%95%E0%B8%A3%E0%B9%8C%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%B23.jpg"/>
      </figure>
      <p>แพนเค้ก ดาราสาว ได้กล่าวว่า วันนี้ตนก็ได้กลับมาอยู่บนที่นาของตนอีก ในพื้นที่ อ.รัตนบุรี จ.สุรินทร์  ซึ่งเป็นที่ที่ตนได้สร้างขึ้นตามรอยเศรษฐกิจพอเพียง เป็นโคกหนองนาโมเดล เนื้อที่ประมาณเกือบ 3 ไร่ ซึ่งทำมาเกือบ 4 ปีแล้ว ตั้งแต่ที่นี่แห้งแล้งโล่งๆยังไม่มีอะไรเลย จนทุกวันนี้มีเครือข่าย เจ้าของพื้นที่ พี่ๆในระแวกนี้ก็มาช่วยกันลงแรงลงมือกันอย่างเต็มที่ โดยการปลูกพืชตามแบบเศรษฐกิจพอเพียง ตามศาสตร์ของพระราชา แล้วก็ใช้ทฤษฎีโคกหนองนาโมเดลมาทำ มีปลูกพืชผักสวนครัว มีต้นไม้ที่เรากินอยู่ใช้ได้ แล้วก็มีหนองน้ำ แล้วก็ปลูกข้าวด้วย ซึ่งตนเองก็ได้มีโอกาสมาดำนาด้วย แล้วก็มาเกี่ยวข้าวด้วย แล้ววันนี้ก็ยังเป็นการนวดข้าวอีก ซึ่งเป็นขั้นตอนเรียกว่าแบบดังเดิมที่ชาวบ้านเขาทำกัน ชาวนาแท้ๆเขาทำกัน ซึ่งตนไม่เคยมีโอกาสได้เห็นแบบนี้เลยจริงๆ ในวันนี้ก็ได้แรง ได้กำลังใจ ก็ขอฝากพี่ๆในพื้นที่ช่วยดูแลอย่างเต็มที่ ขาดเหลือตรงไหนก็จะรีบมาเติมอย่างแน่นอน แล้วก็ขอเชิญชวนว่า ใครสนใจเศรษฐกิจพอเพียง จะมีที่เยอะ มีที่น้อยไม่สำคัญ อยู่ที่ว่าเราจะทำอะไรให้พื้นที่ของเราให้เกิดประโยชน์ขึ้นมาได้ เล็กๆน้อยๆเพื่อความพอเพียงในชีวิตของเรา ซึ่งก็สามารถเข้ามาดูได้ ซึ่งเขามีโลเคชั่นชื่อบ้านแพนเค้กโคกหนองนาดาราโมเดล กดมาถึงที่บ้านนี้ได้เลยนะคะ ขอบคุณทุกคนมากค่า</p>
      <figure>
        <img src="https://www.innnews.co.th/wp-content/uploads/2019/11/%E0%B9%81%E0%B8%9E%E0%B8%99%E0%B9%80%E0%B8%84%E0%B9%89%E0%B8%81%E0%B8%9E%E0%B8%B2%E0%B9%80%E0%B8%94%E0%B8%B4%E0%B8%99%E0%B8%95%E0%B8%B2%E0%B8%A1-%E0%B8%A8%E0%B8%B2%E0%B8%AA%E0%B8%95%E0%B8%A3%E0%B9%8C%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%B24.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/%E0%B9%81%E0%B8%9E%E0%B8%99%E0%B9%80%E0%B8%84%E0%B9%89%E0%B8%81%E0%B8%9E%E0%B8%B2%E0%B9%80%E0%B8%94%E0%B8%B4%E0%B8%99%E0%B8%95%E0%B8%B2%E0%B8%A1-%E0%B8%A8%E0%B8%B2%E0%B8%AA%E0%B8%95%E0%B8%A3%E0%B9%8C%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%B26.jpg"/>
      </figure>
      <p>ด้าน นางบุสดี ขุนศิริ ผู้อำนวยการศูนย์กสิกรรมธรรมชาติสุรินทร์ ซึ่งเป็นหนึ่งในสมาชิกผู้ดูแลโครงการโคกหนองนา ดาราโมเดล ของดาราสาว “แพนเค้ก” ก็ได้กล่าวว่า ศูนย์กสิกรรมธรรมชาติสุรินทร์ ก็ได้ก่อตั้งด้วย หลวงพ่อสังคม ธนปัญโยขุนศิริ ซึ่งตนเป็นหนึ่งในสมาชิกของโครงการแทนคุณแผ่นดินเกิด เป็นหนึ่งในสมาชิกที่ดูแลพื้นที่ของพี่แพนเค้ก ซึ่งวันนี้พี่แพนเค้กได้มาเกี่ยวข้าว ทำเรื่องเศรษฐกิจพอเพียง ปลูกป่า และเรื่องของธนาคารใต้ดิน ซึ่งโครงการโคกหนองนาโมเดล เป็นโครงการที่มีวัตถุประสงค์ในการจัดการน้ำ โคกหนองนาก็คือการแบ่งพื้นที่ 30 30 30 10 โดยศาสตร์ของพระราชา ทฤษฎีของพระเจ้าอยู่หัวรัชกาลที่ 9 เป็นการทำเศรษฐกิจพอเพียง ที่ทำลักษณะของอินทรีย์ 100 % เราจะเน้นในเรื่องการจัดการน้ำ และเราจะเน้นในเรื่องการปลูกป่า เราจะเน้นเรื่องการให้คนที่ทำ สามารถที่จะพึ่งพาตนเองได้ สำหรับทุกท่านที่สนใจในเรื่องเศรษฐกิจพอเพียง การน้อมนำศาสตร์ของพระราชา พระเจ้าอยู่หัวรัชกาลที่ 9 ของเรามาใช้ ซึ่งโครงการนี้ต้องการให้ทุกคน พึ่งพา ตัวเองให้ได้ สิ่งที่พ่อหลวงเราพูดไว้ในเรื่องเศรษฐกิจพอเพียง ถ้าทุกท่านสนใจ ที่จะเข้ามาดูและเข้ามาศึกษาพื้นที่ของเรา เรายินดีต้อนรับทุกท่านเข้ามาศึกษาได้ หรือว่าจะมาดูงานได้ที่ศูนย์กสิกรรมธรรมชาติสุรินทร์ก็ได้ โดยสามารถโทรมาสอบถามรายละเอียดก่อนได้ที่เบอร์โทรฯ 085-7635394 เพื่อที่จะได้นัดวันเวลามาดูโครงการ พร้อมกับจะได้จัดวิทยากรมาคอยให้ความรู้ด้วย</p>
      <figure>
        <img src="https://www.innnews.co.th/wp-content/uploads/2019/11/%E0%B9%81%E0%B8%9E%E0%B8%99%E0%B9%80%E0%B8%84%E0%B9%89%E0%B8%81%E0%B8%9E%E0%B8%B2%E0%B9%80%E0%B8%94%E0%B8%B4%E0%B8%99%E0%B8%95%E0%B8%B2%E0%B8%A1-%E0%B8%A8%E0%B8%B2%E0%B8%AA%E0%B8%95%E0%B8%A3%E0%B9%8C%E0%B8%9E%E0%B8%A3%E0%B8%B0%E0%B8%A3%E0%B8%B2%E0%B8%8A%E0%B8%B28.jpg"/>
      </figure>
      <p> </p>
      <p> </p>
      <p> </p>
    </article>
  </body>
</html>