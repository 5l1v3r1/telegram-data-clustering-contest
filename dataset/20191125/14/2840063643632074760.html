<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/25/mef-aaa-tabaccheria-affittasi-curiosa-locazione-tesoro_YWkYKyuI1ZafONxGdmwnSP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-25T14:08:00+00:00"/>
    <meta property="og:title" content="Mef: AAA tabaccheria affittasi, la curiosa locazione al Tesoro"/>
    <meta property="og:description" content="AAA tabaccheria affittasi: quello che appare come un normale annuncio di locazione è reso un po' insolito dal fatto che il locale sia all'interno del Mef e l'annuncio non compaia sulla vetrina di un'agenzia immobiliare ma sul sito web del Tesoro. E per trovarlo basta andare nella sezione gare d'appalto, annuncio datato il 12 novembre: &quot;si rende noto che il ministero dell’Economia e delle Finanze (Mef) - recita il testo - intende condurre un’indagine di mercato finalizzata ad acquisire manifestazioni di interesse per l’eventuale successiva individuazione di un operatore economico cui concedere l’uso a titolo oneroso di un locale demaniale ubicato all’interno della sede del ministero dell’Economia e delle Finanze in Via XX Settembre 97, piano terra – Scala E, da destinare ad attività di rivendita speciale di tabacchi&quot;."/>
  </head>
  <body>
    <article>
      <h1>Mef: AAA tabaccheria affittasi, la curiosa locazione al Tesoro</h1>
      <address>
        <time datetime="2019-11-25T14:08:00+00:00">25 Nov 2019, 14:08</time>
      </address>
      <p>AAA tabaccheria affittasi: quello che appare come un normale annuncio di locazione è reso un po' insolito dal fatto che il locale sia all'interno del Mef e l'annuncio non compaia sulla vetrina di un'agenzia immobiliare ma sul sito web del Tesoro. E per trovarlo basta andare nella sezione gare d'appalto, annuncio datato il 12 novembre: "si rende noto che il ministero dell’Economia e delle Finanze (Mef) - recita il testo - intende condurre un’indagine di mercato finalizzata ad acquisire manifestazioni di interesse per l’eventuale successiva individuazione di un operatore economico cui concedere l’uso a titolo oneroso di un locale demaniale ubicato all’interno della sede del ministero dell’Economia e delle Finanze in Via XX Settembre 97, piano terra – Scala E, da destinare ad attività di rivendita speciale di tabacchi".</p>
      <p>Lo strano caso della tabaccheria al Tesoro, rimbalza su social e siti. Lo spazio in locazione è di 31 mq nel palazzo umbertino di Via XX Settembre; la durata della concessione è di 6 anni, per un canone di affitto annuo di 7.920 (660 euro mensili), da aggiornare annualmente in modo automatico alla variazione percentuale dell’indice Istat.</p>
      <p>I locali oggetto della concessione, la cui planimetria è allegata al presente avviso, saranno messi a disposizione nello stato di fatto e di diritto in cui si trovano. Il concessionario dovrà utilizzare i locali esclusivamente per le finalità indicate nel presente avviso. Oneri di manutenzione ordinaria e straordinaria, nonché degli oneri di custodia e di qualsiasi natura gravanti sui locali, saranno a carico del concessionario al quale è vietato, senza il preventivo consenso scritto dell’Agenzia del demanio, di apportare migliorie ai locali. A carico del concessionario anche il pagamento delle varie utenze e la cura della pulizia dei locali. Last but not least: tutte le spese relative alla stipula dell'atto di concessione, comprese l'imposta di bollo e la registrazione, sono a carico del concessionario.</p>
    </article>
  </body>
</html>