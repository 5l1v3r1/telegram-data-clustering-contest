<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736732"/>
    <meta property="og:site_name" content="De Standaard"/>
    <meta property="article:published_time" content="2019-11-25T14:45:00+00:00"/>
    <meta property="og:title" content="Meer dan 200 jaar oude pastoriewoning te koop in Beersel"/>
    <meta property="og:description" content="Wie op zoek is naar een unieke woning, kan binnenkort een bod uitbrengen op het voormalige gemeentehuis van Beersel. ‘De eigenaar kan ermee doen wat hij of..."/>
  </head>
  <body>
    <article>
      <h1>Meer dan 200 jaar oude pastoriewoning te koop in Beersel</h1>
      <address>
        <time datetime="2019-11-25T14:45:00+00:00">25 Nov 2019, 14:45</time>
      </address>
      <p>
        <b>Wie op zoek is naar een unieke woning, kan binnenkort een bod uitbrengen op het voormalige gemeentehuis van Beersel. ‘De eigenaar kan ermee doen wat hij of zij wil.’</b>
      </p>
      <p>Zes jaar geleden maakte het gemeentebestuur van Beersel bekend dat het heel wat patrimonium van de hand ging doen. Het ging om gebouwen waarvoor veel investeringen nodig waren of waar de gemeente zelf geen invulling kon aan geven.</p>
      <p>Zo werden het Herman Teirlinckhuis en de kerk en de pastorie in deelgemeente Lot al van de hand gedaan. Binnenkort kan ook online geboden worden op het voormalige gemeentehuis van Beersel op de hoek van de Steenweg op Ukkel en de Hoogstraat.</p>
      <p>De startprijs voor het pand, dat in een ver verleden nog dienst deed als pastorie, bedraagt 375.000 euro.</p>
      <p>De nieuwe eigenaar komt wel in het bezit van een stuk geschiedenis. Uit onderzoek van het Agentschap Onroerend Erfgoed blijkt dat het werd gebouwd van 1781 tot 1785 door de abdij van Vorst.</p>
      <p>Volgens burgemeester Hugo Vandaele zijn er veel mogelijkheden voor een nieuwe bestemming. ‘Het is geen geklasseerd gebouw, dus de eigenaar kan ermee doen wat hij of zij wil.’</p>
    </article>
  </body>
</html>