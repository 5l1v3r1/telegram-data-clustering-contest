<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125943/ydrogonanthrakes-apo-ape-theloyn-na-paraxoyn-sti-finlandia"/>
    <meta property="og:site_name" content="Insider"/>
    <meta property="article:published_time" content="2019-11-25T14:41:00+00:00"/>
    <meta property="og:title" content="Υδρογονάνθρακες από ... ΑΠΕ θέλουν να παράξουν στη Φινλανδία"/>
    <meta property="og:description" content="Φινλανδική επιχείρηση επιδιώκει να ανατρέψει το κατεστημένο στην παραγωγή ενέργειας."/>
  </head>
  <body>
    <article>
      <h1>Υδρογονάνθρακες από ... ΑΠΕ θέλουν να παράξουν στη Φινλανδία</h1>
      <h2>Φινλανδική επιχείρηση επιδιώκει να ανατρέψει το κατεστημένο στην παραγωγή ενέργειας.</h2>
      <address>
        <time datetime="2019-11-25T14:41:00+00:00">25 Nov 2019, 14:41</time>
      </address>
      <p>Οι «πράσινες» παρεμβάσεις στις οποίες προχωρούν μικρές και μεγάλες πόλεις σε ολόκληρο τον κόσμο ξεκινούν από την ανακύκλωση και τη δενδροφύτευση και φθάνουν μέχρι τις πολιτικές χρήσης ανανεώσιμων πηγών ενέργειας και διεύρυνσης μέτρων ενεργειακής απόδοσης.</p>
      <p>Για πολλούς οι υδρογονάνθρακες αποτελούν «κόκκινο πανί» όταν μιλάμε για ενεργειακή μετάβαση και απομάκρυνση από τη χρήση ορυκτών καυσίμων.</p>
      <p>Μάλιστα το φυσικό αέριο θεωρείται ως το μεταβατικό καύσιμο για τις ΑΠΕ. Στη Φινλανδία όμως, μια επιχείρηση σκέφτεται να το πάει … ανάποδα.</p>
      <p>Η <b>Soletair Power</b> επεξεργάζεται μια διαδικασία, με την οποία, όπως υποστηρίζουν οι υπεύθυνοι της εταιρείας μπορεί να ενισχυθεί η ποιότητα του αέρα μέσα στα κτήρια και να παραχθεί ένα χρήσιμο υποπροϊόν υπό τη μορφή υδρογονανθράκων.</p>
      <p>Η ιδέα είναι να τροφοδοτηθεί το όλο σύστημα με ανανεώσιμη ενέργεια ως εξής: ένας ηλεκτρολύτης θα παράγει υδρογόνο από το νερό, ενώ μια "μονάδα άμεσης δέσμευσης αέρα" θα συλλέγει διοξείδιο του άνθρακα από την ατμόσφαιρα ή το σύστημα εξαερισμού ενός κτηρίου.</p>
      <p>Το υδρογόνο και το διοξείδιο του άνθρακα αντιδρούν μεταξύ τους, παράγοντας υδρογονάνθρακες, συμπεριλαμβανομένων των καυσίμων.</p>
      <p>Η Soletair Power αναφέρει ότι θα ενσωματώσει το σύστημά της σε κτίρια. Ο Petri Laakso, διευθύνων σύμβουλος της εταιρείας, εξήγησε στην CNBC "Sustainable Energy" ότι ο αέρας της πόλης θα μπορούσε να βελτιωθεί μέσω μονάδας εξαερισμού και μονάδας δέσμευσης άνθρακα, με αποτέλεσμα να παράγεται λιγότερο διοξείδιο του άνθρακα σε εσωτερικούς χώρους.</p>
      <p>Ανεξάρτητα από το τελικό αποτέλεσμα, το οποίο αναμένεται με ενδιαφέρον, κανείς δεν μπορεί να αμφισβητήσει ότι πρόκειται για μια ρηξικέλευθη προσέγγιση.</p>
      <p>Τον Απρίλιο του 2019, η εταιρεία ανακοίνωσε ότι είχε εξασφαλίσει 500.000 ευρώ (περίπου 551.630 δολάρια) σε χρηματοδότηση από την <b>Wärtsilä </b>Corporation για να «δοκιμάσει και να εμπορευματοποιήσει την ιδέα της» για την ενίσχυση της ποιότητας του αέρα στα κτίρια μέσω της σύλληψης και μετατροπής του διοξειδίου του άνθρακα σε «συνθετικά ανανεώσιμα καύσιμα».</p>
      <p>Σε μια δήλωσή της, η Wärtsilä σημείωσε ότι αναγνωρίζει την αξία της συγκεκριμένης ιδέας της Soletair Power και πρόσθεσε ότι θα παρέχει παγκόσμια υποστήριξη στην ανάπτυξη και εμπορευματοποίηση αυτής της τεχνολογίας.</p>
      <p>Με πληροφορίες από το CNBC.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125890/arhes-dekembrioy-xekina-i-dokimastiki-leitoyrgia-toy-agogoy-fysikoy"/>
        <a href="https://www.insider.gr/epiheiriseis/energeia/125850/proetoimazetai-edafos-gia-ti-dynamiki-eisodo-ton-biokaysimon"/>
        <a href="https://www.insider.gr/epiheiriseis/energeia/125796/anemos-allagis-stin-pagkosmia-paragogi-aiolikis-energeias"/>
      </related>
    </article>
  </body>
</html>