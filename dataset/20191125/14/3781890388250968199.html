<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743515"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="ม็อบเกษตรกรชุดดำจ่อบุกทำเนียบค้านแบน3สารเคมี"/>
    <meta property="og:description" content="'เฉลิมชัย'แจงจุดยืน3สารพิษ พร้อมรับฟังแก้ไขปัญหาทุกฝ่าย ไม่ตัดสินด้วยอารมณ์ ระบุไม่ต้องคุย'มนัญญา'เพราะมอบหมายไปแล้ว ส่วนม็อบเกษตรกรชุดดำ ระดมพลพรุ่งนี้บุกทำเนียบ พร้อมนัด27พ.ย.ลุยก.อุตฯขอกลับไปใช้มติเดิม จำกัดการใช้สาร"/>
  </head>
  <body>
    <article>
      <h1>ม็อบเกษตรกรชุดดำจ่อบุกทำเนียบค้านแบน3สารเคมี</h1>
      <address>
        <time datetime="2019-11-25T14:05:00+00:00">25 Nov 2019, 14:05</time>
      </address>
      <p>
        <b>"เฉลิมชัย"แจงจุดยืน3สารพิษ พร้อมรับฟังแก้ไขปัญหาทุกฝ่าย ไม่ตัดสินด้วยอารมณ์ ระบุไม่ต้องคุย"มนัญญา"เพราะมอบหมายไปแล้ว ส่วนม็อบเกษตรกรชุดดำ ระดมพลพรุ่งนี้บุกทำเนียบ พร้อมนัด27พ.ย.ลุยก.อุตฯขอกลับไปใช้มติเดิม จำกัดการใช้สาร</b>
      </p>
      <p>เมื่อวันที่ 25 พ.ย. นายเฉลิมชัย ศรีอ่อน รมว.เกษตรและสหกรณ์ รับฟังปัญหาจากแกนนำเกษตรกรกว่า 20 คน เป็นตัวแทนกลุ่มเกษตรกรผู้ปลูกพืชเศรษฐกิจ 6 ชนิด ได้รับผลกระทบหากแบน3สาร  พร้อมยื่นหนังสือจาก19 องค์กรเกษตรกร แต่งชุดดำ คัดค้านการแบน3สาร โดยให้กลับไปใช้มติเดิม คือมาตรการกำจัดการใช้สารเคมีวัตถุอันตรายทางเกษตร โดยวันที่ 26พ.ย.ยื่นหนังสือให้นายกรัฐมนตรี ที่ทำเนียบรัฐบาล และวันที่27 พ.ย.ไปรวมตัวที่กระทรวงอุตสาหกรรม รอฟังมติของคณะกรรมการวัตถุอันตราย<br/><br/>นายเฉลิมชัย กล่าวว่า ได้รับบัญชาจากนายกรัฐมนตรีให้มารับฟังรวบรวมปัญหาเสนอท่านนายกฯเพราะกรณี3สารเป็นปัญหามากว่า2เดือน ที่มีความเห็นแตกต่างกัน ทั้งนี้ในส่วนหนึ่งต้องฟังเหตุผลกันเพื่อให้ทุกฝ่ายมีผลกระทบน้อยที่สุด ในเรื่องได้มอบให้คณะทำงานของกระทรวงฯไปรวบรวมปัญหาทุกด้าน ส่วนการช่วยเหลือเยียวยาเกษตรกร จะเป็นตัวเลขกว่า 3 หมื่นล้านบาทหรือไม่ กำลังให้สำนักงานเศรษฐกิจการเกษตรฯไปทำตัวเลขมาเสนอต้องดูผลกระทบด้านอื่นๆด้วย ทั้งนี้คงไม่ต้องคุยกับ น.ส.มนัญญา ไทยเศรษฐ์ รมช.เกษตรฯโดยตนได้เรียนตั้งแต่ต้นให้ฟังรอบด้าน และได้มอบหมายให้รมช.เกษตรฯไปดำเนินการ ไม่ว่าอย่างไรมีผลกระทบหมด เวลามีประเด็นต้องมีเหตุผลสนับสนุน<br/><br/>“จุดยืนผมคือต้องแก้ไขปัญหาอะไรทุกด้านที่เกิดขึ้นมีหน้าที่รับฟังปัญหาเกษตรกร ประชาชน เพราะเป็นรัฐบาลประชาธิปไตย ต้องฟังทุกฝ่าย ไม่ใช่อารมณ์ตัดสิน ”นายเฉลิมชัย กล่าว<br/><br/>ด้านนายสุกรรณ์ สังข์วรรณะ เลขาธิการสมาพันธ์เกษตรปลอดภัย กล่าวว่า ขอเรียกร้องให้ใช้มาตรการจำกัดการใช้สาร ที่ผ่านมาอบรมเกษตรกร 4แสนคน แต่หยุดการอบรม ไปแล้ว จากเป้าอบรม 1ล้านคน แต่ปรากฏว่า คณะกรรมการวัตถุอันตราย กลับมติแบน 3สาร ซึ่งเกษตรกรรับไม่ได้ เป็นการกระทำผิดของกระทรวงเกษตรฯ เพราะรมว.เกษตรฯเซ็นหนังสือไปให้แบน3สาร เกิดผลกระทบต่อเนื่อง จนเกษตรกรที่มีสารกลายเป็นคนผิดต้องติดคุก ถ้ามีไว้โดยประมาทก็โดนปรับเป็นล้านบาท  ทั้งนี้ขอให้ได้พิจารณาอย่างรอบคอบและกลับไปใช้มาตรการจำกัดการใช้ฯ ตามข้อเสนอของเกษตรกรกว่า 1.5 ล้านราย ไม่เช่นนั้นจะเกิดความเสียหายเป็นวงกว้าง เกือบ 2 ล้านล้านบาท  หากยังมีมติแบน จะไปฟ้องศาลเอาผิดกับผู้ลงนามทุกราย ทุกกรม ทุกกระทรวง และนักวิชาการอิสระ พร้อมแบน พรรคประชาธิปัตย์ ที่รมว.เกษตรฯกลับคำไม่ทำตามเกษตรกรเรียกร้อง<br/><br/>"สำหรับวันพรุ่งนี้ พี่น้องเกษตรกร มาแสดงพลังจากทั่วประเทศกว่า 5 พันคน ไปทำเนียบรัฐบาล สมาพันธ์ ต่างๆ โดยไม่ต้องการให้ยืดแค่6เดือนเท่านั้น จะแก้ปัญหาพี่น้องเกษตรกรได้ ต้องไปใช้มติเดิม คือจำกัดการใช้ โดยม็อบเกษตรกรจะแต่งชุดดำเดินไปทำเนียบฯและวันที่27 พ.ย.ไปกระทรวงอุตสาหกรรม รอฟังมติจากที่ประชุมคณะกรรมการวัตถุอันตราย ถ้ายังแบน3สาร ผู้บริโภคไม่ได้ประโยชน์ เพราะยังบริโภคสิ่งที่เป็นอันตราย เกษตรกรยังใช้สารเคมี อีก200-300ชนิด ที่มีอยู่ในท้องตลาดและจะนำเข้ามาใหม่อีกไม่รู้กี่ชนิด ดังนั้นเกษตรกรผู้ปลูก อ้อย มัน ปาล์ม ยาง ข้าวโพด จะเดินหน้าคัดค้านการแบน3สารจนถึงที่สุด  เพื่อให้ได้ทำมาหากินปกติ" นายสุกรรณ์ กล่าว.<br/><br/> </p>
    </article>
  </body>
</html>