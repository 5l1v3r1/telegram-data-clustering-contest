<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Pirati-Vlada-na-poli-spravy-IT-systemu-neumi-efektivne-hospodarit-604624"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T14:35:00+00:00"/>
    <meta property="og:title" content="Piráti: Vláda na poli správy IT systémů neumí efektivně hospodařit"/>
    <meta property="og:description" content="Komentář na facebookovém profilu k výši nákladů státu na provoz IT systémů"/>
  </head>
  <body>
    <article>
      <h1>Piráti: Vláda na poli správy IT systémů neumí efektivně hospodařit</h1>
      <address>
        <time datetime="2019-11-25T14:35:00+00:00">25 Nov 2019, 14:35</time>
      </address>
      <p>
        <b>Komentář na facebookovém profilu k výši nákladů státu na provoz IT systémů</b>
      </p>
      <p>Víte, že za provoz svých IT systémů utratí stát v roce 2020 už celkem 8,5 miliardy korun? To je o 3,4 miliardy víc než v roce 2015. Ačkoliv se ale výdaje rapidně zvyšují, systémy rozhodně kvalitněji nefungují. Především se ukazuje, že vláda na poli správy IT systémů neumí efektivně hospodařit.</p>
      <p>Příčinou nárůstu výdajů je totiž nákup předražených systémů. Dodavatelé navíc při současném nastavení získávají monopol na správu dodávaných systémů, což ze státu částečně dělá jejich rukojmího (tzv. vendor lock-in). Dodavatelé si tak vesele diktují vysoké poplatky za provoz klíčových systémů pro fungování státu. Kvalita dodávaných systémů ale často neodpovídá ceně, a pracovat se systémy, které spolu navzájem efektivně nekomunikují, je často pro uživatele spíše za trest. Dlouhodobá stagnace platů státem zaměstnaných IT odborníků navíc přispívá k tomu, že řada z nich raději odchází do soukromého sektoru.</p>
      <p>Proto náš Ondřej Profant dlouhodobě navrhuje kroky vedoucí k větší transparentnosti a zlevnění celého procesu zadávání a správy IT zakázek. Podařilo se nám protlačit Sněmovnou zákon o právu na digitální službu, který garantuje občanům možnost komunikovat s úřady online. Připravili jsme také akční pán (<a href="http://bit.ly/AkcniPlanPirati">ZDE</a>) pro boj s vendor lock-inem a rozvoj opensource, který přináší návod, jak ušetřit a dosáhnout lepší kvality systémů. Podporujeme zároveň obsazování klíčových míst státní správy IT odborníky a navýšení jejich platů tak, aby stát nebyl do budoucna závislý pouze na outsourcingu, popřípadě uměl outsourcing kvalitně řídit.</p>
      <p>Špatné hospodaření vlády na poli IT zakázek je pro nás dalším důvodem, proč nepodpoříme současnou podobu státního rozpočtu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Richterova-Pirati-Podpora-samostatneho-bydleni-je-efektivnejsi-nez-pobytova-zarizeni-604428"/>
        <a href="https://www.parlamentnilisty.cz/politika/politici-volicum/Peksa-Pirati-Cina-zneuziva-technologie-k-potlacovani-zakladnich-lidskych-prav-604409"/>
        <a href="https://www.parlamentnilisty.cz/politika/politici-volicum/Cernohorsky-Pirati-Zavrit-dul-neni-jen-tak-nejdriv-zacne-OKD-vyrizovat-administrativu-604283"/>
        <a href="https://www.parlamentnilisty.cz/politika/politici-volicum/Martinek-Pirati-Vladni-navrh-digitalni-dane-ma-mnoho-nedostatku-603843"/>
      </related>
    </article>
  </body>
</html>