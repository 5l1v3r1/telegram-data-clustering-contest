<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121528/ukrainska-ka-zajela-mi-miejsce-burza-po-filmie-studentki-prokuratura-wszczyna-sledztwo.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T14:44:00+00:00"/>
    <meta property="og:title" content="&quot;Ukraińska k***a zajęła mi miejsce&quot;. Burza po filmie studentki, prokuratura wszczyna śledztwo"/>
    <meta property="og:description" content="Studentka medycyny opublikowała wulgarny film, w którym znieważała Ukrainkę. Kobieta została już zawieszona na uczelni, a jak informuje portal Wirtualna Polska w jej sprawie wszczęto śledztwo."/>
  </head>
  <body>
    <article>
      <h1>"Ukraińska k***a zajęła mi miejsce". Burza po filmie studentki, prokuratura wszczyna śledztwo</h1>
      <address>
        <time datetime="2019-11-25T14:44:00+00:00">25 Nov 2019, 14:44</time>
      </address>
      <h4>Studentka medycyny opublikowała wulgarny film, w którym znieważała Ukrainkę. Kobieta została już zawieszona na uczelni, a jak informuje portal Wirtualna Polska w jej sprawie wszczęto śledztwo.</h4>
      <p>Sprawa dotyczy studentki medycyny na Uniwersytecie Warmińsko-Mazurskim. Kobieta udostępniła film, w którym obraża Ukrainkę, z którą podróżowała pociągiem. Jej zdaniem zajmowała ona za dużo miejsca w przedziale. Film jest nieprawdopodobnie wulgarny. – Ukraińska k***a tak zwana je***a sprzątaczka zajęła mi miejsce w przeciągu zaje***a cały przedział – mówi młoda kobieta.</p>
      <p>Gdy o sprawie zrobiło się głośno, studentka skasowała nagranie. Władze UWM wydały oświadczenie, w którym przekazano, że kobieta została zawieszona w prawach studentki.</p>
      <p>„Odnosząc się do opublikowanej w sieci Internet wypowiedzi jednej z naszych studentek, która w sposób skandaliczny odnosiła się do osób narodowości ukraińskiej, informujemy, że władze Uniwersytetu Warmińsko-Mazurskiego w Olsztynie niezwłocznie podjęły działania przewidziane przepisami prawa wobec autorki tej wypowiedzi, zawieszając ją w prawach studenta. Złożono także zawiadomienie do prokuratury o możliwości popełnienia przestępstwa, a w Uczelni wszczęto postępowanie dyscyplinarne” – czytamy w oświadczeniu uczelni.</p>
      <p>Jak informuje Wirtualna Polska, w sprawie studentki śledztwo wszczęła również prokuratura. Młodej kobiecie grozi do 3 lat więzienia.</p>
      <p>"Chodzi o art. 257 Kodeksu Karnego. Obecnie trwa zbieranie materiału dowodowego" – przekazał w rozmowie z wp.pl rzecznik prasowy Prokuratury Okręgowej w Olsztynie Krzysztof Stodolny.</p>
      <p>Przywołany artykuł mówi, że "kto publicznie znieważa grupę ludności albo poszczególną osobę z powodu jej przynależności narodowej, etnicznej, rasowej, wyznaniowej albo z powodu jej bezwyznaniowości lub z takich powodów narusza nietykalność cielesną innej osoby, podlega karze pozbawienia wolności do lat 3".</p>
      <footer>/ Źródło: wp.pl <br/>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121148/krakow-atak-na-20-letniego-studenta-kolejne-zatrzymania.html"/>
        <a href="https://www.dorzeczy.pl/ekonomia/119001/rz-tak-ukraincy-napedzaja-polska-gospodarke.html"/>
      </related>
    </article>
  </body>
</html>