<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626234/%E0%A6%96%E0%A7%81%E0%A6%B2%E0%A6%A8%E0%A6%BE%E0%A7%9F-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%A6%E0%A6%A3%E0%A7%8D%E0%A6%A1"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="খুলনায় স্ত্রীকে হত্যার দায়ে মৃত্যুদণ্ড"/>
    <meta property="og:description" content="খুলনায় স্ত্রী তাসলিমা খাতুনকে হত্যার দায়ে স্বামী হযরত আলী তরফদারকে (৪৩) মৃত্যুদণ্ড দিয়েছেন আদালত। একই সঙ্গে তাঁকে পাঁচ হাজার টাকা জরিমানা করা হয়েছে। আজ সোমবার দুপুরে খুলনা জেলা ও দায়রা জজ আদালতের বিচারক মশিউর রহমান চৌধুরী এ রায় দেন।"/>
  </head>
  <body>
    <article>
      <h1>খুলনায় স্ত্রীকে হত্যার দায়ে মৃত্যুদণ্ড</h1>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">নিজস্ব প্রতিবেদক, খুলনা</a></address>
      <p>খুলনায় স্ত্রী তাসলিমা খাতুনকে হত্যার দায়ে স্বামী হযরত আলী তরফদারকে (৪৩) মৃত্যুদণ্ড দিয়েছেন আদালত। একই সঙ্গে তাঁকে পাঁচ হাজার টাকা জরিমানা করা হয়েছে। আজ সোমবার দুপুরে খুলনা জেলা ও দায়রা জজ আদালতের বিচারক মশিউর রহমান চৌধুরী এ রায় দেন।<br/><br/>রায় ঘোষণার সময় মৃত্যুদণ্ডপ্রাপ্ত আসামি আদালতের কাঠগড়ায় উপস্থিত ছিলেন। হযরত আলীর বাড়ি কয়রা উপজেলার উত্তর মদিনাবাদ গ্রামে।</p>
      <p>মামলার বিবরণে জানা গেছে, ২০০১ সালে সাতক্ষীরার দেবহাটা উপজেলা সদরের আব্দুল বারিক গাজীর মেয়ে তাসলিমা খাতুনের সঙ্গে হযরত আলী তরফদারের পারিবারিকভাবে বিয়ে হয়। তাঁদের সংসারে দুই ছেলে রয়েছে। বিয়ের পর থেকে হযরত আলী কারণে-অকারণে বিভিন্ন সময় স্ত্রী তাসলিমা খাতুনকে মারধর করতেন। এ বিষয়ে একাধিকবার সালিস হলেও কোনো পরিবর্তন হয়নি। ২০১৭ সালের ২৮ মার্চ রাতে তাঁর শাশুড়ি সখিনা খাতুন ঘরের বারান্দায় ঘুমিয়েছিলেন। আর স্ত্রী ও ছোট ছেলে ইমন (৯) ঘরের ভেতর ছিল। এ অবস্থায় হযরত আলী ঘরে ঢোকে স্ত্রীর কাছে অর্থ দাবি করে। এ সময় দুজনের মধ্যে বাগ্‌বিতণ্ডার হয়। একপর্যায়ে হজরত আলী তাঁকে পিটিয়ে মারাত্মক জখম করেন। পরে তাসলিমার পরনের শাড়ি দিয়ে তাঁর গলায় ফাঁস দিয়ে হত্যা করে হযরত আলী পালিয়ে যান।</p>
      <p>ওই ঘটনায় পরদিন ২৯ মার্চ তাসলিমার মা সখিনা খাতুন বাদী হয়ে হযরত আলীকে আসামি করে কয়রা থানায় হত্যা মামলা করেন। মামলার তদন্ত কর্মকর্তা কয়রা থানার তৎকালীন উপপরিদর্শক (এসআই) রাজিউল আমিন ২০১৮ সালের ২০ জানুয়ারি আসামি হযতর আলীকে অভিযুক্ত করে আদালতে অভিযোগপত্র দেন।</p>
    </article>
  </body>
</html>