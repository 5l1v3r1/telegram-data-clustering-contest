<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626241/%E0%A6%AD%E0%A7%9F-%E0%A6%AA%E0%A7%87%E0%A7%9F%E0%A7%87-%E0%A6%97%E0%A6%BF%E0%A7%9F%E0%A7%87%E0%A6%9B%E0%A6%BF%E0%A6%B2-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T14:39:00+00:00"/>
    <meta property="og:title" content="ভয় পেয়ে গিয়েছিল বাংলাদেশ"/>
    <meta property="og:description" content="অনেক আগ্রহের দিবারাত্রির টেস্ট মাত্র সোয়া দুই দিনে শেষ হয়েছে। ফিরিয়ে দিতে হয়েছে অগ্রিম কেটে রাখা চতুর্থ দিনের টিকিটের মূল্য। কেন এভাবে ভেঙে পড়ল বাংলাদেশ? উত্তর হলো, ভয়! খুব ভয় পেয়ে গিয়েছিলেন বাংলাদেশের ক্রিকেটাররা। বিসিবি প্রধান নাজমুল হাসান কলকাতায় দিবারাত্রি টেস্টে বিপর্যয়ের অন্যতম কারণ হিসেবে মনে করেন এই ভয় পাওয়াকেই। নাজমুলের কাছে পুরো ব্যাপারটাই হতাশার। তিনি বাংলাদেশের ব্যাটিং দেখে অবাকই..."/>
  </head>
  <body>
    <article>
      <h1>ভয় পেয়ে গিয়েছিল বাংলাদেশ</h1>
      <address><time datetime="2019-11-25T14:39:00+00:00">25 Nov 2019, 14:39</time> by <a rel="author">ক্রীড়া প্রতিবেদক</a></address>
      <p>অনেক আগ্রহের দিবারাত্রির টেস্ট মাত্র সোয়া দুই দিনে শেষ হয়েছে। ফিরিয়ে দিতে হয়েছে অগ্রিম কেটে রাখা চতুর্থ দিনের টিকিটের মূল্য। কেন এভাবে ভেঙে পড়ল বাংলাদেশ? উত্তর হলো, ভয়! খুব ভয় পেয়ে গিয়েছিলেন বাংলাদেশের ক্রিকেটাররা। বিসিবি প্রধান নাজমুল হাসান কলকাতায় দিবারাত্রি টেস্টে বিপর্যয়ের অন্যতম কারণ হিসেবে মনে করেন এই ভয় পাওয়াকেই।</p>
      <p>নাজমুলের কাছে পুরো ব্যাপারটাই হতাশার। তিনি বাংলাদেশের ব্যাটিং দেখে অবাকই হয়েছেন। যে দল চার-পাঁচ বছর ধরে এতটা সাহস নিয়ে খেলছে, তাদের এমন অবস্থায় রীতিমতো হতভম্ব, ‘ব্যাটিংয়ের যে অবস্থা দেখলাম, তাতে অবাক হয়েছি। ভাবিনি যে আমাদের ব্যাটিংয়ের এই অবস্থা হবে। আমাদের সিনিয়র ক্রিকেটার থেকে শুরু করে সবাইকে দেখলাম খুব ঘাবড়ে গেছে। এই ভয় পাওয়াটা এত বছর দেখিনি। চার-পাঁচ বছর সাহসে নিয়ে খেলতাম। এবার কেন যেন মনে হয়েছে আমরা ভয় পেয়ে গিয়েছিলাম।’</p>
      <p>প্রথম টেস্টে আগে ব্যাট করে হুড়মুড় করে ভেঙে পড়েছিল বাংলাদেশ। তবু দ্বিতীয় টেস্টে টসে জিতে ব্যাটিং নেওয়ার সিদ্ধান্ত যে নাজমুলকে অবাক করেছিল, সেটাও আবার বললেন তিনি, ‘আমি আগেও বলেছি ব্যাটিং নেওয়ার সিদ্ধান্ত আমাকে অবাক করেছে। আগের দিন আমি দলের সঙ্গে, অধিনায়ক, কোচের সঙ্গে বসেছি—ওরা বলেছে অবশ্যই জিতলে ফিল্ডিং নেব। এটাই ছিল সিদ্ধান্ত। আর পিচটা যেখানে একদম নতুন, আমরা জানি না বল কেমন আচরণ করবে; ওদের যে বোলিং আক্রমণ—সব মিলিয়ে চিন্তা করলে ওদের সিদ্ধান্ত আমাকে অবাক করেছে।’</p>
      <p>নাজমুল অবশ্য হতাশার মধ্যে একটা আশার কথা শুনিয়েছেন। টেস্ট ক্রিকেট নিয়ে নতুন করে ভাবছে বিসিবি, ‘সমস্যা আছে। এটা আমরা জানি না, তা তো নয়। আমরা ভেবেছিলাম কিছু পরিবর্তন আসবে। কিন্তু আসেনি। এখন আমরা নতুন করে ভাবছি টেস্ট নিয়ে।’</p>
    </article>
  </body>
</html>