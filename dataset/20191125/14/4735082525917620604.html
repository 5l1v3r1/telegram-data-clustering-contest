<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Edukacja/191129610-Studentka-zwyzywala-Ukrainke-Uczelnia-zglosila-prokuraturze.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T14:51:10+00:00"/>
    <meta property="og:title" content="Studentka zwyzywała Ukrainkę. Uczelnia zgłosiła prokuraturze"/>
    <meta property="og:description" content="Studentka kierunku lekarskiego na Uniwersytecie Warmińsko-Mazurskim na opublikowanym w internecie nagraniu w wulgarny sposób zwyzywała jedną pochodzącą z Ukrainy pasażerkę pociągu. Kobieta została zawieszona przez władze uczelni."/>
  </head>
  <body>
    <article>
      <h1>Studentka zwyzywała Ukrainkę. Uczelnia zgłosiła prokuraturze</h1>
      <address><time datetime="2019-11-25T14:51:10+00:00">25 Nov 2019, 14:51</time> by <a rel="author">p.mal</a></address>
      <p>
        <b>Studentka kierunku lekarskiego na Uniwersytecie Warmińsko-Mazurskim na opublikowanym w internecie nagraniu w wulgarny sposób zwyzywała jedną pochodzącą z Ukrainy pasażerkę pociągu. Kobieta została zawieszona przez władze uczelni.</b>
      </p>
      <p>Nagranie, które wywołało oburzenie, kilka dni temu pojawiło się w internecie. - Ukraińska k***a, tzw. j***a sprzątaczka zajęła mi miejsce w pociągu - mówiła studentka.</p>
      <p>O zachowaniu dowiedziały się władze  Uniwersytetu Warmińsko-Mazurskiego. "Odnosząc się do opublikowanej w sieci Internet wypowiedzi jednej z naszych studentek, która w sposób skandaliczny odnosiła się do osób narodowości ukraińskiej, informujemy, że władze Uniwersytetu Warmińsko-Mazurskiego w Olsztynie niezwłocznie podjęły działania przewidziane przepisami prawa wobec autorki tej wypowiedzi, zawieszając ją w prawach studenta. Złożono także zawiadomienie do prokuratury o możliwości popełnienia przestępstwa, a w Uczelni wszczęto postępowanie dyscyplinarne" - poinformowała uczelnia.</p>
      <p>Jak podaje WP.pl, wszczęto postępowanie w tej sprawie. - Chodzi o art. 257 Kodeksu Karnego [Kto publicznie znieważa grupę ludności albo poszczególną osobę z powodu jej przynależności narodowej, etnicznej, rasowej, wyznaniowej albo z powodu jej bezwyznaniowości lub z takich powodów narusza nietykalność cielesną innej osoby, podlega karze pozbawienia wolności do lat 3 - przyp. red.]. Obecnie trwa zbieranie materiału dowodowego - przekazał rzecznik prasowy Prokuratury Okręgowej w Olsztynie Krzysztof Stodolny.</p>
      <p>W kolejnym nagraniu studentka tłumaczyła, że to był głupi żart. Przeprosiła za swoje zachowanie.</p>
    </article>
  </body>
</html>