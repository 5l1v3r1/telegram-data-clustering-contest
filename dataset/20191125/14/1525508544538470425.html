<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780509/%D9%86%DA%AF%D8%A7%D9%87-%D9%88%DB%8C%DA%98%D9%87-%D8%A8%D9%87-%D8%AD%D8%A7%DA%A9%D9%85%DB%8C%D8%AA-%D9%82%D8%A7%D9%86%D9%88%D9%86-%D8%B6%D8%B1%D9%88%D8%B1%DB%8C-%D8%A7%D8%B3%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A2%D8%A8%D8%A7%D8%AF%D8%A7%D9%86-%D9%85%D9%86%D8%B7%D9%82%DB%8C-%D8%A8%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:06:02+00:00"/>
    <meta property="og:title" content="فرماندار آبادان: نگاه ویژه به حاکمیت قانون ضروری است/ اعتراضات آبادان منطقی بود"/>
    <meta property="og:description" content="آبادان– فرماندار آبادان گفت: اگر به اصلاح امور از طریق مطالبه گری درست در فضای مجازی معتقدیم باید به حاکمیت قانون که محصولش برقراری نظم است نیز نگاه ویژه‌ای داشته باشیم."/>
  </head>
  <body>
    <article>
      <h1>فرماندار آبادان: نگاه ویژه به حاکمیت قانون ضروری است/ اعتراضات آبادان منطقی بود</h1>
      <address>
        <time datetime="2019-11-25T14:06:02+00:00">25 Nov 2019, 14:06</time>
      </address>
      <p>به گزارش <a href="https://www.mehrnews.com/">خبرنگار مهر</a>، سید زین العابدین موسوی ظهر امروز در نشست با ادمین ها و فعالان فضای مجازی در محل سرسرای اجتماعات فرمانداری ویژه شهرستان آبادان با تأکید بر اینکه انتظارمان استمرار چنین نشست هایی است، هدف از تشکیل این جلسه را همفکری و استفاده از نقطه نظرات یکدیگر به منظور بهره وری بهتر از فضای مجازی خواند و افزود: معتقدیم مطالبه گری می تواند سبب ارتقاء امور شود؛ لذا در این امر مشارکت می کنیم و تمام گروه‌های تشکیل شده در فضای مجازی دل‌بستگی خاصی به شهرستان آبادان دارند، اینجا دروازه شیعه است و همه مسلمانیم و صد البته که اگر غیرمسلمانی هم در شهر باشد، قابل احترام است.</p>
      <p>وی با بیان اینکه بنده از سال ۶۱ در آبادان زندگی کرده ام و اطلاعات کامل و کافی از اقشار مختلف و رفتارهای همشهریان دارم، اظهار کرد: هر کس که در این شهر زندگی می کند و مردم آزار نباشد، مورد احترام است و از سوی مردم مورد حمایت قرار می گیرد.</p>
      <p>فرماندار ویژه شهرستان آبادان تصریح کرد: انقلاب اسلامی در سال ۵۷ شکل گرفت و هدف آن بود که کشور را از وابستگی نجات داده شود، وضعیت جمهوری اسلامی ایران در خاورمیانه آن است که به عنوان ژاندارم منطقه به شمار می رود و اگر چه پیش از انقلاب به لحاظ معیشتی و یا مبلمان شهری و یا سایر مزایا در کشور کمبود نبود و به طور ظاهری کشور خوبی داشتیم و حتی آبادان در سطح استان سرآمد بود اما آنچه سبب ظهور انقلاب شد وابستگی به غرب بود؛ چرا که تمام امور ما را غربی‌ها اداره می کردند و نیروهایشان دیدگاه‌های سیاسی‌شان را به ما تحمیل می کردند، غربی‌ها همه چیز ما را به یغما برده بودند و مملکت از تمامی ابعاد در اختیار غربی‌ها بود.</p>
      <p>وی افزود: اگر چه تمامی امکانات موجود در آن زمان حتی در شهر آبادان حتی در پاره ای از موارد بیشتر از سایر شهرها حتی تهران بود اما مردم دیگر از این همه وابستگی خسته شده بودند؛ لذا دست به انقلاب زدند و پس از انقلاب آن اقلیتی که به سبب حکومت جدید (جمهوری اسلامی) منافعشان در خطر افتاده بود به خارج از کشور رفتند و در آنجا نیز ساکت ننشستند و حاضرند همه جوره سرسپرده و نوکر غربی‌ها باشند و این کارشان را نیز ادامه می دهند و حتی بر علیه این حاکمیت قلم فرسایی می کنند و اصرار بر وابستگی ما به دشمنان نظام دارند.</p>
      <p>موسوی یادآور شد: نمی خواهیم ادعا کنیم که هیچ ایرادی در کشور وجود ندارد بلکه شاید از بابت برخی مسئولیت‌هایی که برخی امثال من وظیفه انجامش داده شده ایراداتی هم وجود داشته باشد؛ لذا شاید برخی‌ها در کشور منتقد هم باشند و این اشکالی ندارد، وقتی خطوط فکری این منتقدان را دنبال می کنیم می بینیم که به نظامشان و اسلام آن اعتقاد دارند اما به عکس برخی‌ها هستند که به نظام و اسلام اعتقادی ندارند و اکثر آشوب ها از جانب آنان هدایت می شود.</p>
      <p>وی گفت: مطالبه گری مردم مسئله نگران کننده‌ای نیست که سبب ناخرسندی و نگرانی شود؛ زیرا معتقدند که سبب اصلاح امور و بهبود اوضاع می شود، می توانیم مطالبه گری و انتقاد کنیم اما نمی توانیم تنها بر اساس دیدگاه‌های شخصی که شاید هم چندان زیاد وسیع نباشد تمامی مسائل را به زیر سؤال ببریم و مردم را با خودمان همراه کنیم.</p>
      <p>وی افزود: در چند روزی که پشت سر گذاشتیم موضوع افزایش نرخ بنزین را داشتیم که انتقادات زیادی بر آن شد و بسیاری هم منتقد بودند اما موضوعی که در سطح قوای سه‌گانه و مورد تائید رهبری است دیگر مسئول در یک جغرافیای کوچک مانند شهری آبادان امکان تغییر را ندارد، این تصمیم ملی است و وجاهت قانونی دارد؛ لذا اصرار افراد به این مسئله تنها سبب تخریب اموال در برخی شهرها شد.</p>
      <p>وی اظهار کرد: مردم آبادان سبب افتخارند و اگر چه از بابت افزایش نرخ بنزین انتقاد و مطالبه گری هم داشتند اما مخالف هرگونه تخریب و آشوب گری بودند و دیدم که به رغم برپایی تجمعات اعتراضی در برخی نقاط شهری نشان دادند که از جنس آشوبگران نیستند، در اعتراضات اخیر در آبادان منافق، برانداز و آدم کش وجود نداشت و افراد مطالبه و انتقادات به جایی داشتند و به جز دو مورد، مشکل حاد دیگری نداشتیم و این نشان می دهد که یک جریان خاص داشت وارد آبادان می شد که مردم جلویش را گرفتند، در آبادان مواردی همچون تعرض به بانک‌ها و منازل و یا به آتش کشیدن ساختمان اداری نداشتیم، در آرامش کامل یکسری انتقاد صورت گرفت و تمام شد.</p>
      <p>فرماندار ویژه شهرستان آبادان تصریح کرد: خارج نشینانی که دل در گرو ایران ندارند سعی کردند تا با کسانی که پایشان را از دایره انتقاد فراتر گذاشته اند همراه شوند و ضمن نابسامان جلوه دادن اوضاع  ایران مردم را بر علیه نظام تحریک کنند که با قطع اینترنت پل ارتباطی دشمنان با آشوبگران قطع شد و آنان ناکام ماندند.</p>
      <p>موسوی از گروه‌های مجازی به عنوان صحنه به اشتراک گذاشتن مسائل سیاسی نام برد و یادآور شد: کسانی که عضو این گروه‌ها می شوند شاید از تمام مسائل آگاهی نداشته باشند و در مورد همه چیز هم اظهار نظر و انتقاد کنند و اگر تاکنون برخوردی نکرده ایم چون معتقدیم مردم باید بتوانند حرف‌هایشان را بزنند اما اعضاء گروه‌ها به ویژه ادمین ها باید حواسشان باشد که با اقسام توهین، تهمت و افترا در گروه‌ها خودشان برخورد کنند؛ چرا که در غیر این صورت فرد مورد خطاب قرار گرفته می تواند مورد را از طریق طرح در محاکم قضایی دنبال و به صورت قانونی با فرد برخورد کند.</p>
      <p>وی گفت: ادمین ها با اعضای گروه‌هایشان صحبت کنند، اگر تاکنون برخوردی نشده از این بابت است که نمی خواهیم اتفاق تلخی برای فرد یا افرادی بیفتد؛ لذا باید مراقب بود و ادمین ها مسئولیت گروه‌های خود را بپذیرند و نگذارند هر کس بدون داشتن اطلاعات کافی در آن زمینه هر اظهار نظری که دلش می خواهد، انجام دهد.</p>
      <p>وی افزود: گروه‌های مجازی صحنه اظهار نظر در تمام ابعاد است که می توان با طرح مطالبات سبب روشنگری و اصلاح جامعه شویم و با انتقادات سازنده به اصلاح امور کمک کنیم و حرف‌هایمان تلنگری برای مدیران و مسئولان باشد اما برخی‌ها با طرح برخی مسائل در فضای مجازی حقوق عامه و شخصی را به زیر پا می گذارند که باید به این افراد تذکرات لازم داده شود.</p>
      <p>وی اظهار کرد: وقتی طلب شفافیت از مسئولان می کنیم باید طلب حکومت قانون را نیز از دولت داشته باشیم تا جلو بی نظمی گرفته شود؛ مطالبه گری، شفافیت موضوعات و اعتراض حق مردم است که برای آن نیز در قانون اساسی شرایطی پیش بینی شده است، به اصلاح امور از طریق مطالبه گری درست در فضای مجازی معتقدیم اما باید به حاکمیت قانون که محصول آن نظم است نیز نگاه ویژه‌ای داشته باشیم؛ لذا اگر به سبب آن کسی را به نظم دعوت می کنیم اما اعتنایی نمی شود یعنی به حکومت قانون پشت پا زدن و این شدنی نیست.</p>
      <p>فرماندار ویژه شهرستان آبادان تصریح کرد: حاکمیت قانون حق مردم برای ایجاد نظم، آرامش و امنیت است، بسیاری از کشورها حسرت امنیت ایران را می خوردند؛ شاید مردم در برخی جاها اعتراض دارند و حقشان هم هست اما همچنان امنیت در کشور حکم فرما است، امنیت تحت هیچ شرایطی نباید بر هم زده شود، بدون امنیت زندگی معنایی ندارد.</p>
      <p>موسوی یادآور شد: نباید به کسانی که خواهان وجود امنیت در کشور نیستند و دندان و چنگالشان را تیز کرده اند تا به جان مردم بیفتند، اجازه کار و فعالیت بدهیم، مسائل مختلفی سبب شده تا ما در شهرستان آبادان در ابعاد مختلف مشکل داشته باشیم، این شهر ۸ سال جنگ را پشت سر گذاشته است، کسانی که در اینجا زندگی می کنند تاکنون ۳۰ نماینده به مجلس فرستاده اند که به سبب امکان دنبال کردند مطالبات مردم که از زمان جنگ برای ما به ارث گذاشته شده این ترکیب سه نفره نمایندگان مجلس بدون تغییر مانده است.</p>
      <p>وی گفت: در شرایطی که دیگر شهرهای کشور در حال رشد و توسعه بودند اینجا به جز ۸ سال جنگ اتفاق دیگری نیفتاد و در این مدت کاری انجام نمی شد و پس از جنگ هم بازسازی آغاز شد که در آن زمان نیز اتفاقات خوبی نیفتاد، بازسازی محصول همان کسانی بود که نتوانستند حق آبادان را در جنگ بگیرند، پس از بازسازی ناتمام و غیر کارشناسی هم که آمدیم کار بازسازی را از سر بگیریم که با انواع تحریم‌ها و مشکلات مواجه شدیم، زیرساخت‌های آبادان باید تغییر کند، منطقه آزاد اروند در اینجا ایجاد شد تا عقب ماندگی‌های جنگ در بُعد عمرانی جبران شود؛ آبادان و خرمشهر از سال ۹۲ تاکنون در ۳۵ هکتار محدوده اروند قرار دارند اما تاکنون هیچ اتفاق خاصی برایشان نیفتاده است.</p>
      <p>وی افزود: شلمچه حامی ملی دارد؛ لذا وقتی انواع و اقسام کارها در آنجا شکل می گیرد و مشکلاتش در اسرع وقت حل می شود اما در آبادان چنین نمی شود؛ لذا نمی شود در خیابان‌ها آمد شعاری داد و شهری را به نابودی کشاند، گروهای مجازی باید تلاش کنند تا در مورد چرایی عقب ماندگی‌های شهری و منطقه‌ای مانند اینکه فاضلاب شهری چه زمانی بهبود می یابد، در بخش عمران شهری چه اتفاقاتی افتاده و حدود ۳ میلیون نخل سوخته وضعیتشان چه خواهد شد و امثال آن، از مدیران مربوطه و البته به شکل درست و منطقی‌اش پرسشگری کنند، اعضای گروه‌ها می توانند مسائل را بنویسند و در مورد چرایی کارهای اجرایی بپرسند اما نباید به اساس نظام تعرض کرد، نظام جمهوری اسلامی در دل مردم ریشه زده و خون‌های بسیاری به پای این انقلاب ریخته شده است؛ لذا اینکه فردی اسلحه به دست بگیرد و بگوید چه و چه، شدنی نیست.</p>
      <p>وی با تأکید بر اینکه برخی‌ها قصد داشتند و دارند و خواهند داشت که امنیت را برهم بزنند، اظهار کرد: ادمین ها کسانی هستند که با مجوز یا بدون مجوز در فضای مجازی گروه‌هایی دارند و فعالیت می کنند؛ لذا ممکن است با یک عضویت اشتباه از برخی افراد آنان را به جان جامعه بیندازند و هیچ توجهی هم نداشته باشند، اینترنت می خواهد وصل شود و ممکن است این گروه‌ها سبب بر هم زدن نظم شهری شود.</p>
    </article>
  </body>
</html>