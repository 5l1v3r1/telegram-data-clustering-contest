<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220434_e-lekkas-ti-ftaiei-gia-tin-katastrofi-stin-kinetta"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T14:54:50+00:00"/>
    <meta property="og:title" content="Ε. Λέκκας: Τι φταίει για την καταστροφή στην Κινέττα"/>
    <meta property="og:description" content="Η πυρκαγιά του Ιουλίου 2018 και η ισχυρή βροχόπτωση ήταν οι βασικές αιτίες της καταστροφής που προκάλεσε η επέλαση του «Γηρυόνη» στην Κινέττα, σύμφωνα με τον καθηγητή Γεωλογίας στο Πανεπιστήμιο Αθηνών και πρόεδρο του ΟΑΣΠ, Ευθύμιο Λέκκα."/>
  </head>
  <body>
    <article>
      <h1>Ε. Λέκκας: Τι φταίει για την καταστροφή στην Κινέττα</h1>
      <address><time datetime="2019-11-25T14:54:50+00:00">25 Nov 2019, 14:54</time> by <a rel="author">efsyn.gr</a></address>
      <p>Η πυρκαγιά του Ιουλίου 2018 και η ισχυρή βροχόπτωση ήταν οι βασικές αιτίες της<u><a href="https://www.efsyn.gr/ellada/koinonia/220316_sobara-problimata-apo-kyma-kakokairias"> καταστροφής που προκάλεσε η επέλαση του «Γηρυόνη» στην Κινέττα</a></u>, σύμφωνα με τον καθηγητή Γεωλογίας στο Πανεπιστήμιο Αθηνών και πρόεδρο του ΟΑΣΠ, Ευθύμιο Λέκκα.</p>
      <p>Τα περισσότερα προβλήματα από την κακοκαιρία εντοπίζονται κυρίως στην ευρύτερη περιοχή της Κινέττας, όπου η πυροσβεστική έχει δεχτεί πάνω από 64 κλήσεις, οι περισσότερες από τις οποίες για απομακρύνσεις ατόμων και οι υπόλοιπες για άντληση υδάτων και κοπές δένδρων.</p>
      <p>Μέχρι και φουσκωτά επιστρατεύτηκαν για να απεγκλωβιστούν κάτοικοι από τα σπίτια τους. Σύμφωνα με πληροφορίες, τέσσερα άτομα μεταφέρθηκαν στο νοσοκομείο.</p>
      <p>Εικόνες καταστροφής δημιούργησε το ύψος του νερού που έφτασε τα δύο μέτρα πλημμυρίζοντας πολλά σπίτια και επιχειρήσεις.</p>
      <p>Μιλώντας στο ΑΠΕ-ΜΠΕ, ο καθηγητής Γεωλογίας εξήγησε:</p>
      <p>«Υπήρχαν κομμένα δέντρα, υπήρχαν παρεμβάσεις, υπήρχε ανάδυση του εδάφους σε πολύ μεγάλο βαθμό κι όλα αυτά μαζί με το νερό, ουσιαστικά συνετέλεσαν ώστε να έχουμε αυτές τις ζημιές στην Κινέτα. Τα τεχνικά έργα δεν μπορούσαν να αντεπεξέλθουν στο νερό, στη λάσπη αλλά και στα δέντρα κι είχε γίνει απόφραξη όλων αυτών των διόδων του νερού με αποτέλεσμα να έχουμε το πλημμυρικό φαινόμενο».</p>
      <p>Σύμφωνα με τον Ευθύμιο Λέκκα, τα προϊόντα της πυρκαγιάς της 23ης Ιουλίου του 2018 βρέθηκαν μέσα στη λεκάνη απορροής, η οποία πραγματικά τροφοδότησε με πολύ μεγάλο ποσοστό υλικών τα φαινόμενα που ξέσπασαν.</p>
      <p>Ο Ευθύμιος Λέκκας επισήμανε ότι είναι απόλυτη ανάγκη να γίνουν πολύ γρήγορα παρεμβάσεις, μεταξύ των οποίων είναι «οριοθέτηση των ρεμάτων, καθαρισμός των ρεμάτων που υπάρχουν στην περιοχή, απομάκρυνση των φερτών υλικών, αποκατάσταση των δικτύων και των υποδομών».</p>
      <p>«Θα πρέπει να γίνει μία συνολική ανάκαμψη της περιοχής με βάση ένα καινούριο σχέδιο που θα υποβληθεί και θα λαμβάνει σοβαρά υπόψιν τα δεδομένα της κλιματικής αλλαγής και των ιδιαίτερων χαρακτηριστικών που έχει καθεμία περιοχή που πλήττεται», τόνισε ο καθηγητής Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών, που μετέβη στην Κινέττα μαζί με την επιστημονική ομάδα του ΕΚΠΑ όπου έκανα αυτοψία.</p>
      <p>Όπως εξήγησε, «ως Πανεπιστήμιο Αθηνών και ως επιστημονική ομάδα είμαστε πάντα κοντά στον χώρο των φυσικών καταστροφών προκειμένου να διερευνηθούν τα αίτια τα οποία συνετέλεσαν σε καθεμία καταστροφή. Είμαστε σε στενή συνεργασία και με το υπουργείο και με την Περιφέρεια Αττικής προκειμένου να μπορέσουμε όλα αυτά τα οποία έχουμε σαν δεδομένα να τα κάνουμε προτάσεις υλοποίησης έτσι ώστε η περιοχή να αποδοθεί σε μία νέα περίοδο η οποία θα χαρακτηρίζεται από μειωμένους κινδύνους».</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/190687_problimata-apo-tin-kakokairia-stin-attiki"/>
        <a href="https://www.efsyn.gr/ellada/koinonia/184004_ena-egklima-diarkeias-sti-mandra"/>
        <a href="https://www.efsyn.gr/ellada/koinonia/166117_perimenontas-tin-eleysi-mesogeiakoy-kyklona"/>
        <a href="https://www.efsyn.gr/ellada/koinonia/155427_diakopi-tis-kykloforias-kai-problimata-sti-mandra-logo-kairoy"/>
        <a href="https://www.efsyn.gr/ellada/koinonia/130700_i-ftohologia-tis-mandras-krata-kefali-psila"/>
        <a href="https://www.efsyn.gr/ellada/koinonia/130693_2-dis-eyro-hreiazontai-gia-ti-thorakisi-tis-attikis"/>
      </related>
    </article>
  </body>
</html>