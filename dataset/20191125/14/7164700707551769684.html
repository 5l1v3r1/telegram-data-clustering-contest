<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_540590/"/>
    <meta property="og:site_name" content="INNnews"/>
    <meta property="article:published_time" content="2019-11-25T14:28:23+00:00"/>
    <meta property="og:title" content="หอมแดงยางชุมน้อยฮิตขึ้นขายห้างขายนอก"/>
    <meta property="og:description" content="ดร.กัลยาณี ธรรมจารีย์ ประธานสภาอุตสาหกรรมท่องเที่ยวจังห…"/>
  </head>
  <body>
    <article>
      <h1>หอมแดงยางชุมน้อยฮิตขึ้นขายห้างขายนอก</h1>
      <h2>หอมแดงยางชุมน้อยฮิตขึ้นขายห้างดังและส่งนอกขาย 3 ประเทศ</h2>
      <address>
        <time datetime="2019-11-25T14:28:23+00:00">25 Nov 2019, 14:28</time>
      </address>
      <p>ดร.กัลยาณี ธรรมจารีย์ ประธานสภาอุตสาหกรรมท่องเที่ยวจังหวัดศรีสะเกษและนายกสมาคมส่งเสริมเครือข่ายการท่องเที่ยวจังหวัดศรีสะเกษ เปิดเผยว่า เมื่อเร็ว ๆ นี้ ตนได้นำสื่อมวลชนจังหวัดศรีสะเกษ ออกสำรวจการปลูกหอมแดงและผลผลิตหอมแดงของอำเภอยางชุมน้อย ซึ่งเป็นแหล่งปลูกหอมแดงที่ใหญ่ที่สุดในจังหวัดศรีสะเกษ และนำรายได้เข้าสู่จังหวัดศรีสะเกษปีละหลายร้อยล้าน ทั้งนี้เพื่อประชาสัมพันธ์ส่งเสริมการปลูกหอมแดงและการเปิดตลาดหอมแดง มีแหล่งซื้อขายหอมแดงในพื้นที่เพื่อให้หอมแดงศรีสะเกษมีราคาสูงเพื่อชาวเกษตรกรจะได้มีกำลังใจในการปลูกหอมแดงให้มีคุณภาพนำรายได้เข้าสู่จังหวัดศรีสะเกษ เพราะ คำขวัญของจังหวัดศรีสะเกษคือ “แดนปราสาทขอม หอมกระเทียมดี มีสวนสมเด็จ เขตดงลำดวน  หลากล้วนวัฒนธรรม เลิศล้ำสามัคคี “ปีที่ผ่านมาทั่วประเทศรู้จักทุเรียนภูเขาไฟศรีสะเกษดีแล้ว แต่หลายคนลืมหอม กระเทียมดีของศรีสะเกษ</p>
      <figure>
        <img src="https://www.innnews.co.th/wp-content/uploads/2019/11/5-120.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/9-56.jpg"/>
      </figure>
      <p>ดร.กัลยาณี กล่าวต่อไปว่า ตนจึงได้จุดประกายอีกครั้ง เมื่อเดินทางไปสำรวจการปลูกและเก็บเกี่ยวหอมแดงของเกษตรกรแล้วพบว่า มีความยินดีและน่าพอใจมาก ตนได้ขอให้ชาวเกษตรกรให้รักษาคุณภาพของหอมแดง ศรีสะเกษ เพราะหอมแดงของศรีสะเกษขึ้นชื่อในเรื่องรสชาติและมีสรรพคุณทางยา อยากให้รักษาคุณภาพ โดยไม่ใส่ปุ๋ยเคมีและให้ใช้ปุ๋ยชีวภาพ เพื่อให้เป็นที่ต้องการของตลาดทั่วไป ทำให้ผู้ซื้อที่ต้องการเก็บหอมแดงใหม่ๆไว้ปรุงอาหาร สามารถเก็บไว้นาน ๆ ซึ่งหอมแดงศรีสะเกษสามารถเก็บได้ประมาณ 5-6 เดือน ทำให้เป็นที่ต้องการของตลาดทั่วไปและมีราคาสูงขึ้น ในวันนี้ได้ลงมาพื้นที่เพื่อต้องการชูหอมแดงซึ่งอยู่ในคำขวัญของ ศรีสะเกษและให้คนรู้ว่าหอมแดงศรีสะเกษของเรามีคุณภาพดี หอมแดง ใหญ่และดี และเป็นที่ต้องการของตลาดทั่วไป</p>
      <figure>
        <img src="https://www.innnews.co.th/wp-content/uploads/2019/11/1-287.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/2-223.jpg"/>
      </figure>
      <p>นายสุนันท์ สืบเสน อายุ 44 ปี อยู่ หมู่ 7 ตำบลบัวน้อย อำเภอกันทรารมย์ จังหวัดศรีสะเกษ เกษตรกรผู้ปลูกหอมแดงอำเภอยางชุมน้อย และเป็นพ่อค้ารายใหญ่ผู้ส่งออกหอมแดงไปขายต่างประเทศในชื่อ สเตฟาน กล่าวว่า ก่อนมาทำอาชีพนี้เคยทำงานที่บริษัทขายรถแห่งหนึ่งได้รับเงินเดือน ๆ ละ 70,000-80,000 บาทต่อเดือน ทำงานมานาน เป็นเวลา 10 ปี แต่ต่อมาอยากทำอาชีพอิสระ จึงหันมาเช่าที่ปลูกหอมแดงจำนวน 20 ไร่ และในขณะเดียวกันก็ประกอบอาชีพเป็นพ่อค้าคนกลางรับซื้อหอมแดงจากเกษตรกรส่งให้แก่ห้างดังหลายแห่งเช่น ห้างบิ๊กซี ห้างโลตัส และห้างเซ็นทรัล  นอกจากนี้ยังได้ส่งหอมแดงออกไปขายต่างประเทศและได้ทำสัญญาขายหอมแดงศรีสะเกษส่งออกให้แก่ประเทศอินโดนีเซีย มาเลเซีย และที่กำลังอยู่ในระหว่างเจรจาคือประเทศปากีสถาน</p>
      <p>นายสุนันท์ กล่าวต่อว่า เมื่อปีที่ผ่านมาราคาหอมแดงตกต่ำ เพราะผลผลิตไม่ดีเนื่องจากสภาพอากาศไม่เอื้ออำนวย ทำให้ปีนี้มีเกษตรกรปลูกหอมแดงลดลง ช่วงเริ่มต้นการเก็บเกี่ยวในปีนี้หอมแดงได้ราคาดีมาก เพราะเกษตรกรปลูกหอมแดงน้อยกว่าปีที่ผ่านมา สภาพอากาศก็อำนวยส่งผลให้หอมแดงมีคุณภาพ เป็นที่ต้องการของตลาดทั่วไป ราคาขณะนี้มีราคาถึงกิโลละ 60 – 70 บาท ตนได้เช่าห้องแถวที่ตลาดยางชุมน้อยในการค้าขาย และได้พยายามทำให้หอมแดงมีคุณภาพเพื่อรักษาชื่อเสียงของหอมแดงศรีสะเกษเพราะต่างประเทศเชื่อถือเป็นอย่างมากในขณะนี้</p>
      <figure>
        <img src="https://www.innnews.co.th/wp-content/uploads/2019/11/7-74.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/6-93.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/4-148.jpg"/>
      </figure>
    </article>
  </body>
</html>