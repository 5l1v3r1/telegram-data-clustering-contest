<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111802"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T14:57:00+00:00"/>
    <meta property="og:title" content="Шефът на Организацията на ООН за забрана на химическите оръжия потвърди изводите на доклада за хлорната атака в Дума, Сирия"/>
    <meta property="og:description" content="Хага, 25 ноември /БТА/ Генералният директор на Организацията за забрана на химическите оръжия (ОЗХО) изрази доверие в заключенията на доклада за химическата атака в Сирия миналата година, който бе поставен под съмнение от публикация в Уикилийкс, предаде Асошиейтед прес. Фернандо Ариас направи това във встъпителното си изказване днес на конференцията на страните участнички и публично подкрепи доклада, оповестен през март от проучвателната мисия на ОЗХО, която констатира, че е открила &quot;разумни основания&quot;, че при смъртоносната атака срещу сирийския град Дума е бил използван хлор. САЩ, Великобритания и Франция обвиниха Сирия и предприеха въздушни удари в отговор. Сирия отрече отговорност. Сайтът &quot;Уикилийкс&quot; обаче публикува писмо, приписвано на член на мисията на ОЗХО,. в което се твърди, че заключенията в доклада са предубедени. &quot;Стоя зад безпристрастните и професионални заключения, до които е достигнала проучвателната мисия&quot;, каза днес Ариас. Той добави, че атаката среду Дума е само един от деветте инцидента, разследвани…"/>
  </head>
  <body>
    <article>
      <h1>Шефът на Организацията на ООН за забрана на химическите оръжия потвърди изводите на доклада за хлорната атака в Дума, Сирия</h1>
      <address>
        <time datetime="2019-11-25T14:57:00+00:00">25 Nov 2019, 14:57</time>
      </address>
      <p>Хага, 25 ноември /БТА/</p>
      <p>Генералният директор на Организацията за забрана на химическите оръжия (ОЗХО) изрази доверие в заключенията на доклада за химическата атака в Сирия миналата година, който бе поставен под съмнение от публикация в Уикилийкс, предаде Асошиейтед прес.</p>
      <p>Фернандо Ариас направи това във встъпителното си изказване днес на конференцията на страните участнички и публично подкрепи доклада, оповестен през март от проучвателната мисия на ОЗХО, която констатира, че е открила "разумни основания", че при смъртоносната атака срещу сирийския град Дума е бил използван хлор. САЩ, Великобритания и Франция обвиниха Сирия и предприеха въздушни удари в отговор. Сирия отрече отговорност.</p>
      <p>Сайтът "Уикилийкс" обаче публикува писмо, приписвано на член на мисията на ОЗХО,. в което се твърди, че заключенията в доклада са предубедени.</p>
      <p>"Стоя зад безпристрастните и професионални заключения, до които е достигнала проучвателната мисия", каза днес Ариас. Той добави, че атаката среду Дума е само един от деветте инцидента, разследвани от новия механизъм, създаден от ОЗХО, наречен Екип за разследване и идентификация.</p>
      <p>Годишната среща на 193-те страни членки на ОЗХО ще продължи една седмица. Сред въпросите за обсъждане е и предложение нервнопаралитичните вещества от типа Новичок да бъдат включени в списъка на забранените химически оръжия. Веществото, разработено от Съветския съюз по време на Студената война, придоби широка известност, след като употребата му бе констатирана при опита за убийство през март 2018 г. на двойния агент Сергей Скрипал и дъщеря му във Великобритания</p>
      <p>
        <i>Източник: Хага</i>
      </p>
    </article>
  </body>
</html>