<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/stin-pligeisa-kinetta-perifereiarxis-attikis-patoylis-a-113733.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-25T14:01:00+00:00"/>
    <meta property="og:title" content="Στην πληγείσα Κινέττα ο Περιφερειάρχης Αττικής Γ. Πατούλης"/>
    <meta property="og:description" content="Ο Περιφερειάρχης Αττικής Γ. Πατούλης μετέβη από τα ξημερώματα στην περιοχή της Κινέττας, όπου πραγματοποίησε αυτοψία στην περιοχή που υπέστη εκτεταμένες ζημιές που προκάλεσαν τα έντονα καιρικά φαινόμενα, με μεγαλύτερες αυτές που προκλήθηκαν στη γέφυρα Πίκα, εξαιτίας της υπερχείλισης του ρέματος."/>
  </head>
  <body>
    <article>
      <h1>Στην πληγείσα Κινέττα ο Περιφερειάρχης Αττικής Γ. Πατούλης</h1>
      <address>
        <time datetime="2019-11-25T14:01:00+00:00">25 Nov 2019, 14:01</time>
      </address>
      <p>Ο Περιφερειάρχης Αττικής Γ. Πατούλης μετέβη από τα ξημερώματα στην περιοχή της Κινέττας, όπου πραγματοποίησε αυτοψία στην περιοχή που υπέστη εκτεταμένες ζημιές που προκάλεσαν τα έντονα καιρικά φαινόμενα, με μεγαλύτερες αυτές που προκλήθηκαν στη γέφυρα Πίκα, εξαιτίας της υπερχείλισης του ρέματος.</p>
      <p>Παρόντες στην επίσκεψη ήταν ο Αντιπεριφερειάρχης Δυτικής Αττικής Λ. Κοσμόπουλος, ο καθηγητής δυναμικής τεκτονικής και γεωλογίας και σύμβουλος της Περιφέρειας σε θέματα πολιτικής προστασίας Ε. Λέκκας και ο Δήμαρχος Μεγαρέων Γ. Σταμούλης.</p>
      <p>Από το πρωί με εντολή του Περιφερειάρχη Αττικής, υπό το συντονισμό του αρμόδιου Αντιπεριφερειάρχη Πολιτικής Προστασίας Βασίλη Κόκκαλη και του Αντιπεριφερειάρχη Δυτικής Αττικής Ελευθέριου Κοσμόπουλου επιχειρούν στην Κινέττα πάνω από 28 μηχανήματα της Περιφέρειας Αττικής αλλά και μηχανήματα του Δήμου Μεγαρέων προκειμένου, να συμβάλλουν στη διάνοιξη και τον καθαρισμό των δρόμων. Παράλληλα βρίσκονται στην περιοχή κλιμάκια της περιφέρειας προκειμένου να καταγράψουν τις ζημιές που έχουν προκληθεί στις επιχειρήσεις και σε υποδομές, αλλά και κλιμάκιο της ΔΕΔΔΗΕ το οποίο εκτελεί εργασίες και σταδιακά αποκαθίσταται η ηλεκτροδότηση στην περιοχή.</p>
      <p>
        <u>Μέριμνα για τους κατοίκους των Μεγαρέων</u>
      </p>
      <p>Ο κ. Πατούλης ζήτησε από το Δήμαρχο Μεγαρέων να γίνει πλήρης καταγραφή των αναγκών των πολιτών με έμφαση στη στέγαση και στην παροχή ειδών πρώτης ανάγκης, με τη συνδρομή προσωπικού και από την Περιφέρεια αν κριθεί σκόπιμο. Όπως ενημερώθηκε από τον κ. Σταμούλη, σε περίπτωση που χρειαστεί θα διατεθούν από τον Δήμο αίθουσες σε ΚΑΠΗ και γηροκομεία για τη φιλοξενία πολιτών. Σε αυτή την κατεύθυνση ο Περιφερειάρχης ανέφερε ότι βρίσκεται ήδη σε συνεννόηση με την ομοσπονδία ξενοδόχων προκειμένου, εάν χρειαστεί, να παραχωρηθούν διαθέσιμα καταλύματα κοντά στη πληγείσα περιοχή, για την καλύτερη εξυπηρέτηση των πολιτών.</p>
      <p>
        <u>«Προτεραιότητα τα έργα ορεινής υδρονομίας και η δημιουργία αναχωμάτων για τη θωράκιση της περιοχής»</u>
      </p>
      <p>Κατά την αυτοψία διαπιστώθηκε πως οι καταστροφές προκλήθηκαν εξαιτίας του μεγάλου όγκου νερού αλλά και φερτών υλικών που κατέβηκαν από το βουνό και προκάλεσαν τα πλημμυρικά φαινόμενα. Ο κ. Πατούλης χαρακτήρισε ως ύψιστη προτεραιότητα για την καλύτερη θωράκιση της περιοχής, να γίνουν έργα ορεινής υδρονομίας στον ορεινό όγκο της περιοχής προκειμένου να αποφευχθούν ανάλογα φαινόμενα στο μέλλον. «Δεν υπήρχε καμία μελέτη για αυτά τα έργα τα οποία είναι απαραίτητα, καθώς οι μεγάλες πυρκαγιές που έγιναν πριν από περίπου 1,5 χρόνο, απογύμνωσαν το βουνό και το άφησαν χωρίς αναχώματα. Θα προχωρήσουμε άμεσα στις απαιτούμενες μελέτες για αυτά τα κρίσιμα έργα και παράλληλα θα σχεδιάσουμε προγράμματα δενδροφυτεύσεων» ανέφερε.</p>
      <p>
        <u>Γ. Πατούλης: «Στο νέο προϋπολογισμό της Περιφέρειας θα δοθεί απόλυτη προτεραιότητά στη χρηματοδότηση έργων για τη θωράκιση της πολιτικής προστασίας»</u>
      </p>
      <p>Σε δηλώσεις του τόνισε ότι το πιο σημαντικό είναι που δεν υπήρξαν θύματα από την καταστροφή και πρόσθεσε: «Με εντολή μου τα τεχνικά κλιμάκια της Περιφέρειας βρίσκονται εδώ από τις πρώτες ώρες που σημειώθηκαν οι ζημιές και κινούνται ταχύτατα με στόχο την όσο δυνατόν αμεσότερη αποκατάσταση τους. Βρίσκομαι σε συνεχή επικοινωνία με τον αρμόδιο υπουργό υποδομών Κ. Καραμανλή προκειμένου να υπάρξει ένας συντονισμός προς αυτή την κατεύθυνση και να δρομολογηθούν οι αναγκαίες υποδομές. Συνεργαζόμαστε με τον Δήμο Μεγαρέων και με όλους τους αρμόδιους φορείς προκειμένου να ανακουφίσουμε γρήγορα και αποτελεσματικά τους πολίτες σε μία περιοχή που είναι ιδιαίτερα επιβαρυμένη από τις φυσικές καταστροφές. Η προστασία της ζωής και της περιουσίας των πολιτών είναι απόλυτη προτεραιότητά μας. Σε αυτό το πλαίσιο στο νέο προϋπολογισμό της Περιφέρειας θα δοθεί απόλυτη προτεραιότητά στη χρηματοδότηση έργων για τη θωράκιση της πολιτικής προστασίας της περιοχής και τη δημιουργία των απαιτούμενων υποδομών».</p>
      <p>Αύριο το πρωί στις 8.30 ο Περιφερειάρχης Αττικής θα μεταβεί εκ νέου στην περιοχή μαζί με τον υφ. Χωροταξίας και Αστικού Περιβάλλοντος Δ. Οικονόμου, προκειμένου να γίνει μια αναλυτική εκτίμηση της κατάστασης και των αναγκών που υπάρχουν.</p>
      <p>
        <u>Δηλώσεις Ε. Λέκκα</u>
      </p>
      <p>Σε δηλώσεις του ο κ. Λέκκας τόνισε ότι με δεδομένο ότι η περιοχή έχει πληγεί από πυρκαγιές, η λεκάνη απορροής, η οποία δομείται από ασβεστόλιθους και νεογενείς αποθέσεις, δεν είχε τόσο πολύ μεγάλη απορρόφηση και συνεπώς το νερό κινήθηκε επιφανειακά και παρέσυρε στο πέρασμα του κορμούς δέντρων οι οποίοι είχαν καεί από τη μεγάλη πυρκαγιά που έγινε πριν δύο χρόνια. Όπως ανέφερε σε συνεργασία με την Περιφέρεια Αττικής θα αναζητηθούν οι πλέον βιώσιμες τεχνικές λύσεις για την αποφυγή παρόμοιων φαινομένων στο μέλλον.</p>
    </article>
  </body>
</html>