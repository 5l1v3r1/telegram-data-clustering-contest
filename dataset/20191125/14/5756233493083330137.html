<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623340/%D9%82%D8%A7%D8%AA%D9%84-%D8%AE%D8%A7%D9%85%D9%88%D8%B4-%D8%A8%D9%87-%D8%B3%D8%B1%D8%A7%D8%BA-%DB%8C%DA%A9-%D8%AE%D8%A7%D9%86%D9%88%D8%A7%D8%AF%D9%87-%DB%B5-%D9%86%D9%81%D8%B1%D9%87-%DA%A9%D8%B1%D8%AC%DB%8C-%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T14:26:00+00:00"/>
    <meta property="og:title" content="قاتل خاموش به سراغ یک خانواده ۵ نفره کرجی رفت"/>
    <meta property="og:description" content="رئیس مرکز فوریت‌های پزشکی و اورژانس البرز از مسمومیت پنج نفر در کرج به خاطر مسمومیت با گاز مونواکسید کربن خبر داد."/>
  </head>
  <body>
    <article>
      <h1>قاتل خاموش به سراغ یک خانواده ۵ نفره کرجی رفت</h1>
      <address>
        <time datetime="2019-11-25T14:26:00+00:00">25 Nov 2019, 14:26</time>
      </address>
      <p>
        <i>رئیس مرکز فوریت‌های پزشکی و اورژانس البرز از مسمومیت پنج نفر در کرج به خاطر مسمومیت با گاز مونواکسید کربن خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهرداد بابایی اظهار کرد: این حادثه ظهر امروز در کرج اتفاق افتاد که پس از اطلاع رسانی به اورژانس، نیروها با دو دستگاه آمبولانس بلافاصله به محل اعزام شدند.</p>
      <p>وی ادامه داد: افراد مسموم اعضای این یک خانواده همگی علائم مسمومیت با گاز مونوکسید کربن را داشته و نیازمند انتقال به مرکز درمانی و ادامه درمان بودند.</p>
      <p>وی توضیح داد: بیماران که یک نفر آقا ۴۶ساله و ۴ نفر خانم ۷ ، ۱۶ ، ۴۶ و ۵۷ ساله بودند که ضمن دریافت خدمات درمانی پیش بیمارستانی توسط آمبولانس‌های اعزامی اورژانس ۱۱۵ به بیمارستان کوثر منتقل شدند .</p>
      <p>این مسئول اضافه کرد: علائم گازگرفتگی در مراحل و ساعات اولیه کاملا دارای علائمی شبیه سرماخوردگی از جمله ضعف و بیحالی، سردرد، سرگیجه، سوزش بینی و گلو بوده و همین امر باعث می‌شود که افراد شک به این عارضه نکرده و اقدامی مناسبی در جهت رفع این مشکل نکنند.</p>
      <p>بابایی ادامه داد: این عارضه در مراحل پیشرفته‌تر علائم تهوع و استفراغ و کبودی در ناحیه صورت ناشی از کمبود اکسیژن و در نهایت اختلال در سطح هوشیاری را در پی دارد.</p>
      <p>وی گفت: توصیه می‌شود به محض بروز علائم اولیه که همزمان در یک یا چند نفر از اعضای حاضر در منزل، محل کار، کارگاه‌ها و ... اتفاق می افتد بلافاصله در و پنجره‌ها را برای ورود هوای تازه باز و وسایل گرمایشی را چک شود .</p>
      <p>رئیس مرکز فوریت‌های پزشکی و اورژانس البرز افزود:چنانچه فرد یا افرادی دچار علائم گازگرفتگی شدند پس از انجام اقدامات اولیه با شماره ۱۱۵ تماس گرفته، ضمن ارائه شرح حال و علائم افراد مسموم احتمالی، در صورت نیاز آدرس دقیق را گفته و به توصیه‌های کارشناسان پاسخگو با دقت توجه کرده و تا رسیدن آمبولانس، آنها را به کاربگیرند.</p>
    </article>
  </body>
</html>