<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/information/using-post-office-atm-cards-know-these-rules-1-1-10610568.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T14:32:00+00:00"/>
    <meta property="og:title" content="పోస్టాఫీస్ ఏటీఎం కార్డులను వాడుతున్నారా..? ఈ రూల్స్ తెలుసుకోండి..!"/>
    <meta property="og:description" content="దేశంలో ఉన్న పోస్టాఫీస్ వినియోగదారుల కోసం ఇండియా పోస్ట్ (భారత తపాలా శాఖ) పలు సేవింగ్స్ అకౌంట్లను అందుబాటులో ఉంచిన విషయం విదితమే. ఈ క్రమంలో సదరు అకౌంట్లలో వినియోగ"/>
  </head>
  <body>
    <article>
      <h1>పోస్టాఫీస్ ఏటీఎం కార్డులను వాడుతున్నారా..? ఈ రూల్స్ తెలుసుకోండి..!</h1>
      <address>
        <time datetime="2019-11-25T14:32:00+00:00">25 Nov 2019, 14:32</time>
      </address>
      <p>దేశంలో ఉన్న పోస్టాఫీస్ వినియోగదారుల కోసం ఇండియా పోస్ట్ (భారత తపాలా శాఖ) పలు సేవింగ్స్ అకౌంట్లను అందుబాటులో ఉంచిన విషయం విదితమే. ఈ క్రమంలో సదరు అకౌంట్లలో వినియోగదారులు నిల్వ చేసుకునే నగదుపై పోస్టల్ శాఖ ఏడాదికి 4 శాతం వడ్డీని కూడా చెల్లిస్తోంది. అయితే సదరు అకౌంట్లకు గాను కస్టమర్లకు పోస్టల్ శాఖ ఇచ్చే ఏటీఎం కార్డుల వినియోగానికి సంబంధించి అమలులో ఉన్న పలు నియమ, నిబంధనలను గురించి ఇప్పుడు తెలుసుకుందాం. <br/><br/>* పోస్టల్ శాఖకు చెందిన సేవింగ్స్ అకౌంట్లను వాడే కస్టమర్లకు ఇచ్చే పోస్టాఫీస్ ఏటీఎం కార్డుల ద్వారా వినియోగదారులు రోజుకు గరిష్టంగా రూ.25వేల నగదును ఏటీఎంల ద్వారా విత్‌డ్రా చేయవచ్చు. <br/><br/>* పోస్టాఫీస్ ఏటీఎం కార్డుల ద్వారా ఒక ట్రాన్సాక్షన్‌కు గరిష్టంగా రూ.10వేల నగదును మాత్రమే విత్‌డ్రా చేయవచ్చు. <br/><br/>* పోస్టల్‌శాఖకు చెందిన ఏటీఎంలతోపాటు, పంజాబ్ నేషనల్ బ్యాంకు ఏటీఎంలలో పోస్టాఫీస్ ఏటీఎం కార్డులతో కస్టమర్లు ఎన్ని లావాదేవీలైనా ఉచితంగా చేసుకోవచ్చు. <br/><br/>* పోస్టాఫీస్ ఏటీఎం కార్డులతో ఇతర బ్యాంకు ఏటీఎంలలో నెలకు 3 ఉచిత లావాదేవీలకు మాత్రమే అనుమతినిస్తారు. మెట్రో నగరాల్లో అయితే ఈ వెసులుబాటు ఉంటుంది. అదే మెట్రో నగరాలు కాకుండా సిటీలు అయితే 5 ఉచిత లావాదేవీలు చేసుకోవచ్చు. వీటిలో నాన్ ఫైనాన్షియల్, ఫైనాన్షియల్ లావాదేవీలు కలిసే ఉంటాయి. <br/><br/>* ఇతర బ్యాంకుల ఏటీఎంలలో పోస్టాఫీస్ ఏటీఎం కార్డులకు ఇచ్చే ఉచిత లావాదేవీలు అయిపోగానే నాన్ ఫైనాన్షియల్ లావాదేవీలకు అయితే రూ.8 (జీఎస్‌టీ అదనం), ఫైనాన్షియల్ లావాదేవీలకు అయితే రూ.20 (జీఎస్‌టీ అదనం) చార్జిలు వసూలు చేస్తారు.</p>
    </article>
  </body>
</html>