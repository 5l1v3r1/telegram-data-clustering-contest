<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/historia/474577-stoleczny-konserwator-nie-chce-luku-triumfalnego"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T14:00:12+00:00"/>
    <meta property="og:title" content="Stołeczny konserwator nie chce łuku triumfalnego? &quot;Budowa pomnika Bitwy Warszawskiej rozpocznie się w 2020 r. na pl. Na Rozdrożu&quot;"/>
    <meta property="og:description" content="&quot;Tam jest kilka kwestii, np. przejścia podziemne i ewentualna decyzja o ich likwidacji, czy problem z wykorzystaniem zieleni i rozwiązań wodnych w przyszłym projekcie&quot; - powiedział Michał Krasucki."/>
  </head>
  <body>
    <article>
      <h1>Stołeczny konserwator nie chce łuku triumfalnego? "Budowa pomnika Bitwy Warszawskiej rozpocznie się w 2020 r. na pl. Na Rozdrożu"</h1>
      <address><time datetime="2019-11-25T14:00:12+00:00">25 Nov 2019, 14:00</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Budowa pomnika Bitwy Warszawskiej na placu Na Rozdrożu rozpocznie się w 2020 roku - poinformował PAP stołeczny konserwator zabytków Michał Krasucki. Pytany o dyskusję nad pomysłem budowy łuku triumfalnego nad Wisłą, odparł, że jego zdaniem zakończyła się, gdy zdecydowano się na plac Na Rozdrożu.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/kultura/473565-weterani-chca-pomnika-bitwy-warszawskiej-1920-r">Weterani walk o niepodległość chcą pomnika Bitwy Warszawskiej 1920 r. Wysłali pismo do Witek: „Przepychanka trwa już dwa lata”</a>
      </p>
      <p>
        <a href="https://wpolityce.pl/polityka/474412-luk-triumfalny-w-warszawie-wazny-wpis-premiera">Łuk triumfalny? Premier ponownie zabiera głos: Polacy walczący w Bitwie Warszawskiej zasługują na wielkie upamiętnienie</a>
      </p>
      <p>Uchwałę o budowie pomnika upamiętniającego Bitwę Warszawską 1920 r. na placu Na Rozdrożu niemal jednogłośnie poparli warszawscy radni w lipcu bieżącego roku. Już wtedy stołeczny konserwator zabytków zapowiadał, że monument nie będzie gotowy na setną rocznicę bitwy, przypadającą 15 sierpnia 2020 r.</p>
      <p>Wstępny kalendarz realizacji uchwały zakładał ogłoszenie konkursu w lipcu, a początek prac architektonicznych - w grudniu. Michał Krasucki powiedział PAP w poniedziałek, że nastąpiło przesunięcie o około dwa miesiące.</p>
      <blockquote>To wynika z uzgodnień, jakie prowadziliśmy z zarządcami na placu Na Rozdrożu, w kontekście zagospodarowania samego terenu. Tam jest kilka kwestii, np. przejścia podziemne i ewentualna decyzja o ich likwidacji, czy problem z wykorzystaniem zieleni i rozwiązań wodnych w przyszłym projekcie</blockquote>
      <p>— zaznaczył konserwator. Innym powodem było dwumiesięczne oczekiwanie na potwierdzenie udziału wszystkich członków sądu konkursowego.</p>
      <p>Jak wyjaśnił Krasucki, w sądzie konkursowym zasiadają zarówno przedstawiciele Koalicji Obywatelskiej, jak i PiS.</p>
      <blockquote>Są też przedstawiciele MKiDN i wicepremiera Piotra Glińskiego, a także eksperci - architekci, urbaniści, rzeźbiarze. Zadbaliśmy o to, żeby był pełen przekrój sądu konkursowego. Wydaje się, że jest to dobra grupa, liczy sobie piętnaście osób</blockquote>
      <p>— wskazał.</p>
      <p>Stołeczny konserwator poinformował, że konkurs zostanie ogłoszony w grudniu, a procedura, która wyłoni zwycięską pracę, zakończy się w pierwszym kwartale przyszłego roku, chyba że będą odwołania.</p>
      <blockquote>Wtedy to się przedłuży</blockquote>
      <p>— zastrzegł. Potem rozpocznie się projekt budowlany.</p>
      <blockquote>Natomiast budowa pomnika w przyszłym roku, rocznicowym, nie jest zagrożona</blockquote>
      <p>— zapewnił Krasucki.</p>
      <blockquote>Pierwsza połowa przyszłego roku to prace projektowe i pozwolenia, a druga połowa to już budowa. Oczywiście, to też będzie zależało od tego, jaka praca zostanie wyłoniona w konkursie. To może mieć wpływ na realizację, w jedną jak i w drugą stronę — dodał.</blockquote>
      <p>Stołeczny konserwator zabytków odniósł się w rozmowie z PAP do dyskusji nad pomysłem powstania łuku triumfalnego w rejonie Wisły na cześć bitwy z 1920 roku.</p>
      <blockquote>Moim zdaniem ta dyskusja się zakończyła w momencie, kiedy warszawscy radni obu opcji podjęli uchwałę o lokalizacji na placu Na Rozdrożu. Natomiast obszar samej Wisły nie jest w zarządzie miasta</blockquote>
      <p>— powiedział.</p>
      <p>Budowa łuku triumfalnego upamiętniającego bitwę z 1920 r. to inicjatywa Fundacji Towarzystwa Patriotycznego, której założycielem jest satyryk Jan Pietrzak. Uważa on, że najlepszym pomysłem byłaby budowa łuku łączącego dwa brzegi Wisły.</p>
      <p>Kwestia upamiętnienia bitwy warszawskiej została poruszona podczas piątkowej sesji pytań i odpowiedzi (Q&amp;A) premiera Mateusza Morawieckiego na Facebooku. Szefa rządu zapytano wówczas, kiedy powstanie pomnik na cześć tego wydarzenia. Premier odpowiedział, że jest zwolennikiem budowy łuku triumfalnego upamiętniającego bitwę i zaznaczył, że wspiera fundację, która o to zabiega.</p>
      <p>aw/PAP</p>
    </article>
  </body>
</html>