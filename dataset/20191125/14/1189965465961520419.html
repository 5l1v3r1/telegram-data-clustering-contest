<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260553/kontra-tsipra-mitsotaki-gia-ti-syntagmatiki-anatheorisi-adiavastos-kai-pali"/>
    <meta property="og:site_name" content="LiFO"/>
    <meta property="article:published_time" content="2019-11-25T14:35:00+00:00"/>
    <meta property="og:title" content="Κόντρα Μητσοτάκη - Τσίπρα για τη συνταγματική αναθεώρηση: «Αδιάβαστος και πάλι»"/>
    <meta property="og:description" content="Επίθεση στον ΣΥΡΙΖΑ αλλά και προσωπικά στον Αλέξη Τσίπρα, εξαπέλυσε ο Κυριάκος Μητσοτάκης από το βήμα της Βουλής κατά τη συζήτηση για την αναθεώρηση του Συντάγματος"/>
  </head>
  <body>
    <article>
      <h1>Κόντρα Μητσοτάκη - Τσίπρα για τη συνταγματική αναθεώρηση: «Αδιάβαστος και πάλι»</h1>
      <h2>Επίθεση στον ΣΥΡΙΖΑ αλλά και προσωπικά στον Αλέξη Τσίπρα, εξαπέλυσε ο Κυριάκος Μητσοτάκης από το βήμα της Βουλής κατά τη συζήτηση για την αναθεώρηση του Συντάγματος</h2>
      <address><time datetime="2019-11-25T14:35:00+00:00">25 Nov 2019, 14:35</time> by <a rel="author">NEWSROOM</a></address>
      <p>
        <b>Επίθεση στον ΣΥΡΙΖΑ αλλά και προσωπικά στον Αλέξη Τσίπρα, εξαπέλυσε ο <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">Κυριάκος Μητσοτάκης</a> από το βήμα της Βουλής κατά τη συζήτηση για την αναθεώρηση του Συντάγματος.</b>
      </p>
      <p>«Κύριε Τσίπρα, τις προτάσεις σας δεν τις απορρίπτει σήμερα η κοινοβουλευτική ομάδα της ΝΔ. Τις απέρριψε ο ελληνικός λαός στις εκλογές της 7ης Ιουλίου. Γι' αυτό μεσολαβεί η λαϊκή ετυμηγορία μεταξύ των δύο φάσεων της συνταγματικής αναθεώρησης», τόνισε ο πρωθυπουργός, προσθέτοντας ότι η επόμενη αναθεώρηση δεν θα είναι δυνατόν να ολοκληρωθεί πριν συμπληρωθεί μία δεκαετία.</p>
      <p>«Από αύριο η χώρα θα έχει νέο Σύνταγμα, του 2019. Θα φέρει τη σφραγίδα της σημερινής κοινοβουλευτικής πλειοψηφίας αλλά [θα είναι] και προϊόν διακομματικής συναίνεσης». Απευθυνόμενος στον πρόεδρο του ΣΥΡΙΖΑ, ο πρωθυπουργός τον κατηγόρησε ότι η ομιλία του ήταν «εκτός κλίματος»: «Όπως είχαμε δεσμευτεί, προσεγγίσαμε τη συνταγματική αναθεώρηση με διαφορετικό τρόπο από εκείνον του ΣΥΡΙΖΑ. Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρονο. Γιατί έμεινε αδρανές για 31 μήνες, κ. Τσίπρα; Η πλειοψηφία δεν αγνόησε τη θέση της μειοψηφίας. Το κοινοβούλιο εξέτασε τις διατάξεις που έφτασαν σε αυτό από την απελθούσα Βουλή».</p>
      <p>
        <b>Τσίπρας: Η μεγάλη διαφορά του ΣΥΡΙΖΑ από τη ΝΔ</b>
      </p>
      <p>Η πρόταση αναθεώρησης που κατέθεσε ο ΣΥΡΙΖΑ τον Νοέμβριο του 2018, αποτυπώνει ένα συνολικό σχέδιο που ξεκινά από τη θεμελιώδη παραδοχή ότι το Σύνταγμα ανήκει σε όλους τους πολίτες, είπε ο Αλέξης Τσίπρας. «Αυτή η παραδοχή είναι και η μεγάλη διαφορά του ΣΥΡΙΖΑ από τη ΝΔ».</p>
      <p>Ο πρόεδρος του ΣΥΡΙΖΑ σχολίασε ότι αυτό το σχέδιο «βρήκε απέναντί του τα κόμματα του παλιού πολιτικού συστήματος, τις πολιτικές δυνάμεις που έβαλαν το άρθρο 86 στο Σύνταγμα για να εξασφαλίζουν την ατιμωρησία τους, που έβαλαν το δικαίωμα επίταξης στο Σύνταγμα, για να περιορίζουν το δικαίωμα της απεργίας, που η θεώρησή τους είναι ο λαός να ψηφίζει μια φορά στα τέσσερα χρόνια και μετά να παρακολουθεί αμέτοχος ν' αποφασίζουν άλλοι για λογαριασμό του».</p>
      <p>«Δεν μετανιώνουμε που βάλαμε τις βάσεις της συζήτησης στην ελληνική κοινωνία για την ανάγκη μιας προοδευτικής αναθεώρησης του Συντάγματος και ενός συνταγματικού εκσυγχρονισμού της χώρας» τόνισε ο κ. Τσίπρας για να επισημάνει πως απέναντι σε αυτό, «η αντιπρόταση της ΝΔ ήταν μια αμήχανη και άτολμη συρραφή σκόρπιων διατάξεων».</p>
      <p>«Εμείς δείξαμε και αποδείξαμε ότι έχουμε σχέδιο. Η Νέα Δημοκρατία, αντιθέτως, απέδειξε ότι στα του Συντάγματος κινείται χωρίς πυξίδα και χωρίς σχέδιο» πρόσθεσε, υποστηρίζοντας ότι η πρόταση της ΝΔ του 2018 είχε έναν σκοπό: «την συνταγματοποίηση του νεοφιλελευθερισμού στη Παιδεία και στο περιβάλλον, με διατάξεις που οδηγούν ευθέως στην εμπορευματοποίηση της Παιδείας και την υποβάθμιση της προστασίας του περιβάλλοντος».</p>
      <p>
        <b>Μητσοτάκης: Βερμπαλισμοί από τον ΣΥΡΙΖΑ</b>
      </p>
      <p>«Κύριε Τσίπρα, δεν κρίνατε απαραίτητη μία αναφορά στο Σύνταγμα για αντιμετώπιση κλιματικής αλλαγής; Το άρθρο 24 δεν κρίνατε απαραίτητο να αναθεωρηθεί. Εσείς που είστε φίλος του Περιβάλλοντος [...] Ο ΣΥΡΙΖΑ επέμεινε σε διαφορετική κατεύθυνση με περιττούς συνταγματικούς βερμπαλισμούς. Με επικίνδυνες κάποιες διατάξεις πολιτικού καιροσκοπισμού. Πού ακούσατε ότι εμείς προτείναμε την απλή αναλογική ως μόνιμο σύστημα; Άλλο η συνταγματική κατοχύρωση σταθερού εκλογικού συστήματος και άλλο ότι προτείναμε την απλή αναλογική ως σύστημα</p>
      <p>»Η πρότασή της δεν συμπεριελάμβανε λέξη για τη δημόσια διοίκηση, λέξη για τη εκπαίδευση, λέξη για τη δικαιοσύνη, λέξη για το περιβάλλον [...] Η σημερινή αξιωματική αντιπολίτευση όταν έκανε λόγο για αναθεώρηση δεν είχε ως σκοπό τον εκσυγχρονισμό του Συντάγματος αλλά τη ματαίωση για μια 10ετία μιας ριζικής αλλαγής [...]. Για άλλη μια φορά είστε κατώτερος των περιστάσεων και μικρότερος ενόπιων της ιστορικής ευκαιρίας για τη χώρα».</p>
      <p>«Συμφωνήσαμε οι υπογραφές 500.000 πολιτών με δικαίωμα ψήφου να οδηγούν στην κατάθεση προτάσεων που θα συζητούνται στη Βουλή. Μπορεί να κρύβει κινδύνους για την αντιπροσωπευτική δημοκρατία γι' αυτό και περιορίζουμε τον αριθμό σε 2 σε κάθε κοινοβουλευτική περίοδο».</p>
      <p>
        <b>Για την εκλογή του Προέδρου της Δημοκρατίας</b>
      </p>
      <p>«Έχουμε τη διάταξη που προκάλεσε τη μεγαλύτερη συζήτηση. Την αλλαγή τρόπου εκλογής του Προέδρου της Δημοκρατίας. Κρίσιμη διάταξη που υπέστη σοβαρή μετάλλαξη στη διάρκεια της μεταπολίτευσης. Στην ουσία, ειδικά μετά την αναθεώρηση του 2001, λειτούργησε ως προνόμιο της εκάστοτε αντιπολίτευσης για πρόκληση εκλογών». Αυτό τόνισε ο πρωθυπουργός Κυριάκος Μητσοτάκης μιλώντας από το βήμα της Βουλής σχετικά με την αναθεώρηση του Συντάγματος».</p>
      <p>«Η πρόταση που υποβάλαμε ήταν σαφής και καθαρή. Θα ισχύσει η υφιστάμενη διάταξη η οποία αναζητεί μεγάλες συνθέσεις και εν τέλει καταλήγει σε απλή πλειοψηφία αφαιρώντας τη μεσολάβηση εκλογών [...] Καλό είναι στο σπίτι του κρεμασμένου να μη μιλάμε για σχοινί διότι από την πρότασή μας το 2014 μεσολάβησε μια δραματική εμπειρία, κ. Τσίπρα, που προσέφερε διδάγματα. Ωμή καταστρατήγηση του Συντάγματος από εσάς προσωπικά το 2014 όταν αρνηθήκατε προκλητικά την εκλογή οποιουδήποτε προσώπου. Τόσο πολύ θέλατε να αξιοποιήσετε το Σύνταγμα ως εργαλείο για να διαλύσετε τη Βουλή».</p>
      <p>
        <b>«Η λύση που προτείνουμε είναι η μόνη που μας επιτρέπει να αποσυνδέσουμε την εκλογή του ΠτΔ από την πρόωρη διάλυση της Βουλής»</b>
      </p>
      <p>Ο πρωθυπουργός Κυριάκος Μητσοτάκης, μιλώντας από το βήμα της Βουλής για την αναθεώρηση του Συντάγματος και απευθυνόμενος στον αρχηγό της αξιωματικής αντιπολίτευσης ανέφερε: «Κύριε Τσίπρα, κάνατε αναφορές στον Κωνσταντίνο Καραμανλή και στον Κωνσταντίνο Τσάτσο και αναρωτηθήκατε αν ο Κωνσταντίνος Καραμανλής θα δεχόταν τέτοια διάταξη. Πάλι αδιάβαστος, κ. Τσίπρα, γιατί εκλέχθηκε με 153 βουλευτές ο Κωνσταντίνος Καραμανλής το 1990. Και στα συνταγματικά αδιάβαστος κ. Τσίπρα. Και σε αυτό αδιάβαστος πάλι».</p>
      <p>«Παρά τα βέλη τα οποία, με μεγάλη άνεση εκτοξεύουν κατά της Μεταπολίτευσης, αυτή η περίοδος εισέφερε στην Ελλάδα μια μακρά περίοδο συνταγματικής ομαλότητας. Η οικονομική κρίση προσέθεσε μεγάλες προκλήσεις στο συνταγματικό μας οπλοστάσιο. Ασφαλώς το Σύνταγμα δεν ευθύνεται για την οικονομική περιπέτεια, ούτε μπορεί να εξασφαλίσει ευημερία. Το Σύνταγμα που θα ισχύσει από αύριο εκπέμπει ένα μήνυμα εκσυγχρονισμού. Δεν μπορεί κανένα Σύνταγμα να υποκαταστήσει τη διαδικασία ωρίμασης της κοινωνίας [...]</p>
      <p>«Καθώς σήμερα η Ελλάδα αφήνει πίσω την περίοδο της κρίσης, πλαισιώνει αυτό το Σύνταγμα την εθνική προσπάθεια για μια Ελλάδα που μας αξίζει», κατέληξε ο πρωθυπουργός.</p>
    </article>
  </body>
</html>