<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/hoj-skatten-for-att-radda-sjukvarden-i-stockholm/"/>
    <meta property="og:site_name" content="DN.SE"/>
    <meta property="article:published_time" content="2019-11-25T14:54:28+00:00"/>
    <meta property="og:title" content="DN Åsikt. ”Höj skatten för att rädda sjukvården i Stockholm”"/>
    <meta property="og:description" content="Insändare på DN Åsikt, 25 november 2019: ”Vi har inte råd att riskera vår hälsa genom blågröna politiska experiment.”"/>
  </head>
  <body>
    <article>
      <h1>DN Åsikt. ”Höj skatten för att rädda sjukvården i Stockholm”</h1>
      <address><time datetime="2019-11-25T14:54:28+00:00">25 Nov 2019, 14:54</time> by <a rel="author">Kent Källqvist, Stockholm</a></address>
      <p>
        <b>INSÄNDARE. Höj skatten för att rädda sjukvården i Region Stockholm. Vi har inte råd att riskera vår hälsa genom blågröna politiska experiment, skriver Kent Källqvist.</b>
      </p>
      <p>Varslen i Stockholms sjukvård fortsätter att skapa ilska både bland oss patienter och bland de läkare, sjuksköterskor och undersköterskor som redan sliter hårt för att hålla sjukvården igång.</p>
      <p>Karolinska, Södersjukhuset och Danderyd. Hittills har 800 personer varslade om uppsägning och fler ska det bli. Självklart kommer det att påverka alla invånare i Stockholms län negativt. Även om vi själva just nu är kärnfriska, drabbar sjukdom och olyckor oss alla och våra nära och kära.</p>
      <p>Vad är det sjukvården gjort för mycket av? Gjort för onödigt? Är inte köerna och väntetiderna redan för långa?</p>
      <p><b>Den blågröna</b> politiska röran spelar ett högt spel med vår hälsa. Insatsen är oförsvarligt hög och chansen till vinst för oss medborgare är obefintlig.</p>
      <p>Vi har inte råd, predikar moderater, miljöpartister, liberaler, kristdemokrater och centerpartister i kör. Men det är inte sant. De ljuger. Allt handlar om prioriteringar.</p>
      <p>Vi är i dag 2,4 miljoner invånare i Region Stockholm. Om vi alla betalar 33 öre om dagen mer till sjukvården täcker det mer än väl kostnaderna för de som nu varslats. En dryg hundring om året. Det blir nästan en miljard kronor extra till sjukvården i Stockholm.</p>
      <p><b>Vad är 33 öre</b> om dagen på ett år? Ett par öl på en vanlig krog, ett par Big Mac eller en biobiljett. Inte ens två paket cigaretter!</p>
      <p>Det måste bli ett slut på den blågröna nedmonteringen av välfärden, ett slut på generösa skattesänkningar för dem som redan har allra mest. En sjukvård i världsklass kostar. Om vi finansierar den tillsammans har vi råd med den och mycket annat en bra välfärd innebär.</p>
      <p>Vi tjänar alla på en väl fungerande sjukvård med kortare köer både till operationer och i väntrum, inte bara för att vår tid i köer kostar pengar i förlorad arbetsinkomst. Den ger oss dessutom sämre livskvalitet och risken för sena diagnoser och insatser ökar. Redan i dag dör stockholmare i vårdköer i ett av världens rikaste länder.</p>
      <p><b>Om 33 öre</b> om dagen räddar jobben för 800 läkare, sjuksköterskor och undersköterskor, vad skulle inte en krona om dagen göra? Jag är beredd att betala mer skatt för att få en fungerande sjukvård.</p>
      <p>Vi har råd med en bra sjukvård. Vi har inte råd att riskera vår hälsa genom blågröna politiska experiment.</p>
      <details>
        <summary>DN Åsikt. 25 november 2019 kl 17</summary>
        <p>
          <b>Insändare</b>
        </p>
        <p>Kent Källqvist:<br/><a href="https://www.dn.se/asikt/hoj-skatten-for-att-radda-sjukvarden"><b>”Höj skatten för att rädda sjukvården”</b></a></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så svarar du och kommenterar</b>
          </a>
        </p>
      </details>
    </article>
  </body>
</html>