<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7907983"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T14:10:00+00:00"/>
    <meta property="og:title" content="Александър Вулин: Не вярвам Путин и Шойгу да са знаели за аферата"/>
    <meta property="og:description" content="Министърът на отбраната на Сърбия Александър Вулин увери, че „шпионската афера“ няма да заплаши отношенията с Москва и подчерта, че споделя убеждението на президента Александър Вучич,"/>
  </head>
  <body>
    <article>
      <h1>Александър Вулин: Не вярвам Путин и Шойгу да са знаели за аферата</h1>
      <address><time datetime="2019-11-25T14:10:00+00:00">25 Nov 2019, 14:10</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Министърът на отбраната на Сърбия Александър Вулин увери, че „шпионската афера“ няма да заплаши отношенията с Москва и подчерта, че споделя убеждението на президента Александър Вучич, че руският президент Владимир Путин и министърът на отбраната Сергей Шойгу не са били наясно с аферата, пише белградският ежедневник „Политика“.</p>
      <p>„Сигурен съм, че това не е политиката на Руската Федерация към Събия и че Русия възприема Сърбия като близка, приятелска и братска страна. Ние мислим по същия начин за Руската Федерация, руския народ, президента Путин и министър Шойгу“, заяви Вулин в интервю пред Радио Белград, цитиран от <a href="http://www.focus-news.net/news/2019/11/25/2722836/ministarat-na-otbranata-na-sarbiya-ne-vyarvam-putin-i-shoygu-da-sa-znaeli-za-aferata.html">"Фокус".</a></p>
      <p>Той подчерта, че страната трябва да се защитава, но трябва да се има предвид, че „историята на сръбския и руския народ не започва от днес“.</p>
      <p>„Били сме заедно векове, и сега сме заедно. Не можем да забравим, когато през 2015 година президента Путин по молба на президента Вучич блокира резолюция на Великобритания в ООН, според която сръбският народ трябваше да бъде първия геноциден народ в историята на цивилизацията, да бъдем обявени за изнасилвачи, масови убийци, като народ, извършил геноцид. Не трябва да забравяме не само политиката към Косово и Метохия, където Русия много последователно защитава нашата позиция и защитава международното право, но и че няма нито една молба от президента Вучич към президента Путин, която не е била изпълнена веднага“, обясни министърът, като добави, че няма молба във военно-техническото сътрудничество към неговия руски колега Сергей Шойгу, която последният да не изпълни веднага.</p>
      <p>„Президентът Вучич и президентът Путин са лични приятели. Смятам министър Шойгу като мой приятел. Не може да разрушим всичко заради това, което се е случило. Разбира се, ние извличаме поуки от това, безкомпромисно защитавайки сигурността на страната ни, без да питаме от кого е застрашена тази сигурност. Но е крайно невъзможно президентът Вучич да промени политиката си, той го каза, това е неговото отношение, волята му, политическата и личната му смелост, да не променя политиката спрямо Руската Федерация и да не променя политиката на отношенията между сръбския и руския народ“, заяви Вулин.</p>
    </article>
  </body>
</html>