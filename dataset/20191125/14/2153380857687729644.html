<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/ellines-oi-nekroi-toy-istioforoy-sto-antirrio"/>
    <meta property="og:site_name" content="The Pressroom"/>
    <meta property="article:published_time" content="2019-11-25T14:02:31+00:00"/>
    <meta property="og:title" content="Έλληνες οι νεκροί του ιστιοφόρου στο Αντίρριο"/>
    <meta property="og:description" content="Έλληνες είναι σύμφωνα με νεότερες πληροφορίες οι δύο άνδρες που επέβαιναν στο ιστιοφόρο που χτυπήθηκε από τον καιρό. Σύμφωνα με το Thebest.gr πρόκειται για  άνδρες γεννηθέντες το 1960 και το 1962 και κατοικούν στον Πειραιά."/>
  </head>
  <body>
    <article>
      <h1>Έλληνες οι νεκροί του ιστιοφόρου στο Αντίρριο</h1>
      <address>
        <time datetime="2019-11-25T14:02:31+00:00">25 Nov 2019, 14:02</time>
      </address>
      <p>
        <b>Έλληνες είναι σύμφωνα με νεότερες πληροφορίες οι δύο άνδρες που επέβαιναν στο ιστιοφόρο που χτυπήθηκε από τον καιρό.</b>
      </p>
      <p>Σύμφωνα με το <a href="https://www.thebest.gr/article/559206-ellines-oi-nekroi-tou-istioforou-sto-antirrio">Thebest.gr</a> πρόκειται για  άνδρες <b>γεννηθέντες το 1960 και το 1962 και κατοικούν στον Πειραιά</b>.</p>
      <p>Νωρίτερα έγινε η διαδικασία ανέλκυσης του ιστιοφόρου στο Αντίρριο. Σε αυτό επέβαιναν δύο άνδρες οι οποίοι είναι νεκροί.</p>
      <p>Σύμφωνα με πληροφορίες το μοιραίο ιστιοφόρο αρχικά εθεάθη στην θαλάσσια περιοχή της Μακύνειας. Ιδιοκτήτης καταστήματος υγειονομικού ενδιαφέροντος ανέφερε πως το είδε μέσα στη θαλασσοταραχή να παλεύει με τα κύματα, κάτι που προκάλεσε απορία, δεδομένων των προειδοποιήσεων που υπήρχαν και για την πορθμειακή γραμμή Ρίου - Αντιρρίου. </p>
      <p>Νωρίτερα ήταν σε εξέλιξη η διαδικασία ανέλκυσης του ιστιοφόρου σκάφους με γερανοφόρο όχημα, στο Αντίρριο, μπροστά από το παλιό καρνάγιο όπως είναι γνωστό στην περιοχή το σημείο όπου κατέληξε βυθισμένο το σκάφος.</p>
      <p>Δύτες έπεσαν στη θάλασσα για να δέσουν με ιμάντες το σκάφος. Η διαδικασία ήταν δύσκολη ωστόσο ο καιρός έχει βελτιωθεί και επιτρέπει τις εργασίες. </p>
      <p>
        <b>Η ΑΝΑΚΟΙΝΩΣΗ ΤΟΥ ΛΙΜΕΝΙΚΟΥ</b>
      </p>
      <p>Ενημερώθηκε, βραδινές ώρες χθες, η Λιμενική Αρχή Ρίου για πτώση άνδρα στη θάλασσα από ελλιμενισμένο Ι/Φ σκάφος στον ανατολικό προβλήτα Αντιρρίου λόγω των δυσμενών καιρικών συνθηκών που επικρατούσαν στην περιοχή. Άμεσα στελέχη της οικείας Λιμενικής Αρχής έσπευσαν στο σημείο, όπου μετά από έρευνες εντόπισαν άτομο στη θάλασσα. Έγιναν επανειλημμένες προσπάθειες για την ανάσυρσή του, με αρνητικά αποτελέσματα. Στις έρευνες συμμετείχαν επίσης στελέχη του Πυροσβεστικού Σώματος (ΕΜΑΚ), της Ελληνικής Αστυνομίας και ιδιώτες δύτες, ενώ στο σημείο έσπευσε και τριμελές κλιμάκιο της Μονάδας Υποβρύχιων Αποστολών Λ.Σ.-ΕΛ.ΑΚΤ.</p>
      <p>Ο ανωτέρω άνδρας, αγνώστων λοιπών στοιχείων, ανασύρθηκε χωρίς τις αισθήσεις του από στελέχη ΜΥΑ Λ.Σ.-ΕΛ.ΑΚΤ. και πυροσβεστικής Υπηρεσίας (ΕΜΑΚ) και διεκομίσθη με ασθενοφόρο όχημα του ΕΚΑΒ στο Πανεπιστημιακό Γενικό Νοσοκομείο Πατρών, όπου διαπιστώθηκε ο θάνατός του. Οι έρευνες στην ευρύτερη θαλάσσια περιοχή συνεχίστηκαν με την συνδρομή περιπολικού σκάφους Λ.Σ.-ΕΛ.ΑΚΤ. και πυροσβεστικού σκάφους, όπου τελικά πρωινές ώρες σήμερα εντοπίστηκε από στελέχη του Λιμενικού Σώματος και της Πυροσβεστικής Υπηρεσίας και ανασύρθηκε η σορός και δεύτερου ατόμου από τη θαλάσσια περιοχή πλησίον του προαναφερόμενου προβλήτα. Προανάκριση διενεργείται από το Α΄ Λιμενικό Τμήμα Ρίου του Κεντρικού Λιμεναρχείου Πάτρας.</p>
    </article>
  </body>
</html>