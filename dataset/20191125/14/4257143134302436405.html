<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/meg-karacsony-elott-osszeul-az-uj-brit-parlament"/>
    <meta property="og:site_name" content="infostart"/>
    <meta property="article:published_time" content="2019-11-25T14:44:00+00:00"/>
    <meta property="og:title" content="Még karácsony előtt összeül az új brit parlament"/>
    <meta property="og:description" content="December 17-én tartja alakuló ülését az új brit parlament - közölte hétfőn a londoni miniszterelnöki hivatal."/>
  </head>
  <body>
    <article>
      <h1>Még karácsony előtt összeül az új brit parlament</h1>
      <address><time datetime="2019-11-25T14:44:00+00:00">25 Nov 2019, 14:44</time> by <a rel="author">Infostart / MTI</a></address>
      <h3>December 17-én tartja alakuló ülését az új brit parlament - közölte hétfőn a londoni miniszterelnöki hivatal.</h3>
      <p>A konzervatív párti brit kormány december 12-ére előrehozott parlamenti választást írt ki.</p>
      <p>A Downing Street bejelentése szerint</p>
      <blockquote>a december 17-i alakuló ülés fő napirendi pontja az új képviselők felesketése és az alsóház elnökének megválasztása lesz.</blockquote>
      <p>Az alsóházi elnök megválasztása mindazonáltal formalitás, hiszen az előző alsóház - amelyet a választási törvénynek megfelelően a hivatalos választási kampány első mozzanataként feloszlattak - november 4-én <a href="https://infostart.hu/kulfold/2019/11/05/megvan-a-brit-alsohaz-uj-elnoke">már megválasztotta</a> a kamara új elnökét Sir Lindsay Hoyle, a legnagyobb brit ellenzéki erő, a Munkáspárt addigi képviselője személyében.</p>
      <p>A korábbi elnök, John Bercow október 31-én távozott tisztségéből.</p>
      <p>Ha Bercow utódja a decemberi választáson bejut az alsóházba, elnöki tisztségének megerősítése szinte biztosra vehető. Az is garantáltnak tekinthető, hogy Sir Lindsay Hoyle bekerül az új parlamentbe, mivel a brit politikai konvenció alapján az alsóház elnöke ellen választókerületében a nagy pártok nem indítanak jelölteket.</p>
      <p>A Downing Street hétfői tájékoztatása szerint ha a választás után Boris Johnson jelenlegi miniszterelnök alakíthat ismét kormányt, az új kabinet programját december 19-én ismerteti II. Erzsébet királynő az ilyenkor szokásos, hagyományos uralkodói beszéddel.</p>
      <p>A londoni miniszterelnöki hivatal közölte ugyanakkor azt is, hogy az új parlamenti évadot formálisan megnyitó királynői beszéd ceremoniális külsőségei a megszokottnál "mérsékeltebbek" lesznek, hasonlóan a 2017-ben tartott előző, szintén előrehozott választás utáni hivatalos parlamenti nyitányhoz.</p>
      <p>A Downing Street szóvivője szerint a szokásosnál visszafogottabb pompát a mostani parlamenti választás előrehozott jellege mellett a karácsonyi ünnepek közelsége is indokolja.</p>
      <p>A szóvivő szerint ha a december 12-i választás kormányváltást eredményez, a királynői beszéd feltételezhetően januárban lesz, de az erről szóló döntés már a hivatalba lépő új kormány hatásköre lenne.</p>
      <p>Boris Johnson miniszterelnök tervei szerint az új parlament az idei évből hátralévő néhány ülésnapot korántsem csak ceremoniális tevékenységgel töltené.</p>
      <p>Johnson vasárnap, a konzervatívok választási programját bemutató nagygyűlésen közölte: ha a párt megnyeri a decemberi választást,</p>
      <blockquote>még karácsony előtt ismét a parlament elé kerül a brit EU-tagság megszűnésének feltételeit rögzítő megállapodás törvénytervezete.</blockquote>
      <p>A kormányfő hozzátette: ha a konzervatívok a decemberi választáson többségbe kerülnek, az azt is jelentené, hogy a Brexit-folyamat január végéig, vagyis a Brexit jelenleg érvényes határidejéig lezajlik.</p>
      <p>
        <i>Nyitókép: MTI/AP/Frank Augstein</i>
      </p>
    </article>
  </body>
</html>