<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013505/%D9%87%D8%B4%D8%AF%D8%A7%D8%B1-%D8%AD%D9%82%D9%88%D9%82%DB%8C-%D8%A8%D9%87-%D8%AE%D8%B1%DB%8C%D8%AF%D8%A7%D8%B1%D8%A7%D9%86-%D9%85%D8%B3%DA%A9%D9%86-%D9%85%D9%87%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T14:29:57+00:00"/>
    <meta property="og:title" content="هشدار حقوقی به خریداران مسکن مهر"/>
    <meta property="og:description" content="کارشناسان بانکی با توصیه به خریداران مسکن مهر برای انجام هرچه سریعتر مراحل فروش اقساطی این واحدها، یک هشدار حقوقی نیز خطاب به این گروه از مالکان مطرح می‌کنند."/>
  </head>
  <body>
    <article>
      <h1>هشدار حقوقی به خریداران مسکن مهر</h1>
      <address>
        <time datetime="2019-11-25T14:29:57+00:00">25 Nov 2019, 14:29</time>
      </address>
      <p>
        <i>کارشناسان بانکی با توصیه به خریداران مسکن مهر برای انجام هرچه سریعتر مراحل فروش اقساطی این واحدها، یک هشدار حقوقی نیز خطاب به این گروه از مالکان مطرح می‌کنند.</i>
      </p>
      <p>به گزارش مشرق به نقل از پایگاه خبری وزارت راه و شهرسازی، کارشناسان امور بانکی به خریداران و مالکان مسکن مهر توصیه می‌کنند، هر چه سریعتر نسبت به فروش اقساطی و دریافت دفترچه اقساط واحد مسکن مهر خود اقدام و فرآیند پرداخت اقساط ماهانه این واحدها را آغاز کنند.</p>
      <blockquote>بیشتر بخوانید:<br/><a href="https://www.mashreghnews.ir/news/1013429/%D9%BE%D8%B1%D9%85%D8%B9%D8%A7%D9%85%D9%84%D9%87-%D8%AA%D8%B1%DB%8C%D9%86-%D9%85%D9%86%D8%B7%D9%82%D9%87-%D8%AA%D9%87%D8%B1%D8%A7%D9%86-%D8%AF%D8%B1-%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86">پرمعامله‌ترین منطقه تهران در بازار <i>مسکن<br/></i></a><a href="https://www.mashreghnews.ir/news/1013227/%D9%85%D8%AF%D8%B9%DB%8C%D8%A7%D9%86-%D8%A7%D8%B5%D9%84%D8%A7%D8%AD%D8%A7%D8%AA-%D8%A8%D9%87-%D8%AC%D8%A7%DB%8C-%D9%85%D8%B3%D8%A6%D9%88%D9%84%DB%8C%D8%AA-%D9%BE%D8%B0%DB%8C%D8%B1%DB%8C-%DB%8C%DA%A9-%D8%A8%D8%A7%D8%B1-%D8%AF%DB%8C%DA%AF%D8%B1-%D9%BE%DB%8C%D8%A7%D8%AF%D9%87-%D9%86%D8%B8%D8%A7%D9%85-%D8%AF%D8%B4%D9%85%D9%86">مدعیان اصلاحات به جای مسئولیت‌پذیری یک‌بار دیگر پیاده‌نظام دشمن شدند</a></blockquote>
      <p>در حالی که هم اکنون بخش زیادی از واحدهای مسکن مهر به مرحله فروش اقساطی و دریافت دفترچه قسط رسیده است، اما همچنان برخی از مالکان و خریداران این واحدها اقدام به دریافت دفترچه قسط و مراجعه به بانک برای انجام عملیات فروش اقساطی نکرده‌اند.</p>
      <p>این در حالی است که یکی از شروط نقل و انتقال مالکیت و خرید وفروش مسکن مهر به صورت رسمی دریافت دفترچه یا همان کارت قسط است؛ از سوی دیگر خریداران این واحدها که هم اکنون به مرحله فروش اقساطی رسیده‌اند با اقدام هر چه سریعتر برای دفترچه قسط و شروع پرداخت اقساط ماهانه خود مشمول پرداخت جرایم تاخیر نخواهند شد.</p>
      <p>مسئولان نظام بانکی همچنین این اقدام را نه تنها به نفع مالکان مسکن مهر بلکه به نفع جریان تسهیلات دهی به سایر بخش ها عنوان می کنند؛ واحدهای مسکن مهر با استفاده از خط اعتباری بانک مرکزی احداث شد؛این در حالی است که براساس مصوبه های بعدی قرار شد از محل بازگشت منابع تعریف شده برای ساخت و تسهیلات مسکن مهر به سایر متقاضیان مسکن تسهیلات داده شود. طی دو سه سال گذشته بخشی از تسهیلات پرداختی به پروژه های مسکن مهر از محل بازپرداخت تسهیلات اولیه به پروژه های تحویل داده شده (از محل پرداخت اقساط ماهانه صاحبان واحدهای مسکونی مهر) تامین اعتبار شده است.</p>
      <p>از سوی دیگر، یکی از شروط تسریع در اجرای سایر طرح های بخش مسکن امکان تامین مالی این طرح ها است که یکی از منابع تعریف شده برای این موضوع منابع و وجوهی است که از محل پرداخت اقساط مسکن مهر بازگشت داده می‌شود.</p>
      <p>مسوولان شبکه بانکی، طی مراحل اداری برای دریافت دفترچه اقساط مسکن مهر را مراحل دشواری نمی دانند؛افرادی که کار ساخت واحد آن ها به پایان رسیده است می توانند با مراجعه به بانک مسکن-بانک عامل پرداخت کننده تسهیلات مسکن مهر-نسبت به دریافت دفترچه اقساط خود اقدام کنند.</p>
      <p>در زمان نقل و انتقال مالکیت واحدهای مسکن مهر نیز خریدار و فروشنده مسکن مهر با مراجعه به بانک نسبت به انتقال تسهیلات به فرد خریدار و انتقال ضامن اقدام می کنند؛هر چند در صورت تمایل طرفین، فروشنده یا مالک اولیه می تواند رقم باقی مانده از تسهیلات واحد را با بانک تسویه کند و خریدار اقدام به خرید نقدی واحد مسکونی مورد نظر کند.</p>
      <p>یک احتیاط کارشناسی که کارشناسان بانکی خطاب به مالکان اولیه مسکن مهر اعلام می کنند آن است که حتما در زمان فروش واحد مسکن مهر نسبت به جایگزینی ضامن و انتقال تسهیلات به فرد خریدار اقدام کنند؛برخی از مالکان مسکن مهر در زمان فروش واحد در انتقال تسهیلات و جایگزینی ضامن کوتاهی می‌کنند و پس از فروش واحد به فرد خریدار و در صورت عدم انجام تعهد پرداخت اقساط از سوی خریدار با مشکلات بسیاری مواجه می شوند.</p>
      <p>کارشناسان و مسوولان بانکی به مالکان مسکن مهر توصیه می کنند از آنجا که فرآیند دریافت دفترچه اقساط مسکن مهر پروسه ای دشوار نیست لازم است آن دسته از خریداران این واحدها که تاکنون نسبت به دریافت دفترچه اقساط خود اقدام نکرده اند از طریق مراجعه به بانک مسکن مراحل دریافت این دفترچه را پشت‌سر گذاشته و کارت قسط دریافت کنند.</p>
      <p>این در حالی است که هم اکنون امکان پرداخت الکترونیک اقساط نیز وجود دارد و مالکان مسکن مهر به راحتی می توانند از طریق درگاه اینترنتی بانک مسکن اقدام به پرداخت اقساط کنند بدون آنکه نیازی به مراجعه به بانک برای پرداخت قسط داشته باشند.</p>
    </article>
  </body>
</html>