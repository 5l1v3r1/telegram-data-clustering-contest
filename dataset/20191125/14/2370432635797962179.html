<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T14:20:36+00:00"/>
    <meta property="og:title" content="Μουρίνιο: Με τέτοιο ρόστερ δεν φοβάμαι κανέναν στο Champions League"/>
    <meta property="og:description" content="Μπορεί ν' ανέλαβε μια ομάδα που πριν από λίγους μήνες διεκδίκησε το Champions League στον τελικό της Μαδρίτης, ωστόσο, ο Πορτογάλος κόουτς δεν θέλει να μιλήσει για κάτι παρόμοιο..."/>
  </head>
  <body>
    <article>
      <h1>Μουρίνιο: Με τέτοιο ρόστερ δεν φοβάμαι κανέναν στο Champions League</h1>
      <h2>Μπορεί ν' ανέλαβε μια ομάδα που πριν από λίγους μήνες διεκδίκησε το Champions League στον τελικό της Μαδρίτης, ωστόσο, ο Πορτογάλος κόουτς δεν θέλει να μιλήσει για κάτι παρόμοιο...</h2>
      <address><time datetime="2019-11-25T14:20:36+00:00">25 Nov 2019, 14:20</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">Facebook 0</a>
        </li>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">Twitter</a>
        </li>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">LinkedIn</a>
        </li>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">Περισσότερα</a>
        </li>
      </ul>
      <p>Ο Ζοσέ Μουρίνιο στη συνέντευξη Τύπου της Τότεναμ ενόψει της αναμέτρησης με τον Ολυμπιακό στο Λονδίνο, τόνισε πως έχει στα χέρια του μια ομάδα που τον κάνει να μη φοβάται τίποτα, αλλά δεν προτρέχει και βάζει πρωταρχικό στόχο το 2×2 και την πρόκριση στα νοκ-άουτ.</p>
      <p>Μπορεί ν’ ανέλαβε μια ομάδα που πριν από λίγους μήνες διεκδίκησε το Champions League στον τελικό της Μαδρίτης, ωστόσο, ο Πορτογάλος κόουτς δεν θέλει να μιλήσει για κάτι παρόμοιο…</p>
      <p>Γνωρίζει πως πρέπει να φτιάξει αρκετά πράγματα κι έτσι αρκέστηκε να μιλήσει για νίκη επί του Ολυμπιακού αλλά και επί της Μπάγερν Μονάχου στο τελευταίο ματς του γκρουπ για να έρθει η πρόκριση.</p>
      <p>Έπειτα, θα είναι μια άλλη ιστορία…</p>
      <p>«Αγαπώ αυτή τη διοργάνωση τόσο, όσο αγαπώ το ίδιο το ποδόσφαιρο. Οι νίκες στα ματς του Champions League είναι αυτό που ονειρεύονται όλοι. Δεν έχουν όλοι το προνόμιο να νικήσουν στο Champions League και είμαι χαρούμενος που το έχω κατακτήσει. Δεν φοβάμαι κανένα ματς του Champions League και δεν θα το κάνω ειδικά με αυτή την ομάδα που έχω στα χέρια μου. Πρέπει να περάσουμε. Αυτή τη στιγμή είμαστε πολύ μακριά από μια νέα παρουσία στον τελικό. Όταν οι ομάδες μου φτάνουν στα προημιτελικά, τότε αρχίζω και σκέφτομαι ότι έχουμε μια πιθανότητα να το επαναλάβουμε» είπε ο Μουρίνιο και συνέχισε:</p>
      <p>«Σε κάθε Champions League παίζουν σημαντικό ρόλο οι λεπτομέρειες για την επιτυχία και την αποτυχία. Πόσες φορές έχω χάσει στα πέναλτι ή την τελευταία στιγμή… Οι λεπτομέρειες κάνουν τη διαφορά. Όταν χάσαμε στα ημιτελικά με τη Ρεάλ, θεωρώ ότι είχα τη δυνατότερη Ρεάλ των τελευταίων 15-20 ετών. Πήραμε το πρωτάθλημα, όμως χάσαμε την πρόκριση στα πέναλτι και είχα ορισμένους από τους καλύτερους εκτελεστές όπως οι Κακά, Ράμος, Ρονάλντο. Κι όμως αστόχησαν. Ήμασταν η καλύτερη ομάδα. Πέρυσι, η Τότεναμ είχε τις λεπτομέρειες υπέρ της. Το VAR ήταν με το μέρος της και ήταν η σωστή απόφαση στο ματς με τη Σίτι, όμως και πάλι το άξιζε. Το κυνήγησε. Κυνήγησε και την ανατροπή στο Άμστερνταμ. Στο φινάλε, η παρουσία στον τελικό είναι επίτευγμα, αλλά όχι ιστορία…».</p>
      <p>Μάλιστα, δέχθηκε εκ νέου ερώτηση για τον Ποτσετίνο κι αν εκείνος αντίκρισε πνευματικό άδειασμα στους παίκτες που παρέλαβε, απαντώντας:</p>
      <p>«Αν ο Μαουρίτσιο έχει πει ότι οι παίκτες του επηρεάστηκαν από τον χαμένο τελικό, τότε απλά εξέφρασε τα συναισθήματά του. Είναι σαν να προσγειώνεσαι στο φεγγάρι, αλλά να μην το κάνεις. Η Λίβερπουλ εκνευρίστηκε που έχασε τον τελικό του 2018 και επέστρεψε και το πήρε. Δεν έχω μιλήσει με τον Ποτσετίνο, αλλά ξέρω τι έχει περάσει… Μίλησα στον γιο του που είναι στις ακαδημίες και θα τηλεφωνήσω και στον Μαουρίτσιο. Είπα και στους παίκτες να τον ενημερώσουν ότι θα είναι πάντοτε ανοιχτή η πόρτα για εκείνον όποτε το θελήσει, είτε να δει προπόνηση είτε να γευματίσει με τους παίκτες. Δεν έχω πρόβλημα αν με θέλει κι εμένα μαζί ή όχι…».</p>
      <p>Όσο για την πρώτη του παρουσία στο νέο γήπεδο των «σπιρουνιών» ως κόουτς του συλλόγου, είχε να πει:</p>
      <p>«Μπορώ να φανταστώ την ατμόσφαιρα στο γήπεδό μας. Έχω βρεθεί σε αυτό το γήπεδο ως οπαδός για να δω το ματς της Τότεναμ με τη Νιούκαστλ και αισθάνθηκα την ένταση από τους οπαδούς. Υπάρχει ενότητα ανάμεσα στις εξέδρες και την ομάδα. Όταν φεύγεις από το σπίτι σου και πας σε μεγαλύτερο σπίτι, τότε δεν σου λείπει τόσο το προηγούμενο. Μακάρι αύριο (σ.σ. Την Τρίτη) να υπάρξει μια νέα σύνδεση της ομάδας με τους οπαδούς».</p>
      <p>Πηγή: <a href="http://www.gazzetta.gr/football/champions-league/article/1418461/moyrinio-me-tetoio-roster-den-fovamai-kanenan-sto-champions-league?fbclid=IwAR3wek-RNDL8Iv2emnq9gdpG6VaCQvt5YkkWAVisBj3Mk35W3HZQP8bjkRU"><b>Gazzetta.gr</b></a></p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">Facebook 0</a>
        </li>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">Twitter</a>
        </li>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">LinkedIn</a>
        </li>
        <li>
          <a href="https://www.eleftherostypos.gr/sports/492352-zose-mourinio-me-tetoio-roster-den-fobamai-kanenan-sto-champions-league/#">Περισσότερα</a>
        </li>
      </ul>
    </article>
  </body>
</html>