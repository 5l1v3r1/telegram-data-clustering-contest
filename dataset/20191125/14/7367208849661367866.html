<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/25/leggi-notizia/argomenti/eventi/articolo/saluzzo-il-monviso-a-teatro-grande-serata-per-grandi-e-bambini-appassionati-di-montagna-musica.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-25T14:14:00+00:00"/>
    <meta property="og:title" content="Saluzzo, il Monviso a teatro, grande serata per grandi e bambini, appassionati di montagna, musica e libri"/>
    <meta property="og:description" content="Domani martedì 26 al teatro Madga Olivero. Presentazione del libro il Belviso, la montagna che guarda gli uomini di Enrico Camanni e Fulvio Beltrando. Per i più piccoli Trek&amp;Bike, nuove avventure scritte da Paola Oreglia ed..."/>
  </head>
  <body>
    <article>
      <h1>Saluzzo, il Monviso a teatro, grande serata per grandi e bambini, appassionati di montagna, musica e libri</h1>
      <h2>Domani martedì 26 al teatro Madga Olivero. Presentazione del libro il Belviso, la montagna che guarda gli uomini di Enrico Camanni e Fulvio Beltrando. Per i più piccoli Trek&amp;Bike, nuove avventure scritte da Paola Oreglia ed Enrico Sabena. Ingresso libero</h2>
      <address><time datetime="2019-11-25T14:14:00+00:00">25 Nov 2019, 14:14</time> by <a rel="author">vb</a></address>
      <p>Una serata dedicata agli appassionati di montagna, musica e libri sia grandi che piccoli , quella che si terrà al Teatro Magda Olivero ( in via Palazzo di città 15) martedì 26 novembre alle 21. Ingresso libero.</p>
      <p>Proposta da Fusta Editore con il patrocinio del Comune, l’evento si apr e con lapresentazione del libro il "Belviso – la montagna che guarda gli uomini" di <b>Enrico Camanni</b> e <b>Fulvio Beltrando  </b>e con  una proiezione multimediale del fotografo revellese.</p>
      <p>Inoltre per i bambini si lanceranno le nuove avventure di Trek&amp;Bike alle prese con le incredibili forme dell’acqua realizzate in collaborazione con Acqua Eva. Presenti gli autori delle storie<b> Paola Oreglia</b> ed <b>Enrico Sabena </b>che presenterà il Book Trailer.</p>
      <p>Il tutto con interventi musicali dell’ Ensembe a Pizzico - Piccoli Musici Suzuki di Saluzzo, formazione di chitarre, arpe e mandolini diretto da <b>Elio e Francesca Galvagno, Chiara Sebastiani, Dario Littera ed Amelia Saracco</b>.</p>
      <p>La serata è diretta da <b>Roberto Mantovani.</b> Volendo anche essere una festa e un ritrovo di amici, collaboratori della casa editrice e ringraziamento ai lettori che la sostengono verrà distribuito un omaggio che comprenderà anche un gadget dell’azienda E-Viso.</p>
      <p>Belviso – la montagna che guarda gli uomini di <b>Enrico Camanni e Fulvio Beltrando.</b></p>
      <p>Alla corte del Monviso – attorno ad essa e in funzione di essa – accorre ancora oggi un mondo che è vita, inesauribile vita. Enrico Camanni ce la racconta con le parole; Fulvio Beltrando con la macchina fotografica, in un intreccio inscindibile di lettere e immagini, là dove tutto è fusione, ghiaccio e sole, estate e inverno, eternità e mutevolezza, animale e uomo.</p>
      <p>Il bel Viso è un viaggio cristallizzato nel tempo perché del tempo ingloba ogni attimo: ogni stagione, ogni colore. Ogni epoca. Già, perché su questa montagna – ai suoi piedi e lungo le sue valli – l’uomo ha vissuto da età immemore. Ha cercato di piegarla alle sue esigenze, cacciandone i figli per carne e pelli e facendo pascoli dei pendii più assolati; l’ha subita, rimanendo vittima di valanghe e frane.</p>
      <p>A suo modo l’ha corteggiata, cercando di ridarle brio grazie al turismo invernale.</p>
      <p><b>Trek&amp;bike e le incredibili forme dell’acqua</b> di <b>Paola Oreglia e Enrico Sabena</b> con illustrazioni di <b>Franca Trabacchi e Vittorio Sedini.</b></p>
      <p>Una nuova avventura dei due bimbi, Trek e Bike, che con il loro cane Pinza si imbattono in una curiosa leggenda che vede protagonista il Monviso.</p>
      <p>La leggenda narra di un antico re che fu pietrificato e trasformato in una montagna: il Monviso. Nessuno però conosce il motivo che rende purissime le acque estratte dalle sue falde sotterranee. Un racconto che insegna il rispetto della natura e dell’ambiente tra piccole e grandi scoperte corredate da bellissime illustrazioni paesaggistiche con tanti animali tipici delle Alpi.  </p>
      <p> </p>
      <slideshow>
        <figure>
          <img src="http://www.targatocn.it/typo3temp/pics/t_b914d790ee.jpg"/>
        </figure>
        <figure>
          <img src="http://www.targatocn.it/typo3temp/pics/b_13fed0e4a8.jpg"/>
        </figure>
      </slideshow>
    </article>
  </body>
</html>