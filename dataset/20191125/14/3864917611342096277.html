<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2825042-konkurs-na-posadu-sekretara-minekonomiki-sud-prosat-viznati-protipravnimi-dii-komisii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T14:45:00+00:00"/>
    <meta property="og:title" content="Конкурс на посаду секретаря Мінекономіки: суд просять визнати протиправними дії комісії"/>
    <meta property="og:description" content="Окружний адміністративний суд міста Києва просять визнати протиправними дії Комісії з питань вищого корпусу державної служби, а саме - проведення другого ситуаційного завдання в усній формі для перевірки професійних знань кандидатів на зайняття посади держсекретаря Міністерства розвитку економіки, торгівлі та сільського господарства України."/>
  </head>
  <body>
    <article>
      <h1>Конкурс на посаду секретаря Мінекономіки: суд просять визнати протиправними дії комісії</h1>
      <h2>Окружний адміністративний суд міста Києва просять визнати протиправними дії Комісії з питань вищого корпусу державної служби, а саме - проведення другого ситуаційного завдання в усній формі для перевірки професійних знань кандидатів на зайняття посади держсекретаря Міністерства розвитку економіки, торгівлі та сільського господарства України.</h2>
      <address>
        <time datetime="2019-11-25T14:45:00+00:00">25 Nov 2019, 14:45</time>
      </address>
      <p>Про це<a href="http://oask.gov.ua/node/4232"> інформує пресслужба суду</a>.</p>
      <p>“До Окружного адміністративного суду міста Києва надійшов позов до Комісії з питань вищого корпусу державної служби щодо визнання протиправними її дій, а саме - проведення другого ситуаційного завдання в усній формі для перевірки професійних знань кандидатів на зайняття посади держсекретаря Міністерства розвитку економіки, торгівлі та сільського господарства України”, - ідеться в повідомленні.</p>
      <p>Як зазначається, позивач оскаржує результати вищезгаданого етапу конкурсу та рішення Комісії в частині щодо не допуску до співбесіди жодного з кандидатів на зайняття посади державного секретаря <a href="https://www.ukrinform.ua/tag-minekonomiki">Мінекономіки</a>.</p>
      <p>Серед інших вимог позову - зобов’язати Комісію повторно провести етап розв’язання ситуаційних завдань в усній формі серед допущених кандидатів на вищезгадану посаду та завершити конкурс.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821062-milovanov-rozpoviv-pro-nuansi-konkursu-na-posadu-direktora-ukrspirtu.html">Милованов розповів про нюанси конкурсу на посаду директора Укрспирту</a>
      </blockquote>
      <p>Також позивач подав до суду заяву про забезпечення позову, в якій просить суд зупинити рішення Комісії в частині щодо не допуску жодного з кандидатів на зайняття посади держсекретаря Мінекономіки та заборонити Комісії проводити повторний конкурс на зайняття цієї посади.</p>
      <p>Наразі вирішується питання про відкриття провадження в адміністративній справі та наявності правових підстав вжиття заходів забезпечення позову.</p>
    </article>
  </body>
</html>