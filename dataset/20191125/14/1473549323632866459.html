<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/olsztyn-sedzia-ktory-upomnial-sie-o-liste-poparcia-krs-cofniety-z-delegacji,988120.html"/>
    <meta property="og:site_name" content="TVN24"/>
    <meta property="article:published_time" content="2019-11-25T14:50:43+00:00"/>
    <meta property="og:title" content="Sędzia zażądał list poparcia do KRS. Cofnięto mu delegację"/>
    <meta property="og:description" content="Sędzia Sądu Rejonowego w Olsztynie Paweł Juszczyszyn, delegowany do tamtejszego sądu okręgowego, został w trybie natychmiastowym odwołany z delegacji - poinformowała tvn24.pl rzeczniczka Sądu Okręg..."/>
  </head>
  <body>
    <article>
      <h1>Sędzia zażądał list poparcia do KRS. Cofnięto mu delegację</h1>
      <address><time datetime="2019-11-25T14:50:43+00:00">25 Nov 2019, 14:50</time> by <a rel="author">mjz//kg</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/8c8b61af-5594-4a0e-81f8-316ea6582423-480p.mp4"/>
          <figcaption>Sędzia, który upomniał się o listę poparcia KRS, oddelegowany</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/9c634402-b54f-48e6-af4b-68a0dabda309-480p.mp4"/>
          <figcaption>"Każdy, kto ma inne zdanie staje się przeciwnikiem Prawa i...</figcaption>
        </figure>
        <figcaption>Cofnięto delegację sędziemu, który nakazał publikację list poparcia do KRS<cite>Foto: olsztyn.so.gov.pl | Video: tvn24</cite></figcaption>
      </slideshow>
      <h3>Sędzia Sądu Rejonowego w Olsztynie Paweł Juszczyszyn, delegowany do tamtejszego sądu okręgowego, został w trybie natychmiastowym odwołany z delegacji - poinformowała tvn24.pl rzeczniczka Sądu Okręgowego w Olsztynie Agnieszka Żegarska. Juszczyszyn to sędzia, który w postępowaniu wezwał dyrektora Kancelarii Sejmu do dostarczenia list poparcia do nowej Krajowej Rady Sądownictwa.</h3>
      <p>Paweł Juszczyszyn to sędzia jednego z wydziałów cywilnych olsztyńskiego sądu rejonowego.</p>
      <p>Był delegowany do pełnienia obowiązków sędziego w tamtejszym sądzie okręgowym na okres od 1 września 2019 roku do 29 lutego 2020 roku.</p>
      <p>W piśmie z Ministerstwa Sprawiedliwości w sprawie cofnięcia jego delegacji nie ma uzasadnienia tej decyzji. Jest jedynie podstawa prawna - to artykuł 77 paragraf 4 ustawy o ustroju sądów powszechnych.</p>
      <blockquote>Sędzia delegowany na podstawie § 1 pkt 2–2b oraz § 2a, na czas nieokreślony, może być odwołany z delegowania lub z niego ustąpić za trzymiesięcznym uprzedzeniem. W pozostałych przypadkach delegowania sędziego, odwołanie lub ustąpienie sędziego następuje bez zachowania okresu uprzedzenia.<br/>Ustawa o ustroju sądów powszechnych, art.77., § 4.</blockquote>
      <p>
        <a href="http://n-16-2.dcs.redcdn.pl/file/o2/tvn/web-content/m/p1/f/7ca57a9f85a19a6e4b9a248c1daca185/a07f8d40-2899-4bf6-8ec7-ac08f5460acb.pdf">
          <b>ZOBACZ CAŁĄ USTAWĘ O USTROJU SĄDÓW POWSZECHNYCH &gt;&gt;&gt;</b>
        </a>
      </p>
      <h3>Wezwanie do dostarczenia list poparcia do KRS</h3>
      <p>Sędzia Juszczyszyn, rozpatrując apelację w sprawie, w której w pierwszej instancji orzekał sędzia nominowany przez nową Krajową Radę Sądownictwa, <a href="https://www.tvn24.pl/po-wyroku-tsue-sad-w-olsztynie-wezwal-kancelarie-sejmu-do-przeslania-list-poparcia-do-krs,987623,s.html">chciał sprawdzić - po zeszłotygodniowym wyroku Trybunału Sprawiedliwości Unii Europejskiej - czy spełnia on wymogi niezależności i niezawisłości</a>.</p>
      <related>
        <a href="https://www.tvn24.pl/wiadomosci-z-kraju,3/niestety-przyzwyczajamy-sie-ze-pis-moze-robic-rzeczy-nieprawdopodobne,987956.html"/>
      </related>
      <p>Wezwał dyrektora Kancelarii Sejmu - pod rygorem "skazania na grzywnę" - do dostarczenia w ciągu tygodnia utajnionych list poparcia kandydatów do KRS.</p>
      <p>
        <b>
          <a href="https://www.tvn24.pl/wiadomosci-z-kraju,3/po-wyroku-tsue-sad-w-olsztynie-wezwal-kancelarie-sejmu-do-przeslania-list-poparcia-do-krs,987623.html">CZYTAJ WIĘCEJ O DECYZJI OLSZTYŃSKIEGO SĄDU &gt;&gt;&gt;</a>
        </b>
      </p>
      <h3>Wyrok Naczelnego Sądu Administracyjnego</h3>
      <p><a href="https://www.tvn24.pl/wiadomosci-z-kraju,3/decyzja-sadu-w-sprawie-ujawnienia-nazwisk-sedziow-ktorzy-poparli-kandydatow-do-krs,948312.html">28 czerwca NSA orzekł, że Kancelaria Sejmu powinna udostępnić wykazy nazwisk osób popierających kandydatów do KRS.</a> 14-dniowy termin na udostępnienie list poparcia, liczony od dostarczenia Kancelarii Sejmu pisemnego uzasadnienia wyroku NSA, minął 30 lipca.</p>
      <p>Tego dnia Centrum Informacyjne Sejmu poinformowało, że do Kancelarii Sejmu wpłynęło wydane 29 lipca postanowienie prezesa Urzędu Ochrony Danych Osobowych zobowiązujące Kancelarię Sejmu do powstrzymania się od upublicznienia lub udostępnienia w jakiejkolwiek formie danych osobowych sędziów zawartych w wykazach osób popierających zgłoszenia kandydatów do Krajowej Rady Sądownictwa. Jak zaznaczono, postanowienie to ma charakter tymczasowy i zakazuje udostępniania danych do czasu wydania przez prezesa UODO decyzji kończącej postępowanie w sprawie.</p>
      <related>
        <a href="https://www.tvn24.pl/wiadomosci-z-kraju,3/grozono-sedziom-konstytucjonalistka-o-slowach-wiceministra-sprawiedliwosci,987913.html"/>
      </related>
      <p>Kancelaria Sejmu zastosowała się do tego postanowienia.</p>
      <p><a href="https://www.tvn24.pl/wiadomosci-z-kraju,3/rpo-przylaczyl-sie-do-postepowania-prezesa-uodo-w-sprawie-list-poparcia-do-krs,957067.html">30 lipca Rzecznik Praw Obywatelskich poinformował, że przyłączył się do postępowania Prezesa Urzędu Ochrony Danych Osobowych wobec Kancelarii Sejmu w sprawie list poparcia do nowej KRS.</a> 19 sierpnia RPO zaskarżył do Wojewódzkiego Sądu Administracyjnego w Warszawie decyzję prezesa UODO.</p>
      <h3>Wniosek do Trybunału Konstytucyjnego</h3>
      <p>W sierpniu grupa posłów PiS zaskarżyła do Trybunału Konstytucyjnego przepis ustawy o KRS dotyczący ujawnienia zgłoszeń kandydatów do Rady. Posłowie do skargi dołączyli wniosek o zabezpieczanie "tak, aby do czasu rozstrzygnięcia Trybunału, wyrok NSA nie podlegał wykonaniu".</p>
      <related>
        <h4>Dowiedz się więcej...</h4>
        <a href="https://fakty.tvn24.pl/r/listy-poparcia-do-krs-wciaz-tajne-kancelaria-sejmu-zaslania-sie-decyzja-puodo,988090.html"/>
        <a href="https://www.tvn24.pl/wiadomosci-z-kraju,3/sad-dal-kancelarii-sejmu-tydzien-na-odpowiedz-zadne-dokumenty-nie-pojawily-sie-na-wiejskiej,988048.html"/>
      </related>
    </article>
  </body>
</html>