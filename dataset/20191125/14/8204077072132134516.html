<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/po-sveta/453/a/norvejkiiat-fond-i-prologis-kupuvat-logistichni-imoti-v-sasht-za-2-mlrd-dolara-293805/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T14:22:00+00:00"/>
    <meta property="og:title" content="Норвежкият фонд и Prologis купуват логистични имоти в САЩ за 2 млрд. долара"/>
    <meta property="og:description" content="Портфейлът се състои от 127 имота на различни американски пазари"/>
  </head>
  <body>
    <article>
      <h1>Норвежкият фонд и Prologis купуват логистични имоти в САЩ за 2 млрд. долара</h1>
      <h2>Портфейлът се състои от 127 имота на различни американски пазари</h2>
      <address><time datetime="2019-11-25T14:22:00+00:00">25 Nov 2019, 14:22</time> by <a rel="author">Божидарка Чобалигова</a></address>
      <p>Норвежкият държавен фонд и компанията за инвестиции в имоти Prologis се договориха да закупят съвместно портфейл с логистични имоти в САЩ на обща стойност 1,99 млрд. долара, съобщи в комюнике Norges Bank Investment Management (NBIM), цитирана от Ройтерс.</p>
      <p>„Портфейлът се състои от 127 имота на различни американски пазари, включително в Южна Калифорния, Залива на Сан Франциско, Сиатъл и Далас“, се казва в съобщението.</p>
      <p>NBIM, която управлява най-големия държавен фонд в света с активи на стойност около 1,1 трлн. долара, е платила 896 млн. долара за дял от 45% в портфейла, а Prologis ще притежава останалите 55% и ще управлява имотите.</p>
      <p>Норвежкият държавен фонд инвестира в чуждестранни облигации, акции и имоти. По отношение на имотите той е съсредоточен върху два вида инвестиции – логистични центрове близо до големи градове, които се възползват от растежа на онлайн пазаруването, и офис сгради в центъра на големи градове като Ню Йорк, Токио, Лондон и Париж.</p>
      <p>Сделката е част от споразумението на Prologis за придобиване на Industrial Property Trust, добавя NBIM.</p>
      <p>Припомняме, че за Prologis това е третата голяма сделка с логистични имоти в САЩ от началото на годината. През юли тя купи портфейл от индустриални имоти на компанията Black Creek Group, оценен на около 4 млрд. долара.</p>
      <p>В края на октомври Prologis се договори за придобиването на бизнеса с индустриални имоти на конкурента си Liberty Property Trust в сделка за 12,6 млрд. долара. Тя трябва да помогне на компанията да засили присъствието си в САЩ в момент на бум на електронната търговия.</p>
      <p>
        <i>По статията работиха: <a href="https://www.investor.bg/po-sveta/453/a/norvejkiiat-fond-i-prologis-kupuvat-logistichni-imoti-v-sasht-za-2-mlrd-dolara-293805/znvygb:pubonyvtbin@vairfgbe.ot">Божидарка Чобалигова</a>, редактор <a href="https://www.investor.bg/po-sveta/453/a/norvejkiiat-fond-i-prologis-kupuvat-logistichni-imoti-v-sasht-za-2-mlrd-dolara-293805/znvygb:crgre.arlxbi@tznvy.pbz">Петър Нейков</a></i>
      </p>
      <related>
        <h4>Още по темата</h4>
        <a href="https://www.investor.bg/po-sveta/453/a/gigantyt-v-skladovite-ploshti-prologis-kupuva-konkurent-za-126-mlrd-dolara-292075/"/>
        <a href="https://www.investor.bg/po-sveta/453/a/prologis-pridobiva-portfeil-ot-industrialni-imoti-v-sasht-za-4-mlrd-dolara-285763/"/>
        <a href="https://www.investor.bg/po-sveta/453/a/skladovete-v-centralna-evropa-se-vyzpolzvat-ot-buma-na-elektronnata-tyrgoviia-278256/"/>
      </related>
      <related>
        <a href="https://www.investor.bg/po-sveta/453/a/nai-bogatiiat-chovek-v-evropa-investira-1-mlrd-dolara-v-tyrgovski-centyr-v-parij-293622/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/kompaniite-v-sofiia-investirat-vse-poveche-v-ofis-sreda-za-da-privlichat-kadri-293568/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/stroitelstvoto-na-ofisi-v-london-dostigna-5-godishno-dyno-293453/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/gigantyt-v-skladovite-ploshti-prologis-kupuva-konkurent-za-126-mlrd-dolara-292075/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/sobstvenikyt-na-office-1-superstore-planira-ekspanziia-na-balkanite-i-v-evropa-291744/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/113/a/pazaryt-na-biznes-imoti-v-sofiia-predlaga-nai-visoka-dohodnost-v-ramkite-na-es-287705/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/predlaganeto-na-kachestveni-logistichni-imoti-v-sofiia-raste--287189/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/norvejkiiat-suverenen-fond-e-pribavil-84-mlrd-dolara-prez-pyrvoto-trimesechie-281660/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/norvejkiiat-dyrjaven-fond-se-razdelia-sys-svoite-dialove-v-petrolniia-biznes-278424/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>