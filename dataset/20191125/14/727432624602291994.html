<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/fretex-vil-dele-salgssummen-med-deg/71839791"/>
    <meta property="og:site_name" content="Dinside"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Fretex vil dele salgssummen med deg"/>
    <meta property="og:description" content="Nå tester bruktkjeden ut kommisjonssalg i noen utvalgte butikker. Er brukthandel i ferd med å bli tilgjengelig bare for de med feit lommebok, spør vi."/>
  </head>
  <body>
    <article>
      <h6 class="kicker">Gjenbruk</h6>
      <h1>Fretex vil dele salgssummen med deg</h1>
      <h2>Nå tester bruktkjeden ut kommisjonssalg i noen utvalgte butikker. Er brukthandel i ferd med å bli tilgjengelig bare for de med feit lommebok, spør vi.</h2>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">Eilin Lindvoll</a></address>
      <p>Syter du med å levere inn Burberry-kåpa eller Chanel-veska til Fretex, og selger det heller på Finn.no?</p>
      <p>Da får du jo tross alt noen kroner for salget, i motsetning til «bare» god samvittighet, selv om du gjerne skulle fått i pose og sekk.</p>
      <p>Hvis du kjenner deg igjen i dette, er <a href="https://www.fretex.no/secondhand-gjenbruksbutikker/fretex-tester-ut-kommisjonssalg">Fretex sitt nye prøveprosjekt Pre-loved</a> ypperlig for deg. Nå åpner nemlig bruktkjeden for kommisjonssalg, hvor du får halvparten av salgssummen, mens bruktbutikken får den andre halvdelen, som går til Frelsesarmeens sosiale arbeid.</p>
      <related>
        <a href="https://www.dinside.no/fritid/gi-gamle-klaer-nytt-liv---som-helt-andre-ting/70640677"/>
      </related>
      <h3>Kun for noen, foreløpig</h3>
      <p>Først er det kun to utvalgte Fretex-butikker som vil teste kommisjonssalget, i Universitetsgata og Kirkeveien i Oslo, men tanken er at dette skal skaleres opp.</p>
      <p>I disse butikkene er det et eget klesstativ og skap som er satt av til det nye konseptet. I tillegg er det egne merkelapper på klærne, slik at kundene skjønner hva det er. Dette er også viktig for at kommisjonseieren har oversikt.</p>
      <figure>
        <img src="https://dbstatic.no/71839840.jpg?imageId=71839840&amp;width=1024&amp;height=615"/>
        <figcaption><b>MERKET:</b> Slik ser merkelappene som settes på Fretex-klærne hvor bruktbutikken deler salgsprisen med kommisjonseieren ut. Foto: Fretex. Vis mer</figcaption>
      </figure>
      <p>Og, enn så lenge, er det kun klærne til «influencerne» Celine Aagaard og Silje Pedersen som får selge klærne sine med kommisjon. Tanken er at «hvermannsen» også skal få noen kroner for klærne de leverer til Fretex på sikt.</p>
      <aside>Slik fungerer kommisjonssalg hos Fretex<br/>  1. <b>Ta med det du vil selge til Fretex</b> i Kirkeveien 62 eller Universitetsgaten 20 i Oslo mandag, onsdag eller fredag mellom klokka 10:00 og 12:00, eller ring for å gjøre en avtale.<br/>  2. <b>Ansatte i disse to butikkene vil vurdere om Fretex kan selge varene</b> for deg gjennom Pre-loved by Fretex.<br/>  3. Hvis Fretex kan selge varene, blir du og butikksjefen enige om utsalgspris. <b>Fretex og du som kommisjonseier inngår en kontrakt</b> <b>med følgende vilkår:<br/></b>   •  Kommisjonseier garanterer at varene som godkjennes for kommisjonssalg er ekte og originale som vist på varen.<br/>   •  Varer som godkjennes for kommisjon legges ut for salg i 60 dager. Etter 30 dager har Fretex rett til å redusere salgsprisen med 25 prosent, etter 45 dager med 50 prosent.<br/>   •  Når varen selges, mottar kommisjonseier 50 prosent av endelig utsalgspris. Betaling for solgte varer skjer månedlig.<br/>   •  <b>Dersom varen ikke selges i løpet av 60-dagers perioden, har kommisjonseier sju dager på å hente usolgte varer. Etter denne sju-dagers perioden blir alle usolgte varer Fretex sin eiendom.<br/></b>   •  Kommisjonseier beholder all risiko for kommisjonsvarene, Fretex kan ikke holdes ansvarlig for ektheten av varene eller for tyveri mens varene er i deres besittelse.<br/>   •  Dersom det viser seg at én eller flere varer ikke er ekte, forplikter kommisjonseier seg til å tilbakebetale utbetalt beløp for varen til Fretex.</aside>
      <h3>Hva skjer med prisene på brukte klær?</h3>
      <p>I kjølvannet av dette nye konseptet, er det et betimelig spørsmål å stille hvordan dette påvirker brukthandel. Du er kanskje blant dem som er innom bruktbutikker fra tid til annen, eller surfer på Finn.no, og ser at prisene på gamle klær og ting blir stadig høyere.</p>
      <related>
        <a href="https://www.dinside.no/okonomi/de-dyreste-tingene-solgt-pa-ebay-og-finnno/70631853"/>
      </related>
      <p>
        <b>Litt satt på spissen: Er gjenbruk og brukthandel i ferd med å bli mulig kun for de med feit lommebok, mens hvermannsen må betale 199 kroner for nye klær hos kjedebutikkene, som kommer fra Kina-fabrikker med elendige arbeidsforhold, og som etterlater seg store klimaavtrykk?</b>
      </p>
      <p>- Kundene våre etterspør skatter og vi håper at dette konseptet vil føre til at vi får flere kvalitetsvarer inn i butikkene våre, og snittprisen på disse varene vil nok ligge litt høyere enn på andre plagg i butikkene, sier kjedesjef Kristin Hareide hos Fretex til Dinside.no.</p>
      <p>Hun understreker at utgangspunktet for prisingen av varene er lik som for alle andre varer vi får inn, altså rundt en tredjedel av original pris på brukte varer og opp til halv pris av original pris på ubrukte varer. Prisen vil også avhenge av kvalitet og trend på merkevaren.</p>
      <p>- Vi ønsker å tilby noe for enhver lommebok, og gjør det vi kan for å sortere ut varer til våre butikker som vil appellere til alle, uavhengig av økonomi, kjønn eller alder, sier Hareide videre.</p>
      <related>
        <a href="https://www.dinside.no/bolig/appene-der-du-enkelt-kan-selge-kjope-leie-eller-lane/70730510"/>
      </related>
      <h3>- Nye klær er altfor billige</h3>
      <p>Framtiden i våre hender synes det er et godt grep av Fretex å teste en slik ordning for å sikre at de også får inn produkter av god kvalitet som mange vil ha.</p>
      <p>- Dette kan også motivere folk til å behandle tingene sine pent, slik at klærne får lengre levetid, noe som er veldig positivt, sier leder Anja Bakken Riise til Dinside.no.</p>
      <p>På spørsmål om gjenbruk og brukthandel er i ferd med å bli noe kun for de få, svarer hun at nye klær er altfor billige i dag. Den virkelige kostnaden til klærne våre, i form av miljøskade, elendige arbeidsforhold og lønninger det ikke går an å leve av, er det tekstilarbeiderne og miljøet som betaler for.</p>
      <p>- Samtidig opplever jeg at det fortsatt er gode muligheter for å kjøpe brukte klær billig. Brukte kvalitetsprodukter koster gjerne mer, men til gjengjeld så varer det jo lengre og blir billigere i lengden, og brukte merkeklær kan nok koste mer enn enkelte nye plagg hos lavpriskjedene, men ikke mer enn nye merkeklær, sier Riise.</p>
      <h3>Finn.no: - Spennende</h3>
      <p>Kristine Eia Kirkholm i Finn.no blir slett ikke skremt av dette nye konseptet fra Fretex. Hun understreker at de tror et større bruktmarked hvor forbrukerne kjøper brukt fremfor nytt, er en viktig del av å skape et bærekraftig samfunn, og dette er noe Finn stiller seg helhjertet bak.</p>
      <p>- Dette høres ut som en spennende løsning, og det blir interessant å følge utviklingen. Når det kommer nye brukttjenester på banen som skal gjøre det enklere med gjenbruk, bidrar det i all hovedsak til å utvide markedet totalt sett, noe vi som markedsleder nyter godt av, sier Kirkholm til Dinside.no.</p>
      <related>
        <a href="https://www.dinside.no/data/gulltips-slik-far-du-solgt-tingene-dine-pa-finn/70719899"/>
      </related>
      <p>Finn.no står nemlig utrolig sterkt i det norske markedet, og de fortsetter å vokse, både i trafikk, annonseinngang og inntjening: I 2018 ble det lagt ut nesten åtte millioner annonser på Torget, en økning på godt over 12 prosent fra året før, samtidig som bruktmarkedet får rundt 25 millioner besøk <i>hver </i>måned, ifølge Kirkholm.</p>
      <p>- Tilsvarende tall ser vi på Google trend, at interessen for gjenbruk har økt over tid, fortsetter hun.</p>
      <h3>- Ikke renvask overforbruk</h3>
      <p>Ansvarlig redaktør Ingeborg Heldal i KK er en stor tilhenger av gjenbruk, og har hele sitt liv brukt vintage- og second-hand- klær, samt levert klær til gjenbruk.</p>
      <figure>
        <img src="https://dbstatic.no/71844874.jpg?imageId=71844874&amp;x=30.744336569579&amp;y=0&amp;cropw=51.941747572816&amp;croph=100&amp;width=321&amp;height=371"/>
        <figcaption>Ingeborg Heldal, ansvarlig redaktør i KK. Foto: Astrid Waller. Vis mer</figcaption>
      </figure>
      <p>Hun synes det er helt greit at Fretex prøver en løsning hvor den som donerer klærne får en del av summen når de blir solgt, det er en velkjent modell for mange vintagebutikker, og kan være et ekstra insentiv for folk til å vurdere og gi også finere ting i bedre kvalitet til gjenbruk.</p>
      <p>- Det jeg er mer skeptisk til er å «renvaske» massivt forbruk ved å skjule seg bak at du donerer til gjenbruk. Da gjør vi jo ingenting med forbruket, men bare flytter problemet videre, sier Heldal til Dinside.no.</p>
      <p>- Har du så mye klær at du kan ha stort «garderobesalg» hver måned, kan du faktisk ikke skryte av at du bidrar til økt bærekraft og et mer bevisst forhold til klær, avslutter hun.</p>
      <related>
        <a href="https://www.dinside.no/okonomi/den-nye-skalljakken-hadde-flekker-og-lommene-fulle/70711035"/>
      </related>
    </article>
  </body>
</html>