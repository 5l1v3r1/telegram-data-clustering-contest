<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/teodorovici-optimist-in-privinta-alegerilor-locale-si-parlamentare-din-2020-avem-toate-conditiile-sa-castigam-votul-de-duminica-unul-de-blam-si-anti-psd-18615178"/>
    <meta property="og:site_name" content="Gândul"/>
    <meta property="article:published_time" content="2019-11-25T14:38:38+00:00"/>
    <meta property="og:title" content="Teodorovici optimist în privinţa alegerilor locale şi parlamentare din 2020: Avem toate condiţiile să câştigăm / Votul de duminică, unul de „blam” şi „anti-PSD”"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Teodorovici optimist în privinţa alegerilor locale şi parlamentare din 2020: Avem toate condiţiile să câştigăm / Votul de duminică, unul de „blam” şi „anti-PSD”</h1>
      <h2>Eugen Teodorovici a afirmat, luni, că PSD are şanse să câştige alegerile locale şi parlamentare din 2020, din moment ce numărul de voturi din turul doi al prezidenţialelor este similar cu cel din 2016. El a subliniat că votul de duminică a fost unul de „blam” şi „anti-PSD”.</h2>
      <address><time datetime="2019-11-25T14:38:38+00:00">25 Nov 2019, 14:38</time> by <a rel="author" href="https://www.gandul.info/autor/teodor-bobei" target="_blank">Teodor Bobei</a></address>
      <p>„Calm şi raţiune! Numărul de voturi obţinut de PSD în turul 2 este aproape similar cu numărul de voturi obţinut în decembrie 2016. Identitatea noastră politică este sigură şi bine definită. Profilul nostru electoral este şi el bine definit şi este ceva mai echilibrat decât al votanţilor adversarilor noştri. Votul de susţinere al celor peste 3 milioane de cetăţeni români ne obligă pe noi toţi, de la conducerea PSD de la nivel central şi local, primari, preşedinţi de Consilii Judeţene, până la membrii şi susţinătorii acestui partid”, a scris Eugen Teodorovici, luni, pe Facebook.</p>
      <p>Preşedintele executiv al PSD a subliniat că votul de la prezidenţiale a fost unul de „blam”, ducând la realegerea unui preşedinte „anti-PSD”.</p>
      <p>„Totuşi, votul de susţinere a pierdut în faţa votului de blam al unui număr mult mai mare de cetăţeni români, ce s-a tradus în realegerea unui preşedinte anti-PSD şi atât - fără trecut şi fără planuri de viitor.Ce înseamnă asta, dragi colegi pesedişti, dincolo de «oportunitatea» pe care unii o văd deja în a-şi arăta muşchii sau colţii? Sau de «ocazia» de a se furişa pe uşa din dos sau de a fura startul în relansarea aşa-zisului război pe care, iată, preşedintele Iohannis şi PNL-ul deja ne invită să-l continuăm!”, a completat Teodorovici.</p>
      <p>Social-democratul a mai spus că cei din conducerea PSD şi structurile de la nivel local şi judeţean nu pot fi acuzate de neimplicare sau sabotaj.</p>
      <p>„Ei au luptat fără arme, doar sub stindardul anti-PSD şi iată că a funcţionat!!! Noi, deşi am avut muniţie şi arme - toate măsurile economice şi sociale luate de guvernele PSD, se pare că nu am avut ceva. Ne-a lipsit ceva. Şi nu puteţi spune că a lipsit voinţa sau că nu a fost implicare şi mobilizare maximă din partea candidatului nostru sau din partea structurilor noastre de la nivel central şi din toată ţara! Cred că niciunul dintre cei aflaţi la conducerea PSD, niciunul dintre preşedinţii organizaţiilor judeţene şi locale sau dintre primarii şi preşedinţii de Consilii Judeţene nu poate fi acuzat de neimplicare sau de sabotaj!”, a explicat Eugen Teodorovici.</p>
      <p>Preşedintele executiv al PSD a mai afirmat că PSD are toate şansele să câştige alegerile locale şi parlamentare din 2020.</p>
      <p>„Avem toate condiţiile să câştigăm alegerile locale şi parlamentare de la anul, indiferent că vor fi organizate separat sau împreună. Trebuie doar să dovedim calm şi raţiune. Nu e rău să discutăm despre viitor, ba chiar este obligatoriu să facem acest lucru! Doar să nu lăsăm ambiţiile şi interesele personale să ne întunece raţiunea!”, a conchis Teodorovici.</p>
      <p>Şedinţa Comitetului Executiv al PSD va avea loc marţi, la ora 18:30, la sediul PSD din Şoseaua Kiseleff. Social-democraţii vor analiza rezultatul alegerilor prezidenţiale, dar şi nemulţumirile din partid. La şedinţă există posibilitatea şi convocării unui Congres pentru perioada următoare.</p>
      <related>
        <h4>Citeşte şi</h4>
        <a href="https://www.gandul.info/politica/usr-face-apel-la-consens-pentru-aprobarea-cresterii-numarului-de-parlamentari-pentru-diaspora-18615141?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/mesajul-ironic-al-unui-senator-psd-la-adresa-vioricai-dancila-cum-adica-nu-pot-pleca-18614999?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/reactia-psd-dupa-alegerile-prezidentiale-marcel-ciolacu-ar-urma-sa-se-intalneasca-luni-cu-liderii-partidului-nemultumiti-de-viorica-dancila-18614984?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>