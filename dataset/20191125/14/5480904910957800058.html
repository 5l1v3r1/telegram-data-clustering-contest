<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sokolove-v-holicich-otevreli-chranenou-kavarnu/1825020?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T14:15:00+00:00"/>
    <meta property="og:title" content="Sokolové v Holicích otevřeli chráněnou kavárnu"/>
    <meta property="og:description" content="Holice (Pardubicko) - Sokolové v Holicích na Pardubicku otevřeli chráněnou kavárnu. Pracovat v ní budou handicapovaní nebo lidé se sociálním znevýhodněním. Kavárna se jmenuje po bývalém starostovi Čeňku Zemánkovi, který byl velkým propagátorem Sokola. ČTK to dnes řekl starosta TJ Sokol Holice Lukáš Horský."/>
  </head>
  <body>
    <article>
      <h1>Sokolové v Holicích otevřeli chráněnou kavárnu</h1>
      <address><time datetime="2019-11-25T14:15:00+00:00">25 Nov 2019, 14:15</time> by <a rel="author" href="http://www.ctk.cz/" target="_blank">ČTK</a></address>
      <p>Holice (Pardubicko) - Sokolové v Holicích na Pardubicku otevřeli chráněnou kavárnu. Pracovat v ní budou handicapovaní nebo lidé se sociálním znevýhodněním. Kavárna se jmenuje po bývalém starostovi Čeňku Zemánkovi, který byl velkým propagátorem Sokola. ČTK to dnes řekl starosta TJ Sokol Holice Lukáš Horský.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574689239_P201911250605501.jpg"/>
        </figure>
        <figure>
          <img src="https://i3.cn.cz/6/1574689427_P201911250608201.jpg"/>
        </figure>
        <figure>
          <img src="https://i3.cn.cz/6/1574689460_P201911250608301.jpg"/>
        </figure>
      </slideshow>
      <p>"Zaměstnávat můžeme lidi ze sociálně vyloučených skupin, což jsou dlouhodobě nezaměstnaní, lidi se zdravotním omezením nebo mladí lidé, kteří opouštějí dětský domov, nebo osoby po výkonu trestu," řekl Horský.</p>
      <p>Sokolovna z roku 1913 je památkově chráněná budova a navržená v duchu geometrické moderny. Kavárna je v bývalé promítárně, od hlavního sálu ji odděluje skleněná stěna. Jednu stěnu lemuje schodiště vedoucí do patra, kde jsou také místa pro hosty.</p>
      <p>Sokolovnu mají Holice díky starostovi Zemánkovi. Do města přivedl architekta Otakara Novotného, žáka Jana Kotěry, který zpracoval návrh a projekt budoucí sokolovny. Zemánek se pak na financování její výstavby zásadně podílel. Holická sokolská jednota přesto splácela budovu 23 let.</p>
      <p>Náklady na zprovoznění kavárny byly kolem 3,8 milionu korun a zahrnovaly stavební úpravy, stavbu záchodů, umýváren a nákup stolků, židlí a dalšího nábytku a kavárenského vybavení. Na projekt sokolům přispěla Evropská unie a Pardubický kraj.</p>
      <p>"Všechny stavební kroky jsme konzultovali s památkáři. Dveře a další prvky jsme pokud možno repasovali, pokud to nešlo, nahrazovaly se replikami," řekl Horský.</p>
      <p>V Pardubickém kraji již fungují jiné podniky, které zaměstnávají například handicapované. Pardubické Café Robinson svůj provoz zahájilo v roce 2000, zaměstnání nabízí zdravotně handicapovaným lidem.</p>
      <p>Po dvouleté přestávce letos v dubnu znovu otevřel v krajském městě kavárnu denní stacionář Slunečnice. Obsluhují v ní handicapovaní klienti. Z centra města se provozovna přesunula na sídliště Dukla.</p>
      <p>V Hlinsku na Chrudimsku je od roku 2015 cukrárna Ludmilka, je chráněnou dílnou neziskové organizace Fokus Vysočina. V kraji také působí sdružení Neratov, v Žamberku jeho klienti pracují mimo jiné v občerstvení.</p>
    </article>
  </body>
</html>