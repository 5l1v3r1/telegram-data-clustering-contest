<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/in-de-buurt/herentals/24-urenstaking-bij-koekjesfabrikant-mondelez~a4be667c/"/>
    <meta property="og:site_name" content="HLN"/>
    <meta property="article:published_time" content="2019-11-25T14:22:00+00:00"/>
    <meta property="og:title" content="24-urenstaking bij koekjesfabrikant Mondelez"/>
    <meta property="og:description" content="In de fabriek van koekjesfabrikant Mondelez in Herentals legt het personeel maandagavond vanaf 21 uur het werk neer voor een 24-urenstaking. Dat bevestigt de liberale vakbond ACLVB. Er heerst onvre..."/>
  </head>
  <body>
    <article>
      <h1>24-urenstaking bij koekjesfabrikant Mondelez</h1>
      <address><time datetime="2019-11-25T14:22:00+00:00">25 Nov 2019, 14:22</time> by <a rel="author">mvdb</a></address>
      <p>
        <b>In de fabriek van koekjesfabrikant Mondelez in Herentals legt het personeel maandagavond vanaf 21 uur het werk neer voor een 24-urenstaking. Dat bevestigt de liberale vakbond ACLVB. Er heerst onvrede over de moeizame onderhandelingen na de eerder aangekondigde herstructurering van het bedrijf.</b>
      </p>
      <p>De avondploeg gaat maandagavond niet aan het werk. Tot dinsdag 21 uur zal er gestaakt worden bij het bedrijf, bevestigt ACLVB-secretaris Katleen Verhaegen. “Er is heel wat onvrede over de moeizame sociale gesprekken. Deze staking is een signaal dat het zo niet verder kan.”<br/><br/>In de koekjes- en chocoladefabriek (het vroegere De Beukelaer) werken 1.019 mensen. De directie van de fabriek kondigde begin oktober aan dat er zowat 200 banen op de tocht staan omdat de fabriek nog niet kostenefficiënt genoeg is. Daarom wil de directie drie productielijnen sluiten: de Chacha, de Cent Wafer en de Tuc-koekjes. Door onder meer gebruik te maken van SWT (het vroegere brugpensioen, red.), rekent de directie erop dat de herstructurering zonder naakte ontslagen kan doorgevoerd worden.</p>
      <p>Ook begin oktober ging het personeel niet aan de slag toen het nieuws over de herstructurering bekend raakte. Toen ging het echter niet om een officiële staking, maar hadden de werknemers de directie gevraagd om thuis te bekomen van de zware klap.</p>
    </article>
  </body>
</html>