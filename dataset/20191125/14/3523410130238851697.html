<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642016/%DA%A9%D8%B4%D8%AA%D9%87-%D8%B4%D8%AF%D9%86-5-%D8%AA%D8%B1%D9%88%D8%B1%DB%8C%D8%B3%D8%AA-%D9%88-%D9%86%D8%A7%D8%A8%D9%88%D8%AF%DB%8C-3-%D9%85%D9%82%D8%B1-%D8%AF%D8%A7%D8%B9%D8%B4-%D8%AF%D8%B1-%DA%A9%D8%B1%DA%A9%D9%88%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T14:24:00+00:00"/>
    <meta property="og:title" content="کشته شدن 5 تروریست و نابودی 3 مقر داعش در کرکوک"/>
    <meta property="og:description" content="دستگاه اطلاعاتی عراق از انجام عملیات در کرکوک و کشته شدن 5 تروریست و نابودی 3 مقر داعش در این استان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/642016/%DA%A9%D8%B4%D8%AA%D9%87-%D8%B4%D8%AF%D9%86-5-%D8%AA%D8%B1%D9%88%D8%B1%DB%8C%D8%B3%D8%AA-%D9%88-%D9%86%D8%A7%D8%A8%D9%88%D8%AF%DB%8C-3-%D9%85%D9%82%D8%B1-%D8%AF%D8%A7%D8%B9%D8%B4-%D8%AF%D8%B1-%DA%A9%D8%B1%DA%A9%D9%88%DA%A9">کشته شدن 5 تروریست و نابودی 3 مقر داعش در کرکوک</a>
      </h1>
      <h2>دستگاه اطلاعاتی عراق از انجام عملیات در کرکوک و کشته شدن 5 تروریست و نابودی 3 مقر داعش در این استان خبر داد.</h2>
      <address><time datetime="2019-11-25T14:24:00+00:00">25 Nov 2019, 14:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، گروه «الصقور الاستخباراتیه» (بازهای اطلاعاتی) وابسته به سازمان اطلاعات عراق (استخبارات)، امروز طی بیانیه‌ای از کشته شدن پنج <b>تروریست و تخریب</b> سه مقر داعش در «الحویجه» واقع در کرکوک خبر داد.</p>
      <p>بر اساس بیانیه این گروه که در خبرگزاری رسمی عراق (واع) منتشر شد، طی عملیات مشترک عراق با نیروهای ائتلاف، سه مقر داعش در استان کرکوک نابود شد و پنج تروریست از جمله «ابوبراء» از سرکرده‌های داعش نیز در این عملیات کشته شدند و یک تروریست زخمی نیز دستگیر شد. همچنین چندین کمربند انفجاری، بمب و نارنجک‌های دست‌ساز و چندین قبضه کلاشینکوف از این مقرهای شناسایی شده، توقیف شد.</p>
      <p>وزارت کشور عراق نیز، از شناسایی و توقیف یک انبار تسلیحات در شهرستان «عنة» واقع در استان الانبار خبر داد و طی بیانیه‌ای اعلام کرد که طی عملیات میدانی برای پاکسازی روستای «الخسفة» از توابع، عنة، این انبار تسلیحات شناسایی و توقیف شد.</p>
      <p>داعش پس از اشغال شهر موصل عراق در سال ۲۰۱۴، به سرعت بخش اعظمی از خاک این کشور را تحت کنترل خود درآورده بود، اما سه سال بعد، متحمل شکست شد و نیروهای عراقی موفق شدند در سال ۲۰۱۷ تروریست‎ها را از کشورشان اخراج کنند.</p>
      <p>با این وجود، عناصر داعش کماکان در برخی نقاط عراق حضور نه چندان فعال دارند و هر از گاهی عملیات تروریستی در برخی از مناطق این کشور از جمله الانبار انجام می‎دهند به ویژه که گزارش‌هایی درباره تحرکات مشکوک آمریکایی‌ها در مرز مشترک عراق و سوریه و تلاش واشنگتن برای احیای مجدد گروه تروریستی داعش با نامی جدید منتشر می‌شود.</p>
    </article>
  </body>
</html>