<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/25/chris-gayle-makes-a-cry-baby-face-umpire-couldnt-control-his-laughter.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T14:36:00+00:00"/>
    <meta property="og:title" content="‘കരയുന്ന ഗെയ്‍ലിന്’ വിക്കറ്റില്ല; ചിരിയടക്കാനാകാതെ അംപയറും ആരാധകരും"/>
    <meta property="og:description" content="ജൊഹാനാസ്ബർഗ്∙ ക്രിക്കറ്റ് മത്സരങ്ങളെ ആഘോഷമാക്കുന്ന കാര്യത്തിൽ എക്കാലത്തെയും നമ്പർ വൺ ടീമാണ് വെസ്റ്റിൻഡീസ്. രാജ്യാന്തര ക്രിക്കറ്റിലായാലും മറ്റു.Chris Gayle. News. T20. Teams. Video. West Indies. Chris Gayle. Henry David. Jozi Stars. MSL 2019. Mzansi Super League. Paarl Rocks. T20. Umpire. Cricket. Cricket News. മലയാളം ക്രിക്കറ്റ് വാർത്തകൾ. ക്രിസ് ഗെ‍യ്‌ൽ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>‘കരയുന്ന ഗെയ്‍ലിന്’ വിക്കറ്റില്ല; ചിരിയടക്കാനാകാതെ അംപയറും ആരാധകരും</h1>
      <address><time datetime="2019-11-25T14:36:00+00:00">25 Nov 2019, 14:36</time> by <a rel="author">മനോരമ ലേഖകൻ</a></address>
      <p>ജൊഹാനാസ്ബർഗ്∙ ക്രിക്കറ്റ് മത്സരങ്ങളെ ആഘോഷമാക്കുന്ന കാര്യത്തിൽ എക്കാലത്തെയും നമ്പർ വൺ ടീമാണ് വെസ്റ്റിൻഡീസ്. രാജ്യാന്തര ക്രിക്കറ്റിലായാലും മറ്റു രാജ്യങ്ങളിലെ ആഭ്യന്തര ട്വന്റി20 ടൂർണമെന്റുകളായാലും മത്സരങ്ങളെ ഉത്സവമാക്കാൻ വിന്‍ഡീസ് താരങ്ങൾ വേണം. ക്രിസ് ഗെയ്‍ൽ, ഡ്വെയിൻ ബ്രാവോ, കീറൺ പൊള്ളാർഡ് തുടങ്ങി ഇക്കാര്യത്തിൽ മുന്‍പന്തിയിൽ നിൽക്കുന്ന വിൻഡീസ് താരങ്ങൾ ഒട്ടേറെ. ദക്ഷിണാഫ്രിക്കയിലെ ആഭ്യന്തര ട്വന്റി20 ടൂർണമെന്റായ എംസാൻസി സൂപ്പർ ലീഗിലും സ്ഥിതി വ്യത്യസ്തമല്ല.</p>
      <p>കഴിഞ്ഞ ദിവസം ജോസി സ്റ്റാർസും പാർ‌ റോക്സും തമ്മിൽ നടന്ന മത്സരത്തിനിടയിലുമുണ്ടായി, രസകരമായൊരു നിമിഷം. നാൽപ്പതാം വയസ്സിലും സ്ഫോടനാത്മക ബാറ്റിങ്ങുമായി കുട്ടി ക്രിക്കറ്റിലെ സൂപ്പർതാരമായ വിൻഡീസ് താരം ക്രിസ് ഗെയ്‍ലാണ് ഇക്കുറി ആരാധകർക്ക് ചിരിക്കാനുള്ള വകയൊരുക്കിയത്.</p>
      <p>ജോസി സ്റ്റാർസ് താരമായ ഗെയ്‌ലാണ് മത്സരത്തിൽ ടീമിനായി ബോളിങ് ഓപ്പൺ ചെയ്തത്. ആദ്യം ബാറ്റു ചെയ്ത ജോസി സ്റ്റാർസ് 129 റൺസാണെടുത്തത്. ഗെയ്‌ലിനു നേടാനായത് ഒരു റൺ മാത്രം. മറുപടി ബാറ്റിങ്ങിനിറങ്ങിയ പാർ റോക്സി‌നെതിരെ ബോളിങ് ഓപ്പണർ ചെയ്തതും ഗെയ്ൽ തന്നെ. ഗെയ്‌ലിന്റെ അവസാന പന്ത് പാർ റോക്സ് താരം ഹെൻറി ഡേവിഡ്സിന്റെ പാഡിലിടിച്ചതോടെ ഗെയ്‌ൽ എൽബിക്കായി അപ്പീൽ ചെയ്തു. ദീർഘനേരം അപ്പീൽ ചെയ്ത ഗെയ്‌ൽ, ഒടുവിൽ കൊച്ചുകുട്ടി കരയുന്നതിനു സമാനമായ മുഖഭാവത്തോടെയും അപ്പീൽ തുടർന്നു.</p>
      <figure>
        <iframe data-src="https://twitter.com/Cricketracker/status/1198246916217176064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>എന്നാൽ അംപയർ നോട്ടൗട്ട് തീരുമാനത്തിൽനിന്ന് പിൻമാറിയില്ലെന്ന് മാത്രമല്ല, ഗെയ്‌ലിന്റെ മുഖഭാവം കണ്ട് പൊട്ടിച്ചിരിക്കുകയും ചെയ്തു. മത്സരത്തിൽ ഈ ഒരു ഓവർ മാത്രമേ ഗെയ്‍ൽ എറിഞ്ഞുള്ളൂ. വിട്ടുകൊടുത്തത് അഞ്ചു റണ്‍സും. മത്സരം ഗെയ്‍ലിന്റെ ടീമായ ജോസി സ്റ്റാർസ് നാലു വിക്കറ്റിന് തോറ്റു.</p>
      <p>
        <b>English Summary: Chris Gayle makes a ‘cry-baby’ face; umpire couldn’t control his laughter</b>
      </p>
    </article>
  </body>
</html>