<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Megszolalt_a_szinhazi_zaklatasi_ugyekben_a_Vidnyanszky_fele_Magyar_Teatrumi_Tarsasag"/>
    <meta property="og:site_name" content="HVG.hu"/>
    <meta property="article:published_time" content="2019-11-25T14:36:00+00:00"/>
    <meta property="og:title" content="Szégyenletesnek nevezte a zaklatási ügyeket a Vidnyánszky-féle Magyar Teátrumi Társaság"/>
    <meta property="og:description" content="A szervezet közgyűlésén a kulturális tao eltörlését is üdvözölték."/>
  </head>
  <body>
    <article>
      <h1>Szégyenletesnek nevezte a zaklatási ügyeket a Vidnyánszky-féle Magyar Teátrumi Társaság</h1>
      <address><time datetime="2019-11-25T14:36:00+00:00">25 Nov 2019, 14:36</time> by <a rel="author">hvg.hu</a></address>
      <p>
        <b>A szervezet közgyűlésén a kulturális tao eltörlését is üdvözölték.</b>
      </p>
      <p>„Minden olyan emberi tett, amelyik más embert testi vagy lelki erőszakkal olyasmire késztet, amit az nem akar megtenni, összeegyeztethetetlen a kulturált emberi viselkedéssel és egyébként a jogszabályokkal is” – ismételte meg korábbi állásfoglalását a szexuális zaklatásokról a Magyar Teátrumi Társaság.</p>
      <p>A Vidnyánszky Attila által 2008-ban alapított érdekképviseleti szervezet közleményében hozzátette az is, hogy ha egy művész kényszerít bárkit bármire, az különösen bántó, fájó és elfogadhatatlan, hiszen a művészet lényege a szabadság.</p>
      <blockquote>A szégyenletes ügynek az egész magyar kultúra a kárvallottja, és ennek a felelősségét a bűnösöknek vállalniuk kell – írták.</blockquote>
      <p>Gothár Péter ügyében azonban ennél részletesebben nem kívántak állást foglalni, mert a (kormánypárttal rokonszenvező művészeket tömörítő) társaságnak sem a budapesti Katona József Színház, sem a Színház- és Filmművészeti Egyetem nem tagja.</p>
      <p>Az állásfoglalást a Magyar Teátrumi Társaság 22. közgyűlésén fogadták el, ahol a szervezet újabb hat taggal bővült: felvételt nyert a Gyulai Várszínház, a Hagyományok Háza, Ivancsics Ilona és Színésztársai társulata, a Karaván Színház, a Magyarock Dalszínház és az Országos Színháztörténeti Múzeum és Intézet is.</p>
      <h3>Üdvözlik a kulturális tao megszüntetését</h3>
      <p>A közgyűlésen a kulturális társaságiadó-támogatás (tao) megszüntetéséről is szó volt, bár egészen más szemszögből, mint mondjuk a kényes társadalmi témákat feszegető Átriumé, amely a kormány rendelkezése miatt a csőd szélére került.</p>
      <p>Vidnyánszkyék szerint</p>
      <blockquote>a korábbi, adóalapú finanszírozási rendszer tehet arról, hogy az utóbbi tíz évben az értékorientált, minőségi alkotástól a kommerszművészet irányába tolódott el előadó-művészeti élet.</blockquote>
      <p>Az új modell ezzel szemben rengeteg pozitívummal bír, és a művészeti élet minden szegmensének elkezdődhetett a fejlesztése. „Valljuk, hogy a fenntartható működés és alkotómunka összekapcsolódik a nemzeti értékekre épülő, a teátrumok ars poeticájának megfelelő, valamint a magyar állampolgárokat szolgáló előadó-művészettel. Ez a szellemiség hatja át az új rendszert is, amely mind egzisztenciális, mind szakmai értelemben pozitív tapasztalatokkal gazdagította szakmai szövetségünket” – írták.</p>
      <p><a href="https://hvg.hu/kkv/20190707_150_millios_hiany_a_Nemzeti_Szinhazban_csak_a_nezok_fele_fizet_a_nagyszinpadon">Korábban a HVG írta meg,</a> hogy nem véletlenül küzdött a Nemzeti Színház igazgatója olyan elszántan a tao-támogatás megszüntetéséért, hiszen ebből a - jegybevételhez kötött - támogatási formából csak 76 milliót sikerült összegyűjteniük tavaly. Ehhez képest a tao-pótlására létrehozó alapból idén <a href="https://hvg.hu/gazdasag/20190516_nemzeti_szinhaz_kulturalis_tao_vidnyanszki_attila_taotamogatas">400 milliót</a> markolhat fel a Vidnyászky-féle színház, miközben több, korábban szakmailag és gazdaságilag is jól működő teátrum, a jegybevétele után beszedhető bevételnek csak a <a href="https://hvg.hu/kultura/20190516_atrium_szinhaz_tao_taotamogatas_emmi">töredékét,</a> adott esetben negyedét, ötödét kapta.</p>
      <p>Az MTT elnöksége tájékoztatta a közgyűlést a POSZT tulajdoni arányaival kapcsolatos megkeresésről: a Magyar Színházi Társaság ajándékozás keretében felajánlotta 1/6 arányú tulajdonrészét a Magyar Teátrumi Társaságnak. Az MTT közgyűlése úgy döntött, hogy az MTT elnökségét bízza meg a tulajdonrész esetleges átvételével kapcsolatos tárgyalásokkal és egyben felkérte az elnökséget, hogy vizsgálja meg az országos színházi találkozó megújításával – beleértve új helyszín megtalálását is – kapcsolatos lehetőségeket.</p>
      <related>
        <a href="https://hvg.hu/kultura/20180308_Vidnyanszkymerleg_joval_kevesebb_nezo_joval_tobb_allami_apanazs_mint_Alfoldinel"/>
        <a href="https://hvg.hu/kultura/20190520_Vidnyanszky_Attila_Ez_egy_pelda_nelkuli_helyzet_a_magyar_kulturalis_eletben"/>
      </related>
    </article>
  </body>
</html>