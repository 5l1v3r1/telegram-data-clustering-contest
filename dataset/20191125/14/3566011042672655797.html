<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549971.html/%D8%B6%D8%B1%D9%88%D8%B1%D8%AA-%D8%B4%D9%81%D8%A7%D9%81-%D8%B3%D8%A7%D8%B2%DB%8C-%D8%AF%D9%88%D9%84%D8%AA-%D8%AF%D8%B1-%D8%B2%D9%85%DB%8C%D9%86%D9%87-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D9%85%D8%B9%DB%8C%D8%B4%D8%AA---%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D9%85%D8%B1%D8%AF%D9%85-%D8%AF%D8%B1-%D8%A7%DB%8C%D9%86-%D8%B7%D8%B1%D8%AD-%D9%81%D8%B1%D8%A7%D9%85%D9%88%D8%B4-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:43:00+00:00"/>
    <meta property="og:title" content="ضرورت شفاف سازی دولت در زمینه بسته حمایتی معیشت / بسیاری از مردم در این طرح فراموش شدند"/>
    <meta property="og:description" content="با اتمام زمان واریز طرح بسته حمایتی معیشت تعداد افرادی که این یارانه را دریافت نکرده‌اند به نظر بیش‌ازحد انتظار و آمار اعلامی دولت است که جای تأمل و بررسی بیشتر دارد."/>
  </head>
  <body>
    <article>
      <h1>ضرورت شفاف سازی دولت در زمینه بسته حمایتی معیشت / بسیاری از مردم در این طرح فراموش شدند</h1>
      <h2>با وجود اعلام قبلی دولت؛</h2>
      <address>
        <time datetime="2019-11-25T14:43:00+00:00">25 Nov 2019, 14:43</time>
      </address>
      <p>با اتمام زمان واریز طرح بسته حمایتی معیشت تعداد افرادی که این یارانه را دریافت نکرده‌اند به نظر بیش‌ازحد انتظار و آمار اعلامی دولت است که جای تأمل و بررسی بیشتر دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://www.qomefarda.ir/">  قم فردا</a>، یازده روز از اجرای طرح سهمیه‌بندی بنزین در کشور می‌گذرد، طرحی که به‌یک‌باره و بدون ایجاد سازوکار اولیه در زمینهٔ بررسی وضعیت کشور آغاز شد اما به‌ هر حال اجرای این طرح بر اساس تصمیم سران قوا گرفته شد و قطعاً برای جلوگیری از قاچاق و همچنین افزایش بی‌رویه مصرف آن در جامعه لازم و ضروری بود اما در این میان نحوه اجرای این طرح همچنان جای سؤال دارد.<br/><br/>بر اساس این طرح مقررشده  که دولت از محل افزایش قیمت بنزین به 60 میلیون ایرانی کمک‌هزینه معیشتی پرداخت کند به‌طوری‌که بر اساس این طرح به خانوارهای یک‌نفره ۵۵ هزار تومان، دونفره ۱۰۳ هزار تومان، سه‌نفره ۱۳۸ هزار تومان، چهارنفره ۱۷۲ هزارتومان و خانوار پنج نفر و بیشتر ۲۰۵ هزار تومان پرداخت کند.<br/><br/>در این میان با اتمام زمان واریز این یارانه‌ها تعداد افرادی که این یارانه را دریافت نکرده‌اند به نظر بیش‌ از حد انتظار است که جای تأمل و بررسی بیشتر دارد.<br/><br/>آن طوری که نوبخت معاون رئیس‌جمهور و رئیس سازمان برنامه‌ و بودجه گفته قرار است به همه کارگران، کارمندان، معلمان، روستاییان و عشایر، مستمری‌بگیران، مددجویان کمیته امداد، مددجویان بهزیستی، زنان سرپرست خانوار، بازنشستگان و اقشار کم‌درآمد از گروه‌هایی به‌حساب می‌آیند که بسته کمک معیشتی به آن‌ها پرداخت شود اما بررسی خبرنگار قم فردا خلاف این موضوع را ثابت می‌کند.<br/><br/>در پیگیری‌های به‌عمل‌آمده مشخص‌شده که به بسیاری از افراد واجد شرایط این مبلغ واریز نشده و در عوض به برخی از افراد نیز بیش از تعداد افراد خانوار این مبلغ واریزشده است.<br/><br/>مادر سرپرست خانواری در تماس با خبرنگار ما عنوان کرده که حتی یک خط تلفن هم به اسم وی وجود ندارد اما دولت وی را مستحق دریافت این یارانه تشخیص نداده است.<br/><br/>فرد دیگری که مستندات خود را در اختیار خبرنگار ما قرار داده کارگر قراردادی یک شرکت است و حقوق دریافتی ماهیانه‌اش زیر دو میلیون و نیم میلیون است و وی نیز مستحق دریافت این یارانه تشخیص داده نشده است.<br/><br/>یک ایثارگر دیگری نیز که 5 فرزند داشته و در خانه‌ای استیجاری ساکن است نیز به‌عنوان فرد توانگر شناخته‌شده  و مستحق دریافت یارانه معیشت شناخته‌نشده است.<br/><br/>نکته جالب‌تر این تمامی این افراد هرماه یارانه خود را دریافت می‌کنند و درواقع جزء افرادی که قبلاً به دلیل توانایی مالی بالا یارانه‌ای آن‌ها قطع‌شده نیستند.<br/><br/><b>معترضان می‌توانند در سامانه ثبت‌نام کنند</b><br/><br/>هرچند که مسئولان وزارت تعاون کار و رفاه اجتماعی اعلام کرده‌اند که تا ده روز آینده که با احتساب دیروز 9 روز از آن باقی‌مانده مردم می‌توانند برای ثبت تقاضای حمایت معیشتی با کد دستوری #6369* این کار را انجام بدهند اما بازهم سؤالات زیادی در ذهن مردم وجود دارد.<br/><br/>نخست این‌که آمار 60 میلیونی دولت از واجدین شرایط از کجا استخراج و رسانه‌ای شده است چراکه بررسی‌های ساده و مختصر نیز نشان می‌دهد که تعداد افرادی که این یارانه را دریافت کرده‌اند به‌مراتب پایین‌تر از این رقم هستند.<br/><br/>نکته دوم این‌که نحوه ثبت درخواست‌های مردمی است چراکه اولاً بسیاری از افراد سرپرست خانوار به‌خصوص افراد سالمند خط تلفنی به اسم خودشان نیست علاوه بر این سامانه تعریف‌شده نیز قادر به حجم درخواست‌ها نیست و از دیروز بارها مردم از عدم امکان ثبت درخواست خود گله کرده‌اند.<br/><br/><b>نمایندگان مجلس نیز در صف منتقدین یارانه معیشت</b><br/><br/> از سوی دیگر نمایندگان مجلس نیز به این رویه اعتراض دارند به‌طوری‌که حسینعلی حاجی دلیگانی نماینده مردم شاهین‌شهر در مجلس شورای اسلامی در جلسه علنی عصر دیروز در تذکری خطاب به حسن روحانی رئیس‌جمهور گفت: از صبح تاکنون تماس‌ها و پیامک‌های زیادی از سوی مردم با موضوع عدم دریافت یارانه بنزین داشته‌ام.<br/><br/>وی بابیان اینکه رئیس‌جمهور قول داده بود که درآمدهای حاصل از افزایش نرخ بنزین را به حساب‌های مردم واریز خواهد کرد افزود: طبق قول و قرار دولت قرار بود که سه‌چهارم از جمعیت کشور یارانه بنزین را دریافت کنند.<br/>نماینده شاهین‌شهر در مجلس تصریح کرد: تعداد زیادی از مردم یارانه بنزین را دریافت نکرده و نسبت به این اقدام دولت انتقاد دارند.<br/><br/>درواقع باید گفت باگذشت سال‌ها از اجرای طرح هدفمندی یارانه‌ها دولت نتوانسته تاکنون شناسایی دقیقی از دهک‌های پایین جامعه داشته باشد و همین موضوع موجب شده تا بسیاری از افراد نیازمند جامعه فراموش شوند.<br/><br/><br/>انتهای پیام/</p>
    </article>
  </body>
</html>