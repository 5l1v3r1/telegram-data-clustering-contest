<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/esselunga-smart-etichette-prezzi.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-25T14:24:49+00:00"/>
    <meta property="og:title" content="Esselunga Smart: i prodotti costano il 40% in meno rispetto a quelli con il marchio della catena. Vi spieghiamo perché"/>
    <meta property="og:description" content="Nei supermercati Esselunga, come in tutte le catene della grande distribuzione, le proposte alimenta"/>
  </head>
  <body>
    <article>
      <h1>Esselunga Smart: i prodotti costano il 40% in meno rispetto a quelli con il marchio della catena. Vi spieghiamo perché</h1>
      <address><time datetime="2019-11-25T14:24:49+00:00">25 Nov 2019, 14:24</time> by <a rel="author" href="https://ilfattoalimentare.it/author/valeria-balboni" target="_blank">Valeria Balboni</a></address>
      <figure>
        <img src="https://ilfattoalimentare.it/wp-content/uploads/2019/11/latte-intero-smart-esselunga.png"/>
      </figure>
      <p><b>Nei supermercati Esselunga</b>, come in tutte le catene della grande distribuzione, le proposte alimentari con il marchio della catena sono sempre più numerosi e differenziati. Nell’assortimento troviamo linee di prodotti “premium”, salutistici, biologici, Dop ma anche un assortimento di prodotti molto economici. Esselunga ha rilanciato negli ultimi mesi la linea “economica” cambiando il nome al marchio (da Fidel a Smart) e assegnando alle confezioni il colore giallo intenso molto visibile sugli scaffali.</p>
      <p><b>Nella linea Smart</b> troviamo centinaia di referenze: dal latte alla pasta, dall’olio di oliva ai wurstel, dal formaggio grana al gorgonzola, dai biscotti alle merendine, tanto che si potrebbe fare una spesa intera. Per capire meglio quali sono le caratteristiche qualitative e nutrizionali dei prodotti Smart abbiamo confrontato alcuni alimenti tipici della prima colazione, con quelli analoghi venduti con il marchio Esselunga. La prima cosa che balza all’occhio sono le confezioni Smart tendenzialmente più grandi rispetto alla linea Esselunga “standard”. Diversi sono pure i produttori e anche gli ingredienti.</p>
      <p><b>Un litro</b> di latte fresco intero Smart costa 0,85 €, mentre per quello a marchio Esselunga si spendono 1,19 €: con la linea “economica” si risparmia il 30% e si tratta in entrambi i casi di latte italiano. Quello a marchio Esselunga però è latte di alta qualità, caratterizzato da elementi nutritivi e organolettici superiori (subisce un trattamento termico più breve e si può ottenere solo da stalle che offrono garanzie di freschezza e standard di sicurezza particolarmente elevati).</p>
      <p><b>Chi preferisce</b> il latte parzialmente scremato a lunga conservazione – tipologia che va per la maggiore – lo trova nella linea Smart al prezzo di 0,65 €/l mentre quello a marchio Esselunga costa 0,85, il 40% in più. Il primo è latte di Paesi Ue lavorato in Francia, il secondo è latte italiano confezionato in Italia.</p>
      <figure>
        <img src="https://ilfattoalimentare.it/wp-content/uploads/2019/11/bevanda-di-soia-smart-esselunga-.png"/>
      </figure>
      <p><b>Chi preferisce</b> una bevanda vegetale può scegliere il latte di soia Smart, senza zuccheri aggiunti: un litro costa 0,99 € contro 1,75 € per quello a marchio Esselunga, che però è prodotto con soia biologica. La quota di semi di soia utilizzata è pari al 6% nella versione Smart (prodotta da Bio Slym nello stabilimento di Soncino, in provincia di Cremona) e al 9% nell’altra (prodotta in Austria da Mona Naturprodukte GmbH).</p>
      <p><b>Il caffè Smart</b>, miscela di arabica e robusta prodotto da Gimoka (Andalo Valtellino, Sondrio) costa 3,56 €/kg. Spendiamo invece 8,98 €/kg per quello Esselunga Classico, prodotto da Kimbo sempre ottenuto da una miscela di caffè arabica e robusta: il 60% in più! Molto probabilmente la differenza fra i due prodotti si avverte assaggiando il caffè. La parola “miscela” è un termine molto vago, che non specifica le percentuali, inoltre anche lo stesso tipo di caffè può essere di qualità più o meno elevata.</p>
      <p><b>Il preparato per bevanda</b> al cacao della linea Smart costa 2,60 €/kg, mentre per quello a marchio Esselunga spendiamo il triplo. La differenza è dovuta in parte al fatto che il secondo è certificato Bio, ma anche alle proporzioni fra ingredienti: nel prodotto Smart il cacao si ferma al 13% mentre nell’altro arriva al 26%.</p>
      <figure>
        <img src="https://ilfattoalimentare.it/wp-content/uploads/2019/11/yogurt-bianco-smart.jpg"/>
      </figure>
      <p><b>Lo yogurt</b> bianco intero Smart in confezione da 500 g costa 0,69 € (1,38 €/kg), mentre l’analogo Esselunga bianco, intero, dolce, costa circa il doppio (2,58 €/kg). Anche in questo caso, come abbiamo visto per il latte fresco e per la bevanda a base di soia, non si tratta di prodotti identici. Lo yogurt Smart è prodotto (da Mlékárna Kunín ) in Repubblica Ceca con latte dei paesi UE, mentre lo yogurt dolce è prodotto con latte dell’Alto Adige (da Latte montagna, azienda che produce il marchio Mila). La scelta del vasetto giallo permette un risparmio de 46%.</p>
      <p><b>I frollini</b> con le gocce di cioccolato della linea Smart (prodotti da Balconi, Verona) costano 2,36 €/kg, quelli a marchio Esselunga (sfornati da Mavery, Bergamo) 3,94, il 40% in più. La percentuale di cioccolato è simile, i più economici però sono preparati con olio di palma, gli altri con olio di semi di mais e burro. Per risparmiare, i produttori utilizzano il più economico olio di palma. Un’analoga differenza si nota confrontando la crema spalmabile alle nocciole della linea Smart con quella a marchio Esselunga. La versione gialla in confezione da 770g, costa 2,60 €/kg, quella Esselunga, in vasetto da 400g costa 4,23: il 40% in più. Entrambe le creme sono preparate  dallo stabilimento cuneese di Nutkao, quella nel vasetto “giallo”, però è preparata con olio di palma e la percentuale di nocciole si ferma al 7% mentre l’altra non contiene olio di palma e le nocciole arrivano al13%. Nella crema Smart la quantità di latte è inferiore rispetto al “siero di latte in polvere” usato per “ricostruire” il latte, inoltre il gusto è corretto con generici “aromi”, mentre nell’altra si usa  “l’aroma naturale di vaniglia”.</p>
      <figure>
        <img src="https://ilfattoalimentare.it/wp-content/uploads/2019/11/crema-alle-nocciole-smart-esselunga.png"/>
      </figure>
      <p><b>Se preferiamo</b> spalmare le fette biscottate con la confettura di albicocche della linea Smart, in confezione da 700 g, spendiamo 2,13 €/kg, mentre la confettura extra di albicocche a marchio Esselunga, in confezione da 350 g costa 5,12: più del doppio! Le differenze però non mancano. La più economica ha come primo ingrediente sciroppo di glucosio-fruttosio, sostanza molto utilizzata nell’industria in alternativa o in aggiunta al normale zucchero da tavola. La frutta nei vasetti gialli è prodotta in Belgio, e si ferma al 35%, mentre la confettura extra Esselunga è prodotta da Rigoni di Asiago e la frutta arriva al 55%.  Entrambi i prodotti non hanno un grande valore nutrizionale, perché forniscono essenzialmente zuccheri, però le differenze sono innegabili.</p>
      <figure>
        <img src="https://ilfattoalimentare.it/wp-content/uploads/2019/11/merendine-smart-cacao.png"/>
        <figcaption>Nella nuova offerta Smart ci sono anche le merendine, come queste in confezione da 10 a € 1,29 (€ 3,69/kg) € 1,29</figcaption>
      </figure>
      <p><b>È più difficile</b> cogliere le diversità quando confrontiamo il succo d’arancia Smart e quello a marchio Esselunga. Un litro del primo costa 0,79 €, mentre per il secondo si arriva a 1,24. In entrambi i casi si legge “100% succo di arancia da concentrato”. Forse se fosse obbligatorio indicare l’origine della materia prima potremmo cogliere delle differenze, ma per frutta, verdura e carni lavorate non è ancora così.</p>
      <p><b>Tirando</b> le somme, abbiamo visto che facendo una spesa Smart si risparmia in media il 40%, a volte anche di più. Non si può parlare di qualità equivalente. In molti casi i prodotti più economici contengono una maggiore quantità di zucchero e meno ingredienti nobili. A volte può essere conveniente scegliere i prodotti più economici, anche se per fare scelte ponderate  bisogna leggere  e decodificare le etichette.</p>
      <figure>
        <img src="https://ilfattoalimentare.it/wp-content/uploads/2019/11/latte-fresco-smart-esselunga-risparmio-.png"/>
      </figure>
      <figure>
        <img src="https://ilfattoalimentare.it/wp-content/uploads/2019/11/bevanda-di-soia-smart-esselunga-risparmio.png"/>
      </figure>
      <figure>
        <img src="https://ilfattoalimentare.it/wp-content/uploads/2019/11/crema-spalmabile-nocciole-smart-esselunga-risparmio.png"/>
      </figure>
      <figure>
        <img src="https://ilfattoalimentare.it/wp-content/uploads/2019/11/succo-di-arancia-esselunga-smart-.png"/>
      </figure>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/etichetta-di-origine-francia.html"/>
        <a href="https://ilfattoalimentare.it/zucchero-nutella-biscuits.html"/>
        <a href="https://ilfattoalimentare.it/israele-etichette-origine.html"/>
      </related>
    </article>
  </body>
</html>