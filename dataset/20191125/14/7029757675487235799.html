<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/tourism/vlastta-iska-da-ogranichi-turisticheskite-rezervatsii-onlayn.html"/>
    <meta property="og:site_name" content="News.bg"/>
    <meta property="article:published_time" content="2019-11-25T14:18:51+00:00"/>
    <meta property="og:title" content="Властта иска да регулира туристическите резервации онлайн"/>
    <meta property="og:description" content="Предлага се въвеждане на категоризация и за имотите, отдавани под наем чрез е-платформи"/>
  </head>
  <body>
    <article>
      <h1>Властта иска да регулира туристическите резервации онлайн</h1>
      <address>
        <time datetime="2019-11-25T14:18:51+00:00">25 Nov 2019, 14:18</time>
      </address>
      <p><b>Властта иска да ограничи туристическите резервации онлайн.</b> Това става ясно от предложено изменение в Закона за туризма, с което се въвежда <b>категоризация за имотите, отдавани под наем чрез електронни платформи</b>, като Airbnb, Booking, Facebook, Homeaway и други.</p>
      <p>То е <b>внесено от Менда Стоянова</b> - депутати от ГЕРБ и председател на бюджетната комисия в парламента, и от<b> Валери Симеонов</b> - лидер на НФСБ и зам.-председател на Народното събрание.</p>
      <p>Предвижда се чрез нов член в Закона <b>предлаганите имоти за краткосрочно настаняване чрез електронните платформи да са с категория, както хотелите и къщите за гости.</b></p>
      <p>Съгласно новия текст всеки, който предлага туристическа услуга, която не е категоризирана, или допуска включване в електронна платформа на некатегоризиран туристически обект, се <b>глобява от 500 до 5 000 лв.</b> За еднолични търговци и юридически лица се предвижда <b>санкция от 1000 до 10 000 лв.</b></p>
      <p>В случай че нарушението е извършено повторно, <b>глобата ще бъде в размер от 5000 до 8000 лв., а имуществената санкция - от 10 000 до 15 000 лв.</b></p>
      <p>Проектът предвижда собствениците на имотите, отдавани чрез електронни платформи, да разполагат с<b> 3-месечен срок, за да се категоризират</b>, след като законът влезе в сила.</p>
      <p>В мотивите си вносителите на законопроекта <b>отричат предложените изменения да целят ограничаване на продажбите чрез електронните платформи</b>. Те обаче са категорични, че трябва да се гарантира спазване на законодателството в икономическата дейност и в частност в сферата на туризма, да се осигури равнопоставеност на различните доставчици на туристически услуги, да има възможност да се проследят икономическите резултати и да има гаранции за потребителското удовлетворение.</p>
    </article>
  </body>
</html>