<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-reityng-protsvitannya/30291262.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T14:53:03+00:00"/>
    <meta property="og:title" content="Україна – на 96-му місці в світовому рейтингу процвітання"/>
    <meta property="og:description" content="Україна посіла 96-е місце в світовому рейтингу добробуту, складеному міжнародною аналітичною організацією Legatum Institute. Всього в рейтингу оцінювали 167 країн. Порівняно з минулим роком Україна"/>
  </head>
  <body>
    <article>
      <h1>Україна – на 96-му місці в світовому рейтингу процвітання</h1>
      <address>
        <time datetime="2019-11-25T14:53:03+00:00">25 Nov 2019, 14:53</time>
      </address>
      <p>Україна посіла 96-е місце в світовому рейтингу добробуту, складеному міжнародною аналітичною організацією<a href="https://www.prosperity.com/globe/ukraine"> Legatum Institute</a>. Всього в рейтингу оцінювали 167 країн.</p>
      <p>Порівняно з минулим роком Україна піднялася на три позиції (з 99-го місця), а за десять років (з 2009 року) країна опустилася в рейтингу на 10 позицій.</p>
      <p>Крім базових економічних показників, вчені аналізують стан освіти й охорони здоров’я, рівень безпеки, особистої свободи, якість державних послуг і те, чи в країні легко займатися підприємництвом й інноваціями.</p>
      <p>Найвищу оцінку Україна отримала за освіту (37-е місце) й умови життя (69-е), найнижчу – в категорії «соціальний капітал» (міжособистісна довіра, довіра до інституцій) (148-е) і за рівнем особистої безпеки (145-е) й довкілля (127-е).</p>
      <p>Перше місце в рейтингу посідає Данія. У першій п’ятірці також: Норвегія, Швейцарія, Швеція, Фінляндія.</p>
      <p>США – на 18-му місці.</p>
      <p>Замикають рейтинг африканські країни: Південний Судан, Ємен, ЦАР.</p>
      <p>Індекс процвітання Legatum 2019 року показує, що глобальне процвітання перебуває на найвищому рівні за всю історію: 148 зі 167 країн мають вищий рівень добробуту, ніж 10 років тому.</p>
      <p>Це зростання зумовлене більш відкритими економіками і кращим життєвим досвідом завдяки поліпшенню охорони здоров’я, освіти й умов життя в усьому світі, кажуть дослідники.</p>
      <p>Водночас вони наголошують, що гірший рівень особистої свободи й державного управління стримують подальше процвітання.</p>
    </article>
  </body>
</html>