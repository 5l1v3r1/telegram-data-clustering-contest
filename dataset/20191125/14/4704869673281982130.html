<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/papiez-otworzyl-nowa-siedzibe-scholas-occurentes/"/>
    <meta property="og:site_name" content="eKAI"/>
    <meta property="article:published_time" content="2019-11-25T14:23:00+00:00"/>
    <meta property="og:title" content="Papież otworzył nową siedzibę Scholas Occurentes"/>
    <meta property="og:description" content="Papież Franciszek symbolicznie otworzył w Japonii nową siedzibę Fundacji Scholas Occurentes - inicjatywy, którą rozpoczął jeszcze jako arcybiskup Buenos Aires. Jest to 13 na świecie i pierwsza na kont"/>
  </head>
  <body>
    <article>
      <h1>Papież otworzył nową siedzibę Scholas Occurentes</h1>
      <address><time datetime="2019-11-25T14:23:00+00:00">25 Nov 2019, 14:23</time> by <a rel="author">pb (KAI) / hsz</a></address>
      <p>
        <b>Papież Franciszek symbolicznie otworzył w Japonii nową siedzibę Fundacji Scholas Occurentes – inicjatywy, którą rozpoczął jeszcze jako arcybiskup Buenos Aires. Jest to 13 na świecie i pierwsza na kontynencie azjatyckim siedziba fundacji.</b>
      </p>
      <p>Pięcioro uczestników tej inicjatywy edukacyjnej w Japonii spotkało się z papieżem dziś rano w nuncjaturze z apostolskiej w Tokio. Reprezentowali oni grupę swych rówieśników w wieku 15-18 lat z kilku miast: Tokio, Osaka, Chiba, Saitama i Gunma. Przemówił 18-letni Seiji Tanaka, który dał wyraz przekonaniu, że misją ludzi młodych jest stworzenie bardziej sprawiedliwego i pokojowego świata. Wyznał, że podczas zajęć Scholas odkryli oni, iż „są sprawy, których nie da się wyrazić liczbami lub logiką, a które znajdują się w ludzkim sercu”.</p>
      <p>Odpowiadając papież wyraził zadowolenie z jego świadectwa, tłumacząc, że „prawdziwa mądrość” nie polega na „napełnieniu głowy ideami, ale wyraża się w trzech językach: języku rozumu – w tym, co myślę; języku serca – w tym, co czuję; i języku dłoni – w tym, co robię”. Dodał, że „o wiele łatwiej jest tkwić w swoich pomysłach”, zaś odejście od nich, czucie, działanie stanowi ryzyko, jednak „ryzykowanie jest bardzo piękne”.</p>
      <p>Fundacja Scholas Occurentes początkowo nosiła nazwę Szkół Sąsiedzkich. Obecnie jest organizacją na prawach papieskich. Tworzy sieć ponad 500 tys. instytucji edukacyjnych w 190 państwach. Jej misją jest „integracja uczniów poprzez inicjatywy technologiczne, sportowe i artystyczne, które wspierają wychowanie do kultury spotkania”. Ma 13 siedzib w różnych krajach: Argentynie, Watykanie, Kolumbii, Hiszpanii, Haiti, Włoszech, Meksyku, Mozambiku, Panamie, Paragwaju. Portugalii, Rumunii i nową w Japonii, w mieście Sendai. W najbliższych latach zamierza otworzyć siedziby w kolejnych państwach.</p>
      <p>Komunikat po spotkaniu z Franciszkiem zaznacza, że po wielu latach pracy na forum międzynarodowym na rzecz zmiany systemu edukacyjnego, Scholas odkryły, że „młodzi – dalecy od ich beztroskiego wizerunku – chcą być wysłuchani, a także mieć możliwość aktywnego uczestnictwa w transformacji społeczeństwa”.</p>
      <footer>Tokio Ⓒ Ⓟ</footer>
      <related>
        <a href="https://ekai.pl/statut-fundacji-swietego-jozefa-gotowy-wkrotce-podpisanie-aktu-notarialnego/"/>
      </related>
    </article>
  </body>
</html>