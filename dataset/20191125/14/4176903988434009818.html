<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/djordjevic-zene-ne-smeju-biti-zrtve-nasilja/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:30:09+00:00"/>
    <meta property="og:title" content="Djordjević: Žene ne smeju biti žrtve nasilja"/>
    <meta property="og:description" content="Ministar za rad, zapošljavanje, boračka i socijalna pitanja Zoran Djordjević danas je povodom Medjunarodnog dana borbe protiv nasilja nad ženama i početka"/>
  </head>
  <body>
    <article>
      <h1>Djordjević: Žene ne smeju biti žrtve nasilja</h1>
      <address><time datetime="2019-11-25T14:30:09+00:00">25 Nov 2019, 14:30</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-9rivrtpj3h.640x360_rss-1-750x430.jpg"/>
        <figcaption>Foto: Beta</figcaption>
      </figure>
      <p>Ministar za rad, zapošljavanje, boračka i socijalna pitanja Zoran Djordjević danas je povodom Medjunarodnog dana borbe protiv nasilja nad ženama i početka kampanje „16 dana aktivizma protiv nasilja nad ženama“ posetio Beogradjanku romske nacionalnosti koja je godinama doživljavala nasilje od strane nevenčanog supruga i poručio da je svaki vid nasilništva u Srbiji nedopustiv.</p>
      <p>Ministar je žrtvi nasilja i njenoj porodici obećao da će pronaći način da im obezbedi siguran i adekvatan smeštaj, u saradnji sa Sekretarijatom za socijalnu zaštitu u Beogradu i istakao da država brine o svim gradjanima, kao i da žrtve nasilja nisu same.</p>
      <p>Borba protiv svakog oblika nasilja, a posebno nad ženama, prema njegovim rečima daje rezultate samo u sveobuhvatnoj i sistemskoj saradnji svih institucija, a u proteklom periodu učinjeno je mnogo kako bi se unapredila ta oblast.</p>
      <p>„Statistika nas opominje da moramo još više da radimo na edukaciji, prevenciji i suzbijanju ovog negativnog fenomena. Država je značajno unapredila normativna rešenja ali se još uvek suočavamo sa izazovima kada je u pitanju njihovo sprovodjenje“, rekao je Djordjević i dodao da je država odlučna da stane na put nasilju nad ženama ali i svim drugim vidovima nasilja, te da je neophodno da počinioci snose odgovornost za svoja zlodela.</p>
      <p>On je podsetio da je Vlada Srbije 1. juna 2017. godine donela Zakon o sprečavanju nasilja u porodici koji je uneo novine kojima je omogućeno izricanje „hitnih mera“ – privremeno udaljenje nasilnika iz kuće i privremena zabrana kontaktiranja i prilaska žrtvi nasilja, kao i da je pre manje od godinu dana uspostavljena Nacionalna SOS telefonska liniju za žene žrtve nasilja.</p>
      <p>„Predstoji nam dug put ka potpunoj eliminaciji nasilja, problema koji zahteva sinhronizovano delovanje svih aktera na njegovom suzbijanju. Mora da postoji svest o tome da nasilje nije isključivo individualni ili porodični problem već problem društva u celini. Poruka države je jasna – ni jedna žena ne sme da trpi nasilje“, rekao je Djordjević i naveo da trenutno u Srbiji postoji 15 sigurnih kuća/prihvatilišta za žene koje su preživele nasilje.</p>
      <p>Medjunarodna kampanja ,“16 dana aktivizma protiv nasilja nad ženama“ tradicionalno počinje 25. novembra na Medjunarodni dan borbe protiv nasilja nad ženama i završava se 10. decembra na Dan ljudskih prava.</p>
      <p>U kampanju se svake godine uključuju pojedinci i organizacije u više od 100 država koje zahtevaju eliminisanje svih oblika nasilja nad ženama.</p>
      <p>(Beta)</p>
    </article>
  </body>
</html>