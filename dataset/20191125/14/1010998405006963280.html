<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dzhoshua-obeshta-boksova-vecher-za-kojato-horata-shte-razkazvat-na-vnucite-si.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T14:42:00+00:00"/>
    <meta property="og:title" content="Джошуа обеща бокс, за който хората ще разказват на внуците си (ВИДЕО)"/>
    <meta property="og:description" content="Реваншът с Анди Руис е на 7 декември в Саудитска Арабия"/>
  </head>
  <body>
    <article>
      <h1>Джошуа обеща бокс, за който хората ще разказват на внуците си (ВИДЕО)</h1>
      <h2>Реваншът с Анди Руис е на 7 декември в Саудитска Арабия</h2>
      <address>
        <time datetime="2019-11-25T14:42:00+00:00">25 Nov 2019, 14:42</time>
      </address>
      <p>Антъни Джошуа вече е в Саудитска Арабия, където на 7 декември ще се изправи срещу световния шампион в тежка категория Анди Руис. При пристигането си в страната британецът обеща една емблематична за бокса вечер и много зрелище за всички фенове на този спорт.</p>
      <p>"Ще бъде една невероятна вечер. Радвам се, че толкова много мои фенове ще бъдат тук, особено от Великобритания. Определено ще бъде една вечер, за която хората ще разказват на внуците си. Една от онези емблематични за бокса вечери."</p>
      <p>През юни мексиканецът Анди Руис поднесе една от най-големите сензации в историята на бокса, пращайки четири пъти Джошуа в нокдаун, преди да го довърши в седмия рунд.</p>
      <figure>
        <embed-post data-src="https://www.instagram.com/p/B5QGk68llfL" data-service="Instagram"/>
      </figure>
      <p>"Мислят си, че той е много велик, но когато го победя искам всички да ми се поклоните и да ми кажете колко съм велик аз. Не успях да победя Руис преди и си получих заслуженото. Научих много неща от загубата. Научих се как да приемам пораженията като мъж и че трябва да съм благодарен, че имам втори шанс.", коментира той пред "Скай спортс".</p>
      <p>Реваншът между Джошуа и Руис е много важен и за Кубрат Пулев. Българският боксьор е задължителен претендент за световната титла във версия Международна боксова федерация (IBF) и по регламент трябва да се бие за пояса с победителя от сблъсъкa в Саудитска Арабия до 31 май 2020 г.</p>
    </article>
  </body>
</html>