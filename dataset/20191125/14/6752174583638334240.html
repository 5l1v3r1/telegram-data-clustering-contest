<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-valaszt-var-az-atletikai-szovetseg-elnoke-a-vb-rendezessel-kapcsolatban/"/>
    <meta property="og:site_name" content="lokál"/>
    <meta property="article:published_time" content="2019-11-25T14:02:29+00:00"/>
    <meta property="og:title" content="Választ vár az atlétikai szövetség elnöke a vb-rendezéssel kapcsolatban"/>
    <meta property="og:description" content="Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban."/>
  </head>
  <body>
    <article>
      <h1>Választ vár az atlétikai szövetség elnöke a vb-rendezéssel kapcsolatban</h1>
      <address><time datetime="2019-11-25T14:02:29+00:00">25 Nov 2019, 14:02</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/Nemzeti-Atl%C3%A9tikai-K%C3%B6zpont-1280x640.jpg"/>
      </figure>
      <p>
        <b>Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban.</b>
      </p>
      <p>Az olimpiai bajnok egykori középtávfutó a MASZ holnapján közzétett levelében egyetért azzal, hogy Budapest demokratikusan megválasztott új vezetése kialakítsa álláspontját a vb rendezéséről, ugyanakkor hangsúlyozta, a kérdés nem tűr halasztást, a nemzetközi szövetségnek sürgősen tudnia kell, hogy az új főpolgármester és városvezetés támogatja-e a világbajnokságot.</p>
      <p>“Ha bármilyen okból kifolyólag nem épül fel a központ – ami komoly következménnyel jár a 2023-as budapesti atlétikai világbajnokság megrendezésére -, haladéktalanul új házigazdát kell találnunk az eseménynek” – idézi Sebastian Coe-t a MASZ honlapja. A sportvezető azt is megjegyezte, hogy Magyarország már így is késedelemben van az atlétikai központ fejlesztésének megkezdésével.</p>
      <p>Budapest tavaly kapta meg a 2023-as vb rendezésének jogát, jelenleg ugyanakkor még nem lehet tudni, hogy a főváros új vezetése hozzájárul-e a vb-hez szükséges stadion megépítéséhez. Karácsony Gergely főpolgármester a hónap elején, miután részt vett a kormányülésen, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését. Múlt hétfőn a Magyar Atlétikai Szövetség (MASZ) – konkrétumok nélkül – pozitívnak és előremutatónak értékelte a találkozót a főpolgármesterrel.</p>
      <p>A bizonytalan helyzet miatt elsőként Baji Balázs vb-bronzérmes gátfutó indított közösségi kampányt a világbajnokság támogatásáért, amelyhez már több mint tízezren csatlakoztak, köztük klasszis sportolók. Több sportág hazai szövetsége szintén közleményben biztosította támogatásáról a kezdeményezést, valamint a Nemzet Sportolói közösen kérték Budapest új vezetőit, hogy járuljanak hozzá a vb megrendezéséhez. A Magyar Olimpiai Bizottság sportolói bizottsága és elnöksége, továbbá a Magyar Sportújságírók Szövetségének elnöksége is kiállt a 2023-as atlétikai világbajnokság budapesti rendezése mellett. Legutóbb, a hétvégén a magyar paraatléta válogatott tagjai és a válogatott mellett dolgozó sportszakemberek álltak ki a hazai vb mellett.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-ezt-irta-miklosa-erika-karacsony-gergelynek/">Ezt írta Miklósa Erika Karácsony Gergelynek</a>
        </li>
        <li>
          <a href="https://www.lokal.hu/2019-11-karacsony-engedekenyebb-lett-vb-ugyben/">Karácsony engedékenyebb lett vb-ügyben</a>
        </li>
        <li>
          <a href="https://www.lokal.hu/2019-11-csepel-tamogatja-az-atletikai-vilagbajnoksag-megrendezeset/">Csepel támogatja az atlétikai világbajnokság megrendezését</a>
        </li>
        <li>
          <a href="https://www.lokal.hu/2019-11-kiallnak-az-atletikai-vilagbajnoksag-mellett-a-nemzet-sportoloi/">Kiállnak az atlétikai világbajnokság mellett a nemzet sportolói</a>
        </li>
        <li>
          <a href="https://www.lokal.hu/2019-11-a-nemzet-sportoloi-is-az-atletikai-vilagbajnoksag-megrendezeset-kerik/">A nemzet sportolói is az atlétikai világbajnokság megrendezését kérik</a>
        </li>
      </ul>
    </article>
  </body>
</html>