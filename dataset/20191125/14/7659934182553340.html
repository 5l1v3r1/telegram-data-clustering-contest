<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2007901/hafter-trablus-hava-sahas%C4%B1n%C4%B1-u%C3%A7u%C5%9Fa-yasak-b%C3%B6lge-ilan-etti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Hafter, Trablus hava sahasını uçuşa yasak bölge ilan etti"/>
    <meta property="og:description" content="Libya Ulusal Ordusu (LUO) komutanı General Halife Hafter, şu anda faaliyet göstermeyen Mitiga Uluslararası Havaalanı dışında, başkent Trablus’taki operasyon alanını uçuşa yasaklı bölge ilan etti. LUO, 8 aydır Fayiz es-Serrac başkanlığındaki Ulusal Mu"/>
  </head>
  <body>
    <article>
      <h1>Hafter, Trablus hava sahasını uçuşa yasak bölge ilan etti</h1>
      <address>
        <time datetime="2019-11-25T14:00:00+00:00">25 Nov 2019, 14:00</time>
      </address>
      <p>Libya Ulusal Ordusu (LUO) komutanı General Halife Hafter, şu anda faaliyet göstermeyen Mitiga Uluslararası Havaalanı dışında, başkent Trablus’taki operasyon alanını uçuşa yasaklı bölge ilan etti.<br/><br/>LUO, 8 aydır Fayiz es-Serrac başkanlığındaki Ulusal Mutabakat Hükümeti’yle (UMH) mücadele ediyor.<br/><br/><b>LUO BM Misyonunu tehdit etti</b><br/><br/>Gelişme, Libya krizine çözüm bulmak için gelecek ay Almanya’da düzenlenmek üzere Birleşmiş Milletler (BM) misyonu UNSMIL tarafından planlanan uluslararası konferansa karşı ölümcül bir darbe olarak yorumlandı. LUO sözcüsü Binbaşı Ahmed el-Mismari, bir açıklama yaparak “Berlin Konferansı’ndan çıkan sonuçlar, Berlin’de kalacak” ifadelerini kullandı. Mismari ayrıca, Serrac’ın bu geleneksel olmayan savaşta hiçbir şey ifade etmediğine dikkati çekti.<br/><br/>Ahmed el-Mismari, geçen cumartesi akşamı bir televizyon kanalı aracılığıyla orduya yönelik ateşkes çağrılarını kınarken, ordunun ülkeyi kurtarmak için başlattığı el-Kerame operasyonundan bu yana en az 7 bin savaşçısını kaybettiğini söyledi. Mismari, “Onlar, Temsilci Gassan Selame aracılığıyla bir suçlu ile anlaşma imzalamak için ölmediler” dedi.<br/><br/>LUO Genel Komutanlığı, geçen cumartesi günü Trablus ve çevresindeki 7 bölgeyi de kapsayan uçuşa yasak bölge koordinatlarını içeren bir bildiri yayınladı. Bildiride, Sivil Havacılık İdaresi, tüm hava taşımacılığı şirketleri ve tüm Libya hava sahasını kullananlara “yalnızca ordu komutanlığı ile özel bir koordinasyon sağlayarak, askeri operasyon bölgesi olarak belirli bu bölgedeki söz konusu hava sahasını kullanma” uyarısı yapıldı.<br/><br/>Askeri kaynaklara göre bildiride, bazı ülkelerin, Trablus’taki askeri durumu takip etmek veya bölgedeki silahlı milisleri desteklemek için kullandıkları yabancı insansız hava araçlarının (İHA) hiçbirinin, artık LUO güçlerinin kuşattığı başkent semaları üzerinde uçamayacaklarına dikkat çekildi. Bildiri, son günlerde Libya topraklarındaki görevleri sırasında ordu tarafından düşürülen İHA’larda artış yaşanması sonrasında yayınlandı. İHA’ların ABD, İtalya ve Türkiye’ye ait oldukları iddia edilmişti.<br/><br/>LUO sözcüsü Ahmed el-Mismari, geçen cumartesi akşamı ülkenin doğusundaki Bingazi şehrinde düzenlediği bir basın açıklamasında, “Silahlı Kuvvetler Genel Komutanlığı ile önceden bir koordinasyon sağlanmadan ve Hafter’in izni alınmadan uçuşların yasak olduğunu ilan ediyoruz” ifadelerini kullandı. Bu eylemin, ‘askeri operasyonların gelişimi ve ordu güçlerinin başkente doğru ilerlemesi” ile bağlantılı olduğunu söyleyen Mismari, “Ordu komutanlığı, Trablus ve çevresindeki operasyon bölgesi üzerinde uçuşa yasak bir bölge belirledi. Bu nedenle havacılık makamları ve tüm havayolları şirketleri, bu bölgelerin kullanımı hususunda uyarılmalıdır” dedi. Eylül ayından bu yana kapalı olan Mitiga Uluslararası Havaalanı, operasyon odası ile koordineli olarak ambargo dışında bırakıldı. Bu çerçevede Mismari, “Vatandaşların güvenliğini tehdit eden her türlü şüpheli hedef, ister karada ister denizde, isterse de havada olsun ateş gücüyle karşılanacaktır” ifadelerini kullandı.<br/><br/>Ambargodan birkaç gün önce İtalya, Trablus’un 90 km güneydoğusundaki Tarhuna şehri semalarında bir İHA’nın kaybolduğunu duyurmuştu. Aynı şekilde ABD’nin Afrika Komutanlığı’nın (AFRICOM) Trablus semalarında bir İHA’yı kaybettiklerini belirtmesiyle eş zamanlı olarak ordu güçleri de Tarhuna’nın kuzeyinde bir İHA’yı düşürdüklerini açıklamıştı.<br/><br/>Öte yandan Serrac hükümetinde İçişleri Bakanlığı, sivil havacılığın hava sahasının ulusal ve uluslararası yasalarla güvence altına alındığını, sivil havacılığı ve havaalanlarını tehdit edenlerin cezalandırılacağını açıkladı. Ayrıca Bakanlık, Hafter’i, sivil hayatı ve terörle mücadele çabaları yürüten istihbarat operasyonlarını tehdit edici bir adımla, Libya’daki askeri üsleri Cufra ve el-Vatiyye’deki yabancılara vermek suçlayarak, bu eylemlerin dar kişisel çıkarlar amacıyla ortaya koyulduğunu ifade etti.<br/><br/>Serrac hükümetine bağlı Haberleşme Bakanı Müsteşarı Hişam el-Boşkivat, yerel medya organlarına yaptığı açıklamada, kimsenin Trablus ve çevresine hava ambargosu uygulayamayacağını vurguladı. Boşkivat ayrıca, uçuşların iki hafta içinde normal bir şekilde devam edeceğini açıkladı.<br/><br/>Diğer taraftan Libya Temsilciler Meclisi (TM) resmi sözcüsü, İtalya’da yayın yapan AKI haber ajansının haberini yalanlayarak, İtalya’nın Libya hava sahasının egemenliğini ihlal etmesini eleştiren bildirinin TM Başkanı Akile Salih’in talimatıyla yayınlanmadığını söyledi.<br/><br/>TM'nin resmi internet sitesi aracılığıyla yayınlanan bildiride, bu bilgilerin doğruyu yansıtmadığı ifade edildi. Meclis içerisinde, yabancı bir ülkeye ait hava aracının Libya hava sahasının egemenliğini ve LUO’ya ait askeri operasyon bölgesini ihlalinin kınanmasına ilişkin herhangi bir anlaşmazlığın yaşanmadığı belirtildi. Bildiride ayrıca, bu uçağın varlığının nedenine dair resmi bir açıklama yapılması gerektiği aktarıldı.<br/><br/><b>UMH: 100'den fazla mülteci kurtarıldı</b><br/><br/>Öte yandan Serrac hükümetine bağlı deniz kuvvetleri, 24 Kasım’da Trablus’un kuzeydoğusu ve batısında iki ayrı operasyonla 100’den fazla göçmenin kurtarıldığını ve Trablus’un doğusundaki Tacura kasabasındaki el-Hamidiye limanına nakledildiklerini açıkladı. Çin’in Xinhua haber ajansına göre, deniz kuvvetleri sözcüsü Tuğgeneral Mesud Abdussamed, “Sahil Güvenlik devriyeleri, Trablus’un kuzeybatısında yer alan el-Bori sahası yakınlarında 57 göçmeni kurtarmayı başardı” dedi. Abdussamed, Trablus’un kuzeydoğusundaki ikinci bir operasyonda da Afrika uyruklu 50 göçmenin kurtarıldığını belirtti. Mesud Abdussamed ayrıca, geçen cumartesi akşamı da ülkenin sahil kesiminde 4 ayrı operasyonda 284 göçmenin kurtarıldığını duyurdu.</p>
    </article>
  </body>
</html>