<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23513438-vlad-alexandrescu-cere-stoparea-transportului-animale-vii-imagini-publicate-ong-dupa-scufundarea-navei-14-000-bord-mii-cadavre-plutesc-acum-apa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T14:48:00+00:00"/>
    <meta property="og:title" content="Vlad Alexandrescu cere stoparea transportului de animale vii / Imagini publicate de un ONG după scufundarea navei cu 14.000 de oi la bord: „Mii de cadavre plutesc acum pe apă”"/>
    <meta property="og:description" content="​Senatorul USR Vlad Alexandrescu cere stoparea transportului de animale vii către tările din afara Uniunii Europene, precum și anchetarea de urgență a condițiilor în care s-a produs scufundarea"/>
  </head>
  <body>
    <article>
      <h1>Vlad Alexandrescu cere stoparea transportului de animale vii / Imagini publicate de un ONG după scufundarea navei cu 14.000 de oi la bord: „Mii de cadavre plutesc acum pe apă”</h1>
      <address><time datetime="2019-11-25T14:48:00+00:00">25 Nov 2019, 14:48</time> by <a rel="author">D.D.</a></address>
      <p><b>​Senatorul USR Vlad Alexandrescu cere stoparea transportului de animale vii către tările din afara Uniunii Europene, precum și anchetarea de urgență a condițiilor în care s-a produs scufundarea în portul Midia a unei nave cu 14.000 de oi. </b><br/><br/>„România încalcă atât Regulamentul (CE) nr. 1/2005 al Consiliului privind protecția animalelor în timpul transportului în interiorul și în afara UE cât și al operațiunilor conexe, Rezoluția Parlamentului European din 14 februarie 2019 referitoare la punerea în aplicare a Regulamentului şi standardele Organizaţiei mondiale pentru sănătatea animalelor, standarde la care s-a raliat şi România. Este inadmisibil să continuăm aşa. Pe lângă faptul că exportul de materie primă (animale vii) este ineficient din punct de vedere economic, lipsa de respect şi cruzimea față de viaţa unor fiinţe vii nu se mai poate justifica într-o ţară europeană şi care se doreşte a fi civilizată”, a scris Vlad Alexandrecu pe Facebook. <br/><br/><b>Animals International România: Suspectăm o supraîncărcare a navei / Imagini cu animale moarte plutind<br/></b><br/>De asemenea, o organizație internațională de salvare a animalelor susține la o zi după scufundarea parțială a navei că animalele moarte plutesc pe apă, iar luni nu a avut loc nicio operație de salvare.<br/><br/>„Suspectăm o supraîncărcare a navei”, spun cei de la organizație. Gabriel Păun, directorul organizației pentru Europa a organizației „Animals International“, spune, potrivit Mediafax, că o astfel de situație nu ar fi avut loc dacă România ar exporta carne, și nu animale vii: „Această tragedie putea fi evitată dacă existau proceduri pentru astfel de situații de urgență și, mai ales, dacă România ar exporta carne în loc de animale vii”. <br/><br/>Gabriel Păun a descris și scenele de groază cu animalele prinse în nava scufundată ca într-un sicriu de tablă: „Imaginile pe care le-am obținut includ mii de animale prăbușite în pereții laterali ai vasului înainte ca acesta să intre sub apă și animalele să se înece, urmate de filmări de astăzi dimineață cu animale moarte plutind pe apă. Nava a fost abandonată pe timpul nopții, iar dimineață nu s-a efectuat nicio operațiune de salvare pentru bietele animale”. <br/><br/>De altfel, organizația a postat pe Facebook o serie de imagini cu un deosebit impact emoțional în care se văd animale agonizând, iar cele moarte plutind în apă. (<b><a href="https://www.facebook.com/AnimalsInternationalRomania/posts/956189284737599?__xts__[0]=68.ARCAClg0ESXkb0P-IkBNY3ua0ldwEAe1Uc1o_FW92oaXcUpGXJqnUEcLryOXLOHm3bAuifwhqPrz30K-uy1Jv-Lt17_LvtHSOtv6aysLTi5L8nfzWlhi31Yhpe9z-i42sWf0uJRBEHWBQBc91ViETLhuje5GIOV-fwHQ_lai5FLL-xxcFX98GsQi5RuTTpVOHLadprTEFqtaaDF4J0Sp-oXx6iFt9meojCiPj5B8omCoa4BGtCs95lWl0scGN6VQdLTGAkdSjlZHuGovHDY1UVKsXVjioRxjBGRelzNWP66emh5LnsnSNG7YkE8Ni7s5lp6DU_eyFHyzDCg7IHxI9Ko&amp;__tn__=-R">AICI</a> și <a href="https://www.facebook.com/AnimalsInternationalRomania/videos/2516827451776596/?__xts__[0]=68.ARCIG0G71M48dGXM4M_KefK3wO2EhoBSP2nUi3QECPia9Yth2wsb2AfuNv_Uuaz5_tH6vugPm4nrG-cGQ-GhXw46dDV5pVmCeCt2dMoAOdAIvvzOA6DRg4JypkYVv9ZsRklryC-JaGZ43Ak7pIXPjuGCkYhr2m2Mrnt0EF_4bJFuyBKGa1H9Ry_ItuY42GKhxZxsBw1qTyFcMn7jlUxA3ecL8glg6Gu13dGgEaX1vyHJGQZKcmAEV17k3Ij39JBPhX0haDpAIKgnhkC1ls0hVCH2F_EL3x_gt8WHDfrQOuBk_FPVniuaHZzHcgoobw8CRXxl7Q5S98VU4ZsItzCVTDfJsNZiSrgj46o&amp;__tn__=-R">AICI</a></b>) „Mii de cadavre plutesc acum pe apă”, scrie organizația.<br/><br/>Reprezentanții organizației cer o anchetă comună a Ministerului Agriculturii și a celui al Transporturilor, pentru a se afla cine a greșit în acest caz.</p>
    </article>
  </body>
</html>