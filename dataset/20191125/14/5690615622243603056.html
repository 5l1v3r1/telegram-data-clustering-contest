<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837693-milanski-zakupki-na-1-5-mln-grn-ukrayinka-na-kordoni-khotila-vidati-za-svoyi-rechi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T14:49:00+00:00"/>
    <meta property="og:title" content="Міланські закупки на 1,5 млн грн українка на кордоні хотіла видати за свої речі"/>
    <meta property="og:description" content="КИЇВ. 25 листопада. УНН. На контрольно-пропускному пункті &quot;Київ&quot; затримали українку, яка везла з Мілану понад 50 одиниць брендового одягу, загальна сума …"/>
  </head>
  <body>
    <article>
      <h1>Міланські закупки на 1,5 млн грн українка на кордоні хотіла видати за свої речі</h1>
      <address><time datetime="2019-11-25T14:49:00+00:00">25 Nov 2019, 14:49</time> by <a rel="author">Наталія Рябцева</a></address>
      <p><b>КИЇВ. 25 листопада. УНН.</b> На контрольно-пропускному пункті "Київ" затримали українку, яка везла з Мілану понад 50 одиниць брендового одягу, загальна сума оцінки якого становила понад 1,5 мільйона гривень. Про це повідомляє <b>УНН</b> з посиланням на пресслужбу Держприкордонслужби.</p>
      <p>"Брендовий одяг - джинси, взуття, кофти, під виглядом особистих речей везла наша співвітчизниця", - йдеться у повідомленні.</p>
      <p>Так, українка 1992 року народження прибула рейсом з Мілана та обрала для себе смугу "зелений коридор", тим самим підтверджуючи відсутність предметів та речей, що підлягають декларуванню.</p>
      <p>Однак прикордонники спільно з працівниками фіскальної служби, за попередньою інформацією, що надійшла від оперативно-розшукових підрозділів Окремого контрольно-пропускного пункту "Київ", зупинили жінку для перевірки її багажу.</p>
      <p>З’ясувалося, що з порушенням митних правил через державний кордон вона перевозить більше 50 одиниць брендового одягу, загальна сума оцінки якого становила понад 1,5 мільйона гривень. Товар у жінки вилучили.</p>
      <p>Повідомляється, що за порушення митних правил на громадянку України складено протокол за ст. 471 Митного кодексу України "Порушення порядку проходження митного контролю в зонах (коридорах) спрощеного митного контролю".</p>
      <p>Нагадаємо, у Києві виявили <a href="https://www.unn.com.ua/uk/news/1830618-u-kiyevi-viyavili-kontrabandu-brendovogo-odyagu-na-ponad-100-milyoniv-griven">контрабанду брендового одягу</a> на понад 100 мільйонів гривень.</p>
    </article>
  </body>
</html>