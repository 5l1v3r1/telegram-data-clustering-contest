<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.noviny.sk/491035-zsr-na-kolajniciach-prisli-za-uplynuly-tyzden-o-zivot-traja-ludia"/>
    <meta property="og:site_name" content="Noviny.sk"/>
    <meta property="article:published_time" content="2019-11-25T14:59:00+00:00"/>
    <meta property="og:title" content="ŽSR: Na koľajniciach prišli za uplynulý týždeň o život traja ľudia"/>
    <meta property="og:description" content="BRATISLAVA - Na koľajniciach prišli o život za uplynulý týždeň tri osoby."/>
  </head>
  <body>
    <article>
      <h1>ŽSR: Na koľajniciach prišli za uplynulý týždeň o život traja ľudia</h1>
      <address><time datetime="2019-11-25T14:59:00+00:00">25 Nov 2019, 14:59</time> by <a rel="author">SITA</a></address>
      <p>BRATISLAVA - Na koľajniciach prišli o život za uplynulý týždeň tri osoby. Agentúru SITA o tom informoval Denis Dymo zo Železníc Slovenskej republiky (ŽSR). Železnice preto vyzývajú verejnosť k opatrnosti pri pohybe v blízkosti železničnej trate.<br/><br/>„V pondelok 18. novembra vlak zrazil a usmrtil muža neoprávnene sa nachádzajúceho v priechodnom priereze traťovej koľaje, v úseku Považská Bystrica – Výh. Plevník-Drienové. V stredu 20. novembra osobný vlak zrazil a usmrtil muža, ktorý sa nachádzal v priechodnom priereze traťovej koľaje v úseku Kysucké Nové Mesto – Žilina. V sobotu 23. novembra o 11:23 bola rušňovodičom osobného vlaku v úseku Dlhé nad Cirochou – Snina nájdená usmrtená osoba mužského pohlavia ležiaca v koľaji. Policajný zbor SR Humenné následným šetrením zistil usmrtenie muža osobným vlakom v čase 10:45,“ priblížil Dymo.</p>
      <p>ŽSR opätovne upozorňujú na nebezpečné dôsledky vandalizmu, a teda aj úmyselného poškodzovania majetku. „Vandali si neuvedomujú, že svojím konaním ohrozujú nielen plynulú prevádzku osobnej a nákladnej dopravy, ale hazardujú aj s ľudskými životmi. ŽSR preto prosia verejnosť, aby bola všímavá k dianiu na železnici, aby pri zistení podozrivého konania či pohybu cudzích osôb na železnici či v blízkosti majetku ŽSR kontaktovala políciu a eliminovala trestnú činnosť,“ dodal Dymo.</p>
      <footer>Zdroj: SITA</footer>
    </article>
  </body>
</html>