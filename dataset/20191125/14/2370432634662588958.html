<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T14:14:21+00:00"/>
    <meta property="og:title" content="«Είμαι straight καθαρό αρσενικό» – Χαμός στη δίκη του ηθοποιού για το βιασμό οδηγού ταξί"/>
    <meta property="og:description" content="«Μου τα είχε όλα ανοικτά και το παντελόνι και μου τσίμπαγε αισθησιακά τη ρώγα. Κανείς δεν θα μου το αναιρέσει αυτό!», κατέθεσε ο οδηγός."/>
  </head>
  <body>
    <article>
      <h6 class="kicker">Τα κλάματα και οι ειρωνείες</h6>
      <h1>«Είμαι straight καθαρό αρσενικό» – Χαμός στη δίκη του ηθοποιού για το βιασμό οδηγού ταξί</h1>
      <h2>«Μου τα είχε όλα ανοικτά και το παντελόνι και μου τσίμπαγε αισθησιακά τη ρώγα. Κανείς δεν θα μου το αναιρέσει αυτό!», κατέθεσε ο οδηγός.</h2>
      <address><time datetime="2019-11-25T14:14:21+00:00">25 Nov 2019, 14:14</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">Facebook 0</a>
        </li>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">Twitter</a>
        </li>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">LinkedIn</a>
        </li>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">Περισσότερα</a>
        </li>
      </ul>
      <p>Χαμός επικράτησε στο Μικτό Ορκωτό Δικαστήριο της Αθήνας, στην έναρξη της δίκης του ηθοποιού Γιώργου Καρκά που κατηγορείται για βιασμό οδηγού ταξί.</p>
      <p>Ο κ. Καρκάς αρνήθηκε πως βίασε τον οδηγό ενώ δέχτηκε την κατοχή ναρκωτικών ουσιών. Συγκεκριμένα είπε: «Από την πρώτη στιγμή αρνήθηκα την πράξη του βιασμού, ήδη από την αστυνομία. Δέχομαι την κατοχή ναρκωτικών ουσιών για ιδίαν χρήση».</p>
      <p>Ως μάρτυρες υπεράσπισης του ηθοποιού προσήλθαν στο δικαστήριο ο ηθοποιός Σπύρος Μπίμπιλας και ο Γρηγόρης Βαλιανάτος.</p>
      <h3>Τα κλάματα, οι ειρωνείες και η δήλωση «straight καθαρό αρσενικό»</h3>
      <p>Ο μάρτυρας περιέγραψε πως από τη στιγμή που μπήκε μέσα στο ταξί ο ηθοποιός, μύρισε μία περίεργη μυρωδιά σαν… αποχέτευση.</p>
      <p>Αναφερόμενος στη διαδρομή, ισχυρίστηκε πως ο ηθοποιός του έκανε ερωτήσεις ερωτικού περιεχομένου και ο ίδιος επιχείρησε να τις σταματήσει.</p>
      <p>Στη συνέχεια είπε πως ακολούθησε τη διαδρομή που του είπε ο ηθοποιός και σταμάτησαν σε ταχυφαγείο για περίπου μισή ώρα.</p>
      <p>«Ήταν μία καλή ευκαιρία να σταματήσω να ουρήσω και να κάτσω να φάω γιατί μετά είχε κανονίσει δουλειές. Βγήκα από την τουαλέτα και μου πρότεινε να με κεράσει κάτι, αφού θα έτρωγε ο ίδιος. Σκέφτηκα ότι καλή τη καρδία με κερνάει και εγώ δεν θα τον χρεώσω την αναμονή. Μου έχει ξανασυμβεί τέτοια περίπτωση», είπε, εξηγώντας γιατί σε όλη αυτή τη διαδρομή το ταξίμετρο δεν «έγραφε».</p>
      <p>Παράλληλα, αναφέρθηκε στην πολύλεπτη στάση του έξω από κατάστημα sex shop, όπου ο ηθοποιός, σύμφωνα με τη μαρτυρία, προχώρησε σε αγορά, ενώ επέμεινε στην καταγγελία του ότι ο κατηγορούμενος έριξε κάποιο ναρκωτικό στον καφέ.</p>
      <p>Συγκεκριμένα, ο πρώην οδηγός ταξί περιέγραψε πως όταν έφτασαν στο πάρκο στην περιοχή της Αγίας Άννης, όπου ο ηθοποιός όπως κατέθεσε του είπε να πάνε, δεν ένιωσε καλά.</p>
      <p>«Θεώρησα καλό για τη δική μου υγεία να κατεβάσω το κάθισμα αυτοκινήτου και να ξαπλώσω. Δεν μπορούσα να πιστέψω ότι ο κατηγορούμενος μου είχε ρίξει χυμούς “ζούγκλας” και ό, τι άλλο. Το μόνο που θυμάμαι είναι ότι βγήκα έξω να ουρήσω. Αυτό που δεν θα ξεχάσω ποτέ όταν ξύπνησα, ο κατηγορούμενος ήταν εδώ ξάπλα στο δεξί μου στήθος (σσ το έδειξε), μου τα είχε όλα ανοικτά και το παντελόνι και μου τσίμπαγε αισθησιακά τη ρώγα. Κανείς δεν θα μου το αναιρέσει αυτό!» περιέγραψε ο μάρτυρας, ξεσπώντας σε κλάματα και πέφτοντας στην αγκαλιά της μητέρας του, η οποία επίσης είχε αρχίσει να κλαίει με λυγμούς. Το αποτέλεσμα ήταν η ακροαματική διαδικασία να διακοπεί για λίγο.</p>
      <p>«Ψυχή μου! Ευχαριστώ τον Θεό!!» του έλεγε η μητέρα του, προσθέτοντας: «Γελάει, πώς δεν σε έστειλε στο θάνατο…. Γελάνε θεέ μου… θα το ‘χα στο χώμα το παιδάκι μου. Κοροϊδεύουν κιόλας. Να μην το ζήσει άλλη μάνα αυτό» ενώ το κάποιοι από το ακροατήριο, απάντησαν «Ωραία παράσταση».</p>
      <p>Ο μάρτυρας τότε αντέδρασε και φώναξε «ποιος το είπε αυτό ρε! Θα μου μείνει στα χέρια…».</p>
      <p>«Φυσικά και δεν ήμουν ψύχραιμος σε αυτήν την σοκαριστική εικόνα, αυτό δεν θα το ξεχάσω ποτέ» συνέχισε ο μάρτυρας, προσθέτοντας «Ό, τι και να λέει κατηγορούμενος, εγώ θα κάνω και ορό αλήθειας για να το επαληθεύσω».</p>
      <p>Ο μάρτυρας υποστήριξε πως ο κατηγορούμενος του έριξε κάποια ουσία στον καφέ, τονίζοντας «ήμουν από την επήρεια κάποιου πράγματος. Αισθανόμουν σκοτοδίνη, μούδιασμα στα πόδια, αισθανόμουν ότι δεν μπορούσα να κουνήσω τα πόδια μου, εναλλαγή διάθεσης, τον έβλεπα και έλεγα είναι μία μισοριξιά, τι να μου κάνει αυτός, εγώ είμαι θηρίο. Τον απώθησα και δεν του άρεσε… Είμαι straight καθαρό αρσενικό και δεν δέχομαι να μου κάνει κανείς τίποτα».</p>
      <p>Ο μάρτυρας υποστήριξε στην κατάθεση του πως φοβόταν μήπως ο κατηγορούμενος τον ληστέψει και πως είχε πάνω του κάποιο αιχμηρό αντικείμενο.</p>
      <p>Μετά από αυτό, ο πρώην οδηγός ταξί υποστήριξε πως ο κατηγορούμενος ήπιε κάτι από ένα τσίγκινο μπουκαλάκι και λιποθύμησε.</p>
      <p>«Εγώ άνοιξα τα παράθυρα, ένιωθα κάτι περίεργο. Μου είχε ζητήσει πριν να τον πάω ή στον ΟΣΕ ή στην Αττική, δεν θυμάμαι… Εγώ σκέφτηκα, εντάξει μου τσίμπησε την ρώγα και είδα μία απόπειρα από έναν άνθρωπο, αξίζει να τον πετάξω στα σκουπίδια; Κάλεσα το 166 και αποφάσισα να τον πάω στο νοσοκομείο Ιπποκράτειο» κατέθεσε ο οδηγός ταξί ενώπιον του Μικτού Ορκωτού Δικαστηρίου.</p>
      <p>Σε ερώτηση της προέδρου τι έγινε εκεί, ο μάρτυρας κατέθεσε «έχω ακούσει από ΜΜΕ και διαβάσει από τις καταθέσεις ότι χαστούκισα τον σεκιούριτι και ότι επιτέθηκα στους γιατρούς, θυμάμαι μόνο να ξυπνάω σε φορείο, με νοσηλευτές και μία βελόνα από πάνω μου. Νόμιζα ότι μου πήρε τα λεφτά και το ταξί, γι’ αυτό και έτρεξα έξω να δω εάν ήταν εκεί ταξί. Το ταξί ήταν παρκαρισμένο και κάποιος με διαβεβαίωσε ότι πράγματά μου ήταν στη θέση τους. Τον κατηγορούμενο δεν τον είδα. Μετά ήρθε ένας φίλος μου, τον καφέ δεν το απέκρυψα ποτέ, είπα ότι εξαρχής κάτι μου έχει ρίξει και ήταν άφαντος. Το αμάξι για να ξεβρωμίσει χρειάστηκε να γίνει βιολογικός καθαρισμός τον οποίο και πλήρωσα».</p>
      <h3>Η κατάθεση του φίλου</h3>
      <p>Στη συνέχεια, κατέθεσε και ο φίλος του πρώην οδηγού ταξί ο οποίος πήγε και τον βρήκε στο Ιπποκράτειο νοσοκομείο. «Τον είδα να κάθεται στα σκαλοπάτια, το μάτι του ήταν χαμένο, δεν μπορούσε να κινηθεί. Στην αρχή δεν με αναγνώρισε. Ο γιατρός μου είπε ότι μάλλον του έριξαν κάτι στον καφέ. Ήταν σαν σακί, σαν άψυχη κούκλα. Δεν μου είπε τι είχε συμβεί. Προσπαθούσε να θυμηθεί μου έλεγε ότι υποφέρει, πονάει» κατέθεσε και συμπλήρωσε πως είδε και τον κατηγορούμενο να βγαίνει από το ταξί συνοδεία αστυνομικών. «Είχε την εικόνα τυπικού χρήστη» ανέφερε χαρακτηριστικά.</p>
      <p>Είναι χαρακτηριστικό πως πολλές φορές η μητέρα και το θύμα ξεσπούσαν σε κλάματα με αποτέλεσμα ο συνήγορος υπεράσπισης του ηθοποιού να διαμαρτυρηθεί έντονα με την πολιτική αγωγή να απαντά «Θα μας απαγορεύσετε να κλαίμε;».</p>
      <p>Συνήγορος Πολιτικής αγωγής: Προσβάλλετε βάναυσα το θύμα.</p>
      <p>Συνήγορος υπεράσπισης: Ποιός είναι το θύμα θα το δούμε…</p>
      <h3>Η κατάθεση του φύλακα και του αστυνομικού</h3>
      <p>Ακόμα δύο μάρτυρες, ο φύλακας του Ιπποκράτειου νοσοκομείου και ο αστυνομικός που βρέθηκε πρώτος στο νοσοκομείο, ανέφεραν πως θύμα και δράστης ήταν υπό την επήρεια ναρκωτικών ουσιών.</p>
      <p>Ο φύλακας κατέθεσε πως ο οδηγός ταξί ήταν εκτός εαυτού και όταν του ζήτησε να απομακρύνει το ταξί από την είσοδο εκείνος τον έβρισε χυδαία και τον χτύπησε. «Ήταν σε υπερένταση. Πιστεύω ότι ήταν υπό την επήρεια ουσιών» είπε συμπληρώνοντας ότι αργότερα όταν ηρέμησε του ζήτησε συγγνώμη. Αναφερόμενος στον κατηγορούμενο περιέγραψε πως ήταν αναίσθητος στο κάθισμα του συνοδηγού. «Όταν ήρθε η αστυνομία με τα χίλια ζόρια κατάφεραν να τον βγάλουν έξω» τόνισε και υποστήριξε πως από την τσέπη του ηθοποιού ένας αστυνομικός αφαίρεσε ένα μπουκαλάκι και το πέταξε .</p>
      <p>Η αναφορά αυτή προκάλεσε έντονη αντιπαράθεση καθώς το συγκεκριμένο μπουκάλι φέρεται να περιείχε διεγερτικό και στάθηκε αφορμή για τις αιτιάσεις των συνηγόρων που καταγγέλλουν πλημμελή προδικασία η οποία ωστόσο, όπως λένε, δεν μπορεί να αποδοθεί στον κατηγορούμενο.</p>
      <p>Ο αστυνομικός που πρώτος είδε στο νοσοκομείο τον ηθοποιό και τον οδηγό ταξί στην κατάθεσή του περιέγραψε: «Κανένας από τους δυο δεν ήταν καλά και οι δυο είχαν πάρει ναρκωτικά».</p>
      <p>Η δίκη θα συνεχιστεί στις 10 Δεκεμβρίου 2019.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">Facebook 0</a>
        </li>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">Twitter</a>
        </li>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">LinkedIn</a>
        </li>
        <li>
          <a href="https://www.eleftherostypos.gr/ellada/492356-eimai-straight-katharo-arseniko-xamos-sti-diki-tou-ithopoiou-gia-to-biasmo-odigou-taxi/#">Περισσότερα</a>
        </li>
      </ul>
    </article>
  </body>
</html>