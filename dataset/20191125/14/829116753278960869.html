<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191124-a-microsoft-mar-kereskedhet-a-huaweijel.html"/>
    <meta property="og:site_name" content="Origo"/>
    <meta property="article:published_time" content="2019-11-25T14:35:00+00:00"/>
    <meta property="og:title" content="Még sok a kérdőjel a Huawei körül"/>
    <meta property="og:description" content="Az Egyesült Államok elkezdte kiadni a kereskedelmi licenceket, a Microsoft már kapott is. A Google-ről nincs hír."/>
  </head>
  <body>
    <article>
      <h1>Még sok a kérdőjel a Huawei körül</h1>
      <address><time datetime="2019-11-25T14:35:00+00:00">25 Nov 2019, 14:35</time> by <a rel="author">Vaffler Dániel</a></address>
      <p>
        <b>A kereskedelmi embargó többszöri elhalasztása utána az Egyesült Államok kereskedelmi minisztériuma most elkezdte kiadni az ideiglenes kereskedelmi licenceket, ami azt jelenti, hogy a pozitív elbírálásban részesülő vállalatok már kereskedhetnek majd a Huawei-jel. Több mint 300 cég adott be kérvényt, eddig a felét bírálták el, és jelenleg csak a biztos, hogy a Microsoft számára már szabad a pálya.</b>
      </p>
      <p>Az Egyesült Államok kereskedelmi minisztériuma elnöki rendelet alapján májusban döntött úgy, hogy a kínai Huawei rákerül az úgynevetett "entity list" nevű listára, ami a gyakorlatban azt jelentette, hogy a vállalat nemzetbiztonsági kockázatot jelent, így az amerikai cégek nem kereskedhetnek vele. </p>
      <figure>
        <img src="https://cdn.nwmgroups.hu/s/img/i/1902/2019022720.jpg?w=644&amp;h=483"/>
        <figcaption>
          <cite>Forrás: Nikkei</cite>
        </figcaption>
      </figure>
      <p>Felmerült a kérdés, hogy a Huawei ezzel a döntéssel hogyan használhat Androidot az okostelefonjain a továbbiakban, melyek az utóbbi években már nem csak Ázsiában, de Európában is rendkívül népszerűvé váltak. Hamar tisztázódott, hogy mivel az Android nyílt forráskódú szoftver, azt kereskedelmi licenc nélkül lehet használni,</p>
      <p>
        <mark>azonban a Google saját alkalmazásaihoz szükséges Google Mobile Services (GSM) már fizetős szolgáltatás, így tehát a kereskedelmi embargó hatálya alá esik. Enélkül pedig nem lehet a telefonon sem Google Play Áruház, sem pedig olyan alkalmazások, mint a YouTube vagy a Gmail.</mark>
      </p>
      <p>Végül az embargót kétszer 90 nappal meghosszabbította az Egyesült Államok, a hivatalos indoklás szerint pontosan azért, hogy lehetőséget adjon az amerikai vállalatoknak a felkészülésre. Ennek ellenére a Huawei legújabb csúcstelefonjai,</p>
      <aside>a Mate 30-család már a Google szolgáltatásai nélkül jelentek meg, és ez ugyan Kínában nem gond (ott eddig is így volt), Európa számára viszont hatalmas érvágás.</aside>
      <h3>Jönnek az ideiglenes licencek</h3>
      <p>A jelen állás szerint az Egyesült Államok láthatóan nem tervezi teljesen elzárni az amerikai cégeket a Huawei-től, így lehetőséget adott arra, hogy a vállalatok ideiglenes kereskedelmi licencért forduljanak a kereskedelmi minisztériumhoz.</p>
      <p>Elyeőre több, mint 300 kérelem érkezett be a minisztériumhoz, melynek eddig körülbelül a felét vizsgálták meg a szakértők, és nagyjából minden második esetben döntöttek úgy, hogy megadják a kereskedelmi licencet. Fontos hangsúlyozni, hogy<br/><mark>ideiglenes licencekről van szó,<br/></mark>melyeket időről-időre meg kell majd újítani.</p>
      <figure>
        <img src="https://cdn.nwmgroups.hu/s/img/i/1904/20190421huawei-matebook-13-teszt.jpg?w=644&amp;h=347"/>
        <figcaption>A Huawei MateBook laptopjain úgy látszik, hogy maradhat a Windows.<cite>Forrás: Origo</cite></figcaption>
      </figure>
      <p>Arról egyelőre szinte semmit nem tudni, hogy pontosan milyen vállalatok fordultak a minisztériumhoz licencért, és milyen elbírálásban részesültek, egyedül a Microsoft erősítette meg hivatalosan a Reuters számára, hogy ők a minap megkapták az engedélyt arra, hogy "széles piaci elérhetőségű" szoftvereket értékesítsenek a Huawei számára.</p>
      <aside>Habár konkrétan nem nevezték meg a szoftvereket, minden bizonnyal a Windows és az Office is köztük van,</aside>
      <p>ami azt jelenti, hogy a laptopok esetében már nem kell alternatív rendszert keresnie a Huawei-nek.  A Google-ről viszont nincs hír egyelőre,</p>
      <h3>A kényszerpályán lévő Huawei alternatívával próbálkozik</h3>
      <p>Eközben a Huawei - nyilván kényszerűségből - úgy döntött, hogy egy teljesen saját mobilszolgáltatási-rendszert fejleszt Huawei Mobile Services (HMS) néven, ami a saját eszközein biztosítaná a teljeskörű ökoszisztémát az alkalmazások számára. A pénzt nem sajnálják rá, több mint 100 millió dollárt terveznek elkölteni arra, hogy meggyőzzék a fejlesztőket, igenis érdemes a Huawei szolgáltatási rendszerébe is áthozni alkalmazásaikat. Már több mint 1 millió fejlesztő regisztrált a HMS rendszerébe, és több mint 45 ezer alkalmazás vált elérhetővé a Huawei saját alkalmazásboltjában.</p>
      <figure>
        <img src="https://cdn.nwmgroups.hu/s/img/i/1911/20191124.jpeg?w=644&amp;h=416"/>
        <figcaption>Saját mobilos ökoszisztéma a Google helyett. Vajon jó ötlet?<cite>Forrás: Origo</cite></figcaption>
      </figure>
      <p>Mindez jól hangzik, de eszünkbe juthat róla egy másik történet, ami elég gyászosan végződött: <br/><mark>a Windows Phone.<br/></mark>A Microsoft hiába szórta két marokkal a pénzt annak érdekében, hogy meggyőzze az alkalmazásfejlesztőket, egész egyszerűen nem értékesítettek elég telefont, így nem volt felhasználói bázis, így pedig a fejlesztőknek nem érte meg foglalkozni a platformmal (és mivel nem voltak elérhetők alapvető alkalmazások, a vásárlók inkább nem is vették a Windows Phone-os telefonokat, szóval ez egy ördögi kör).</p>
      <p>A helyzet itt annyiban más, hogy a Huawei telefonjai eddig rendkívül népszerűek voltak, a felhasználói bázissal tehát látszólag nincs gond, a kérdés már csak annyi, hogy az eddigi vásárlók ragaszkodnak-e a Huawei márkához, és így hajlandóak lesznek lemondani a Google szolgáltatásairól a jövőben, és átnyergelni egy teljesen új ökoszisztémára, vagy ragaszkodnak az Android-Google kombinációhoz, és inkább más márka készülékeit választják majd?</p>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>