<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/saban-vatan-muge-anliyla-konusmasini-aktardi-atvnin-en-ustunden-telefon-geldi-257874h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T14:49:00+00:00"/>
    <meta property="og:title" content="Şaban Vatan, Müge Anlı'yla konuşmasını aktardı: ATV'nin en üstünden telefon geldi"/>
    <meta property="og:description" content="Şüpheli biçimde hayatını kaybeden Rabia Naz Vatan’ın babası Şaban Vatan, Müge Anlı ve ekibinin olayı çözdüklerini söylediklerini, daha sonra kendisini arayan Anlı’nın baskıya maruz kaldıklarını söylediğini belirtti."/>
  </head>
  <body>
    <article>
      <h1>Şaban Vatan, Müge Anlı'yla konuşmasını aktardı: ATV'nin en üstünden telefon geldi</h1>
      <address><time datetime="2019-11-25T14:49:00+00:00">25 Nov 2019, 14:49</time> by <a rel="author">Yeni Çağ Gazetesi</a></address>
      <p>
        <b>Şüpheli biçimde hayatını kaybeden Rabia Naz Vatan’ın babası Şaban Vatan, Müge Anlı ve ekibinin olayı çözdüklerini söylediklerini, daha sonra kendisini arayan Anlı’nın baskıya maruz kaldıklarını söylediğini belirtti.</b>
      </p>
      <p>Rabia Naz Vatan, 13 Nisan 2018’de, Gümüşhane’nin Eynesil ilçesine bağlı Gümüşçay Mahallesi’ndeki evlerinin önünde yaralı bulunmuş, olay yerine gelen sağlık ekibince hastaneye kaldırılan Rabia, tüm müdahalelere rağmen kurtarılamamıştı.</p>
      <p>Yurt gazetesinden Muzaffer Susamış’a konuşan baba Vatan, “Şaban abi biz bu olayı çözdük dediler. Sonra bir telefon geldi. Görüştüğüm kişinin yüzü asıktı, ne olduysa apar topar geri döndüler. Müge Anlı bana, biz baskıya maruz kaldık. ATV’nin en üstünden telefon geldi, binlerce kişinin tepkisi olduğu halde bir şey yapamıyoruz açıklaması yaptı” ifadelerini kullandı.</p>
      <p>
        <b>“ATV’NİN EN ÜSTÜNDEN TELEFON GELDİ”</b>
      </p>
      <p>Cumhurbaşkanı Recep Tayyip Erdoğan’ın damadı, Hazine ve Maliye Bakanı Berat Albayrak’ın ağabeyi Serhat Albayrak’ın yönettiği ATV’yi hedef alan Vatan, ATV ekibinin savcılıkla iletişime geçtiği yönünde yalan söylediğini iddia etti. Vatan, "Savcı bana ‘Müge Anlı'yla falan hiçbir şekilde bağlantı kurmadık, zaten dosya şüpheli ölüm’ dedi. Neden yalan konuştunuz? Ben daha sonra Müge Anlı hanımla irtibata geçtim. İtiraf etti. ‘Biz bir baskıya maruz kaldık, ATV'nin en üstünden telefon geldi. Binlerce kişinin tepkisi olduğu halde bir şey yapamıyoruz’ dedi" diye konuştu.</p>
      <related>
        <a href="https://www.yenicaggazetesi.com.tr/saban-vatan-hakkinda-tehditten-sorusturma-baslatildi-257297h.htm"/>
        <a href="https://www.yenicaggazetesi.com.tr/soyludan-rabia-nazin-babasi-saban-vatana-tepki-257262h.htm"/>
        <a href="https://www.yenicaggazetesi.com.tr/saban-vatan-hakkinda-yeni-gelisme-257256h.htm"/>
        <a href="https://www.yenicaggazetesi.com.tr/rabia-naz-dosyasinda-gorevli-polisten-aciklama-256998h.htm"/>
      </related>
    </article>
  </body>
</html>