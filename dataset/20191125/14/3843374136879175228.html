<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/futbols/virsliga/25112019-slavisas_jautajums_vel_netiek_cilats_tiks"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="Morozs pozitīvi novērtē sezonu, taču pieņem lēmumu pamest &quot;Daugavpili&quot;(5)"/>
    <meta property="og:description" content="Lai pieteiktu maksimālo leģionāru skaitu, Virslīgas komandām būs jāmaksā 32 tūkstoši eiro"/>
  </head>
  <body>
    <article>
      <h1>Morozs pozitīvi novērtē sezonu, taču pieņem lēmumu pamest "Daugavpili"(5)</h1>
      <address>
        <time datetime="2019-11-25T14:05:00+00:00">25 Nov 2019, 14:05</time>
      </address>
      <p>Latvijas Futbola federācijā (LFF) aizvadīta valdes sēde, kurā ieviesta lielāka skaidrība par nākamās futbola sezonas vietējo turnīru izspēles kārtību un ieskicēts daudz apspriestais leģionāru jautājums, lemjot par maksas piemērošanu leģionāru pieteikšanai.</p>
      <p>Valdes sēde sākās ar Latvijas futbola valstsvienības galvenā trenera Slavišas Stojanoviča prezentāciju par pēdējām aizvadītajām spēlēm un atskaites sniegšanu par kopumā aizvadīto ciklu. Lai gan pirms sēdes varēja domāt, ka valde varētu veikt kādus lēmumus attiecībā uz Stojanoviča darba saistībām ar Latvijas valstsvienību, taču tas šodien nenotika un mājieni par potenciālu neuzticības izteikšanu izlases galvenajam trenerim netika veikti. Valstsvienības vadītājs šobrīd devies atpakaļ uz mājām Slovēnijā.</p>
      <p>Valdē tika nolemts izstādāt visu Latvijas izlašu četrgades plānu, kas jānodod apspriešanā nākamajā sēdē, kura norisināsies 9. decembrī. Plānā jāietver ne tikai pieaugušo izlases attīstības scenāriji, bet arī jaunatnes futbola izlašu nākotnes vīzija tuvākajai četrgadei.</p>
      <p>Lielāka konkrētība ieviesta nākamās sezonas klubu turnīru izspēles kārtībā, valdei pilnībā apstiprinot sacensību komitejas piedāvāto paketi un savas izmaiņas tajā neveicot. <b>1. līgas komandas uzvarējušas cīņā pret dublieru iekļaušanos čempionāta sistēmā.</b> Līdz ar to pēc vienas 1. līgas B sezonas aizvadīšanas dublieru komandas atgriezīsies atpakaļ savā čempionātā, kur tās turpinās spēlēt savā starpā kā līdz šim. Virslīgas turnīrā piedalīsies desmit komandas no kurām pēdējās vietas ieguvēja izkritīs uz 1. līgu, savukārt devītās vietas īpašniece spēlēs ar 1. līgas vicečempioni pārspēlēs.</p>
      <p>1. līgas čempionātā paredzēta desmit komandu dalība, bet komandu rotācija paredzēta pēc Virslīgas principa. Vājākā automātiski izkritīs uz zemāku līgu, tās vietā stājoties sekojošās līgas labākajai vienībai, bet 1. līgas devītās vietas īpašniece piedalīsies pārspēlēs. Provizoriski nākamās sezonas 1. līgā tiesības spēlēt būs visām šīs sezonas dalībniecēm, izņemot čempionu "Tukumu 2000", kas dosies uz Virslīgu, un izslēgto "New Project", kā arī abām 2. līgas finālistēm - "LDz Cargo"/DFA un "Ghetto". Paredzēts, ka 2. līgā spēlēs 10-12 komandas. Pagaidām komandu sastāvs netiek konkretizēts, bet izkrišanas zonā būs viena līdz divas vietas attiecīgi no komandu skaita un tikpat komandu aizvadīs pārspēles. Čempionāta sistēmas ceturtajā pakāpienā komandas dalīsies pēc reģionālā principa, katrā reģionālajā grupā spēlējot vismaz sešām komandām</p>
      <p>Iespējams, paši interesantākie jaunumi ir par leģionāru limita izmaiņām. Iepriekšējā LFF ārkārtas kongresā tika balsots par leģionāru palielināšanu līdz astoņu ārzemju futbolistu vienlaicīgu atrašanos laukumā, bet šodien tika precizēti ar to saistītie jautājumi. Nākamsezon vienlaicīgi komandas pieteikumā drīkstēs atrasties ne vairāk kā 30 futbolisti, no kuriem 15 drīkstēs būt ne asociācijā izaudzinātie spēlētāji. Pieņemts, ka par leģionāru pieteikšanu klubiem būs jāveic maksājums. <b>Par pirmajiem astoņiem ārpus asociācijas izaudzinātajiem spēlētājiem klubiem būs jāmaksā 1000 eiro par katru futbolistu. Sekojošie devītais, desmitais un 11. leģionārs liks klubiem šķirties no 3000 eiro par katru. Savukārt 12. līdz 15. leģionārs izmaksās klubiem 5000 eiro.</b></p>
      <p>Tāpat klubiem būs jādomā par vietējo jauno spēlētāju piesaisti, jo nolikums paredzēs, ka <b>katrā spēles pieteikumā būs jāatvēl vismaz viena vieta vietējā asociācijā sagatavotam U21 vecuma futbolistam</b>. Tas gan neparedz spēlētāja došanos laukumā, taču 18 spēlētāju pieteikumā uz katru maču šāda vieta vismaz rezervē būs jāatrod.</p>
      <p>Kā zināms, Virslīgas klubu rindas jaunajā sezonā tiks noapaļotas līdz desmit, valsts spēcīgākajam turnīram pievienojoties aizvadītās sezonas 1. līgas čempionvienībai "Tukums-2000".</p>
      <p>LFF kongresu par statūtu izmaiņām nolemts noturēt decembra otrajā pusē. Medijus par apspriestajiem jautājumiem informēja Edgars Pukinskis, kurš atgriezies darbā federācijā pēc Kaspara Gorkša atbrīvošanas no prezidenta amata iepriekšējā ārkārtas kongresā.</p>
      <figure>
        <iframe data-src="https://twitter.com/AgrisSuveizda/status/1198956479010803712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>