<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/web/gmail-arrivano-le-email-dinamiche-ecco-cosa-sono-e-come-funzionano_85698.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T14:21:01+00:00"/>
    <meta property="og:title" content="Gmail, arrivano le email dinamiche: ecco cosa sono e come funzionano"/>
    <meta property="og:description" content="Le e-mail dinamiche via AMP arrivano anche su Gmail in versione mobile, sia su iOS che su Android. Ecco cosa sono, e come funzionano"/>
  </head>
  <body>
    <article>
      <h1>Gmail, arrivano le email dinamiche: ecco cosa sono e come funzionano</h1>
      <h2>Le e-mail dinamiche via AMP arrivano anche su Gmail in versione mobile, sia su iOS che su Android. Ecco cosa sono, e come funzionano</h2>
      <address><time datetime="2019-11-25T14:21:01+00:00">25 Nov 2019, 14:21</time> by <a rel="author">Nino Grasso</a></address>
      <p><b>Google</b> ha appena aggiornato le app <b>Gmail</b> sulle principali piattaforme mobile, <b>iOS e Android</b>, implementando il<b> supporto ai contenuti dinamici</b> via <b>AMP</b>. La tecnologia consente agli utenti di ottenere una modalità di interazione più articolata con le e-mail compatibili, accedendo alle pagine web dinamiche senza usare il browser. Il roll-out è cominciato nel fine settimana, ma la novità era stata <a href="https://www.hwupgrade.it/news/web/gmail-le-mail-dinamiche-arriveranno-il-2-luglio-cosa-sono-e-come-funzioneranno_82825.html">annunciata a luglio</a> insieme al rilascio su desktop.</p>
      <figure>
        <video src="https://1.bp.blogspot.com/-lDAO2I8jwxk/XdapwJ8Z7LI/AAAAAAAAIfY/0SJg4vNiiQstJb3mAtHl28y1UoEH05kmgCLcBGAsYHQ/s400/GIF_2019-11-20-16-25-37.gif" autoplay="" loop=""/>
      </figure>
      <p>L'arrivo di <b>AMP su Gmail per mobile</b> offre diversi vantaggi, e Google - in occasione dell'annuncio ufficiale avvenuto tramite <a href="https://gsuiteupdates.googleblog.com/2019/11/dynamic-mail-android-ios.html">post</a> sul blog - dà alcuni esempi: grazie ad AMP su Gmail è possibile ad esempio iscriversi ad eventi, gestire le impostazioni sugli abbonamenti, e anche rispondere a commenti su un documento Google Docs, <b>il tutto direttamente da Gmail</b>, quindi senza dover lasciare l'app e inframezzare l'interazione con la stessa.</p>
      <h3>Le e-mail dinamiche via AMP arrivano su Gmail: cosa sono</h3>
      <p>Uno dei vantaggi principali del <b>supporto ad AMP su Gmail</b> è che il contenuto delle e-mail può essere aggiornato dinamicamente. Questo consente ad esempio di rendere sempre valida un'e-mail sul piano delle informazioni presenti, senza dover costringere il mittente a mandarne di nuove per ogni eventuale modifica necessaria. La parte più interessante è che non è solo Google a spingere sull'adozione della piattaforma AMP sulle e-mail.</p>
      <p>Di recente Micrsooft ha rilasciato il supporto alla tecnologia su Outlook.com, anche se solo in developer preview e disattivo di default. Di contro, una volta concluso il roll-out su mobile Gmail <b>attiverà le e-mail dinamiche su tutti i client</b>, sia desktop (dove è già disponibile da qualche mese) sia mobile. Gli utenti possono ricevere e-mail dinamiche da una serie di organizzazioni di categoria diverse, a patto che queste supportino la tecnologia.</p>
      <p>A marzo Google aveva dichiarato che stava collaborando con diversi partner perché offrissero il supporto ad AMP sulle e-mail, e fra i nomi erano stati citati: Booking.com, Despegar, Doodle, Ecwid, Freshworks, Nexxt, OYO Rooms, Pinterest e redBus. Fra i servizi e-mail di terze parti mostratisi interessati alla tecnologia abbiamo invece SparkPost, Litmus, Twilio Sendgrid, Amazon SES e Pinpoint.</p>
    </article>
  </body>
</html>