<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/sport/article/7907741"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T14:59:00+00:00"/>
    <meta property="og:title" content="Джошуа: Искам всички да ми се поклонят, когато победя Анди Руис"/>
    <meta property="og:description" content="Бившият световен шампион по бокс в тежка категория Антъни Джошуа даде ексклузивно интервю за &quot;Скай спортс&quot;, в което се закле, че че ще покаже всъщност колко велик боксьор е,"/>
  </head>
  <body>
    <article>
      <h1>Джошуа: Искам всички да ми се поклонят, когато победя Анди Руис</h1>
      <address><time datetime="2019-11-25T14:59:00+00:00">25 Nov 2019, 14:59</time> by <a rel="author" href="https://www.24chasa.bg/authors/6126606" target="_blank">Искра Иванова</a></address>
      <p>Бившият световен шампион по бокс в тежка категория Антъни Джошуа даде ексклузивно интервю за "Скай спортс", в което се закле, че ще покаже всъщност колко велик боксьор е, като победи Анди Руис-младши в предстоящия реванш. Двубоят ще се състои на 7 декември в Саудитска Арабия.</p>
      <p>Британецът иска да отмъсти <b><a href="https://www.24chasa.bg/sport/article/7484380">за поражението, което му беше нанесено от Руис по-рано тази година, както и да върне световните си титли в тежка категория - WBA (Световната боксова асоциация), WBO (Световната боксова организация), IBF (Международната боксова федерация) и IBO (Международната боксова организация).</a></b></p>
      <p>"Ще се боря с най-добрия в света, ще го бия и ще покажа колко съм добър", категоричен е Джошуа.</p>
      <p>"Хората смятат, че той е страхотен, затова, когато го победя, искам всички да ми се поклонят и да ми кажат колко съм велик", допълни той.</p>
      <p>"Видяхте ме на ринга преди двубоя, не се бих с Кинг Конг, нали? Очевидно имах мач с най-бързите ръце и най-добрия боксьор в тази категория", добавя още Джошуа.</p>
      <p>Отговорът му идва дни, след като Анди Руис-младши също даде интервю за "Скай спортс", в което заяви: "На ринга не бях смутен от неговите удари. В третия рунд, когато ми нанесе удар в окото, беше и късмет от негова страна. Не бях толкова наранен. Все още имах волята и огъня в себе си."</p>
      <p>Джошуа добави нови треньори към щаба си, както и нови спаринг партньори към тренировките си.</p>
      <p>"Тялото ми изпитва болка, но знам как да се бия. Знам как да се боксирам. Отиваш на ринга, без да задаваш въпроси на себе си. Чувствам, че съм се научил как да се контролирам. Уверен съм, че знам какво трябва да направя и се подготвих по най-добрия начин. Когато работиш много - това води до победа."</p>
      <p>"В първия мач, когато го свалих, тогава трябваше да се контролирам повече. Но това е благословия - от такава загуба дойде страхотната възможност да поправя грешката си и да стана за втори път световен шампион в тежка категория. Да докажа на света, не, не на света, да докажа на себе си, че промените, които направих - ще се отплатят", завърши Джошуа.</p>
    </article>
  </body>
</html>