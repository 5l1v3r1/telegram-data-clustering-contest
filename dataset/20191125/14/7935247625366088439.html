<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kalesinde-devlesiyor-takima-hayat-veriyor-216200h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T14:44:05+00:00"/>
    <meta property="og:title" content="Kalesinde devleşiyor takıma hayat veriyor"/>
    <meta property="og:description" content="İstanbulspor maçında da penaltı kurtaran 24 yaşındaki file bekçisi Keçiörengücü maçında da 3 puanın mimarlarındandı"/>
  </head>
  <body>
    <article>
      <h1>Kalesinde devleşiyor takıma hayat veriyor</h1>
      <h2>İstanbulspor maçında da penaltı kurtaran 24 yaşındaki file bekçisi Keçiörengücü maçında da 3 puanın mimarlarındandı</h2>
      <address>
        <time datetime="2019-11-25T14:44:05+00:00">25 Nov 2019, 14:44</time>
      </address>
      <p>Transfer tahtasının açılmasının ardından kadroya dahil olan Çağlar Şahin Akbaba, birçok maçta yaptığı kritik kurtarışlarla alınan sonuçlarda pay sahibi oluyor.</p>
      <p>Son yıllarda kalecilerden yüzü gülen Bursaspor'un şansı bu sezon da devam ediyor. Harun Tekin'le başlayan, ardından Muhammed Şengezer ve Okan Kocuk'la devam eden kalecilerin başarılı istatistiği bu sezon da Çağlar Şahin Akbaba sürdürüyor. Ardında Onurcan Piri ve altyapıdan yetişen Ataberk Dadakdeniz'le birlikte bu sezon kaleyi devralan 24 yaşındaki file bekçisi başarılı bir performans sergilerken, yeşil beyazlı ekibin aldığı başarılı sonuçlarda pay sahibi oluyor.</p>
      <p>
        <b>2022'YE KADAR İMZALADI</b>
      </p>
      <p>Bursaspor'un transfer tahtasını açmasının ardından kadroya kattığı kaleci Çağlar Şahin Akbaba, performansıyla ışık saçıyor. Yeşil beyazlılar, Bucaspor altyapısından yetişen ve sırasıyla Elazığspor, Kardemir Karabükspor ve son olarak da Adana Demirspor formaları giyen 1995 doğumlu file bekçisiyle sezon başında 2022 yılına kadar sözleşme imzaladı. Ligin ilk 2 haftasında kalede olmayan ancak, Eskişehirspor maçıyla formayı kapan 24 yaşındaki oyuncu, ligdeki son 10 maçta da kaleyi devraldı.</p>
      <p>
        <b>4 MAÇTA KALEYİ KAPATTI</b>
      </p>
      <p>Performansıyla alkış alan Çağlar Şahin Akbaba, forma giydiği 10 karşılaşmada kalesinde 10 gol görürken, 4 mücadelede ise rakiplerine gol şansı tanımadı. Keçiörengücü maçındaki kritik kurtarışlarıyla da galibiyette pay sahibi olan başarılı eldiven, “Takımına puan kazandıran kaleci iyi kalecidir” sözünü doğrular gibiydi. Başarılı performansını birçok maçta ortaya koyan, hatta bazı maçlarda takımda en fazla topla oynayan futbolcu konumunda kalan 24 yaşındaki kaleci, yaptığı kritik kurtarışlarıyla takıma hayat veriyor.</p>
      <p>
        <b>KRİTİK HAMLELER</b>
      </p>
      <p>Ligde forma giydiği 10 karşılaşmada yeşil beyazlı ekibin elde ettiği galibiyetlerde yaptığı kritik hamlelerle pay sahibi olan başarılı file bekçisi, Keçiörengücü maçında hem ilk dakikalarda hem de son bölümde oldukça önemli kurtarışlara imza attı. 24 yaşındaki kaleci, yaptığı kurtarışlarla Timsah'a 3 puanı kazandıran isimlerin başında yer aldı. Bu sezon İstanbulspor karşılaşmasında kurtardığı penaltıyla da takıma hayat veren galibiyete katkı sağlayan Çağlar Şahin Akbaba, ne kadar doğru bir tercih olduğunu ispatlıyor.</p>
    </article>
  </body>
</html>