<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743556"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T14:17:00+00:00"/>
    <meta property="og:title" content="&quot;ชัยวัฒน์ &quot;ได้เฮศาลยกคำร้อง&quot;ดีเอสไอ&quot;ขอถอนปล่อยตัว"/>
    <meta property="og:description" content="ศาลยกคำร้อง’ดีเอสไอ’ ถอนปล่อยตัวชั่วคราว‘ชัยวัฒน์ ‘กับพวก ชี้พฤติการณ์ตามอ้างยังไม่มีน้ำหนัก เจ้าตัวให้คำมั่นศาลไม่เข้าพื้นที่-งดจ้อสื่อ"/>
  </head>
  <body>
    <article>
      <h1>"ชัยวัฒน์ "ได้เฮศาลยกคำร้อง"ดีเอสไอ"ขอถอนปล่อยตัว</h1>
      <address>
        <time datetime="2019-11-25T14:17:00+00:00">25 Nov 2019, 14:17</time>
      </address>
      <p>
        <b>ศาลยกคำร้อง’ดีเอสไอ’ ถอนปล่อยตัวชั่วคราว‘ชัยวัฒน์ ‘กับพวก ชี้พฤติการณ์ตามอ้างยังไม่มีน้ำหนัก เจ้าตัวให้คำมั่นศาลไม่เข้าพื้นที่-งดจ้อสื่อ</b>
      </p>
      <p>เมื่อวันที่ 25 พ.ย. ที่ศาลอาญาคดีทุจริตและประพฤติมิชอบกลาง ถ.นครไชยศรี นายชัยวัฒน์ ลิ้มลิขิตอักษร อดีตผอ.สำนักบริหารพื้นที่อนุรักษ์ที่ 9 (อุบลราชธานี) ปัจจุบันเป็นผอ.ทสจ. ปัตตานี กับพวกรวม 4 คนผู้ต้องหาคดีร่วมกันฆ่าอำพรางนายบิลลี่-พอละจี รักจงเจริญ เมื่อปี 57 มารายงานตัวครั้งที่1 หลังครบกำหนดฝากขังครั้งแรก 12 วัน ต่อมาเวลา 13.30น. ดีเอสไอและนายชัยวัฒน์ได้เข้าให้ถ้อยคำต่อศาลที่นัดพร้อมสอบถามคู่ความทั้งสองฝ่าย กรณีดีเอสไอยื่นคำร้องขอถอนประกันชั่วคราว โดยเจ้าหน้าที่ดีเอสไอต้องการให้ศาลพิจารณาเพิกถอนการปล่อยตัวชั่วคราวของนายชัยวัฒน์ และเจ้าหน้าที่อุทยานฯรวม4คน โดยให้เหตุผลการให้สัมภาษณ์ต่อสื่อมวลชนของนายชัยวัฒน์ มีการกล่าวอ้างว่า การได้มาซึ่งพยานหลักฐานไม่เป็นความจริงและสร้างพยานหลักฐานเท็จ นอกจากนี้ยังให้สัมภาษณ์ว่าจะไปสาบานตนที่จุดเกิดเหตุ ซึ่งอาจส่งผลให้พยานที่อยู่ในพื้นที่เกิดความสับสน และ อาจทำให้พนักงานสอบสวนไม่ได้รับความร่วมมือกับคนในพื้นที่ ซึ่งถือเป็นการเข้าไปยุ่งเหยิงกับพยานหลักฐาน<br/><br/>ขณะเดียวกันฝ่ายนายชัยวัฒน์และพวกได้ยื่นคัดค้านคำร้องของดีเอสไอ ต่อศาลโดยระบุว่าการให้สัมภาษณ์เป็นเพียงการอธิบาย แสดงความเห็นโดยสุจริต อีกทั้งตั้งแต่ผู้ต้องหาทั้งหมดได้รับการปล่อยตัวชั่วคราวไม่มีใครเข้าไปในพื้นที่ รวมถึง ตำแหน่งหน้าที่ ปัจจุบันของผู้ต้องหาทั้งหมดไม่มีอำนาจในการสั่งการดำเนินการใดๆในพื้นที่เกิดเหตุ พร้อมกันนี้นายชัยวัฒน์ ยังแถลงลักษณะให้คำมั่นกับศาลว่าจะไม่เข้าไปในพื้นที่เกิดเหตุและไม่ให้สัมภาษณ์ต่อสื่อมวลชน</p>
      <figure>
        <img src="https://www.dailynews.co.th/admin/upload/20191125/news_ZpSkYUHSKO202958_533.jpg?v=201911260710?v=3245"/>
      </figure>
      <p>ต่อมา 16.00น. ศาลพิเคราะห์คำร้องพร้อมข้อเท็จจริง แล้วมีความเห็นว่า ยังไม่พบพฤติการณ์ ของนายชัยวัฒน์ ผู้ต้องหาที่ 1จะไปยุ่งเหยิงกับพยานหลักฐาน และชั้นนี้ยังไม่มีเหตุอันสมควรที่จะพิจารณาเพิกถอนประกันหรือการกำหนดเงื่อนไขประกันเพิ่มเติม ศาลจึงให้มีคำสั่งให้ยกคำร้องของดีเอสไอ<br/><br/>ภายหลังศาลยกคำร้องขอเพิกถอนคำร้องปล่อยชั่วคราว นายชัยวัฒน์ ผู้ต้องหาซึ่งมีสีหน้ายิ้มแย้มได้เดินลงมาพบกับสื่อมวลชนที่มารอทำข่าว พร้อมนายพรชัย พฤกษ์พิชัยเลิศ ทนายความ โดยนายพรชัย กล่าวถึงกรณีที่แถลงในศาลว่าจะไม่ให้สัมภาษณ์กับสื่อมวลชนที่กระทบกับรูปคดีและยืนยันว่าจะไม่เข้าไปในพื้นที่อุทยานแห่งชาติแก่งกระจาน พื้นที่เกิดเหตุว่า ตรงนี้เป็นแนวทางของคดีที่ยังอยู่ระหว่างการสอบสวน เราก็เคารพการสอบสวน ซึ่งขั้นตอนของคดีก็ยังมีการยื่นคำร้องฝากขัง หลังสรุปสำนวนคดีก็ต้องรอดูอัยการว่าจะมีความเห็นสั่งคดีอย่างไร ส่วนที่มีการสัมภาษณ์เกี่ยวกับคดีก่อนหน้านี้ก็เป็นใช้สิทธิตามที่ได้แถลงต่อศาลไว้นายชัยวัฒน์ และผู้ต้องหาคนอื่นๆคงจะไม่มีการให้สัมภาษณ์อีกแล้วทั้งนี้ศาลนัดรายงานตัวฝากครั้งอีกครั้งวันที่ 6 ธ.ค.นี้<br/><br/><br/><br/><br/> </p>
    </article>
  </body>
</html>