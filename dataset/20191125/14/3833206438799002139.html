<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/RIOSV-Plovdiv-proveri-firma-za-vnos-na-freon-916594"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T14:28:00+00:00"/>
    <meta property="og:title" content="РИОСВ Пловдив провери фирма за внос на фреон"/>
    <meta property="og:description" content="Съвместен екип от експерти на Регионалната инспекция по околната среда и водите (РИОСВ) - Пловдив и ..."/>
  </head>
  <body>
    <article>
      <h1>РИОСВ Пловдив провери фирма за внос на фреон</h1>
      <address>
        <time datetime="2019-11-25T14:28:00+00:00">25 Nov 2019, 14:28</time>
      </address>
      <p>Съвместен екип от експерти на Регионалната инспекция по околната среда и водите (РИОСВ) - Пловдив и служители на Агенция "Митници“ извърши незабавна проверка на фирма-вносител на хладилни агенти в големи количества. Не бяха открити нарушения.</p>
      <p>Проверката е извършена на основание Инструкция за взаимодействие между Министерство на околната среда и водите и Агенция "Митници“ за повишаване ефективността на контрола, осъществяван по Закона за защита от вредното въздействие на химичните вещества и смеси и Закона за чистотата на атмосферния въздух. Тя е предприета незабавно след изпратени уведомления от стана на митницата, свързани с внос на фреон в самостоятелен вид и в смеси от Китай.</p>
      <p>На място са инспектирани контейнерите, с които се транспортират цистерните. За да се установи дали видът на хладилните агенти отговаря на описанието в митническите документи, са взети проби по партиди, които са анализирани на място. Използвана е специализирана апаратура - недисперсионен инфрачервен анализатор NEUTRONICS Ultima ID Pro TM. Техниката е предоставена на РИОСВ - Пловдив от Министерството на околната среда и водите, а с нея разполагат само още 3 екоинспекции в страната. Тя предоставя възможност за идентифициране на най-разпространените на пазара хладилни агенти.</p>
      <p>Успоредно с предприетите действия на място екоекспертите са извършили и документална проверка. При нея не е установено несъответствие с представената информация за внесените количества.</p>
    </article>
  </body>
</html>