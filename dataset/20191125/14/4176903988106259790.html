<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/haos-u-italiji-francuskoj-i-grckoj-ima-mrtvih-putevi-odneseni-video/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:10:11+00:00"/>
    <meta property="og:title" content="Haos u Italiji, Francuskoj i Grčkoj: Ima mrtvih, putevi odneseni (video)"/>
    <meta property="og:description" content="Katastrofalne poplave... (video)"/>
  </head>
  <body>
    <article>
      <h1>Haos u Italiji, Francuskoj i Grčkoj: Ima mrtvih, putevi odneseni (video)</h1>
      <address><time datetime="2019-11-25T14:10:11+00:00">25 Nov 2019, 14:10</time> by <a rel="author" href="https://www.krstarica.com/author/marina/" target="_blank">M. P.</a></address>
      <p>Najmanje pet osoba je nastradalo u obilnim kišma koje su pogodile francusku i italijansku rivijeru, saopštili su zvaničnici.</p>
      <p>Na francuskoj rivijeri pojedini putevi su zatvoreni, a u Italiji nivo reka još je u porastu, preneo je AP.</p>
      <p>Administracija francuskog regiona Var saopštila je da su četiri osobe nastradale, uključujući bračni par u sedamdesetim godinama iz prestonice parfema Grasa, čiji je automobil bio potopljen.</p>
      <figure>
        <iframe data-src="https://twitter.com/BBCWorld/status/1198908926818967552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Slični tekstovi</h4>
        <a href="https://www.krstarica.com/vesti/svet/stravicne-poplave-u-monsunskim-kisama-u-indiji-12-poginulih-hiljde-raseljenih/"/>
      </related>
      <p>Jedna osoba je nastradala nakon što je francuski brod za spasavanje potonuo na Mediteranu, a četvrta osoba je pronađena mrtva u automobilu.</p>
      <p>Na severu Italije pronađena je mrtva žena nakon što je reka Bomida odnela njen automobil.</p>
      <p>Spasioci, takođe, pretražuju da li ima eventualnih žrtava nakon urušavanja dela auto-puta prouzrokovanog klizištem u blizini poplavljenog grada Savone.</p>
      <figure>
        <iframe data-src="https://twitter.com/severeweatherEU/status/1198617348455981056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Ima stradalih i u Grčkoj</b>
      </p>
      <p>Veoma jako olujno nevreme s obilnom kišom i vetrom snage osam Bofora (veće od 70 kilometara na sat) izazvalo je poplave i odrone u Grčkoj.</p>
      <p>Dvojica turista su se udavila kada se usidrena jedrilica u kojoj su noćili, prevrnula i potonula u jednoj luci kod Patre, na zapadu.</p>
      <p>Oluja je u kopnenom delu središnje Grčke – od grada Katerinija, do Peloponeza, pokrenula klizišta i izazvala poplave, posebno u Kineti, primorskom letovalištu kod Atine, gde se odronilo čitavo brdo koje je ogolelo 2018. godine od šumskog požara.</p>
      <p>Auto-put koji povezuje Atinu s poluostrvom Peloponez, lokalni prigradski putevi i neke atinske ulice pretvorili su se u blatnjave reke, kao i putevi na Peloponezu, te su mnogi danas zatvoreni radi uklanjanja sloja blata, nagomilanog kamenja i drveća koje je oborila oluja, javljaju grčki mediji.</p>
      <p>Na jednom mestu auto-put je jutros sasvim poplavilo more čiji je nivo porastao zbog oluje.</p>
      <p>U Atini i okolini jutros nisu radile osnovne i srednje škole da djaci ne bi dolazili po nevremenu. Neke brodske linije do ostrva Kiklada iz atinskih luka Rafina i Lavrion su otkazane zbog prejakog vetra, a zbog nevremena su zatvorene i luke na severoistoku Grčke.</p>
      <p>Na više mesta vatrogasci evakuišu stanovnike iz poplavljenih prizemnih kuća i ispumpavaju vodu. Poplave na poluostrvu Atiki, gde je petomilionska Atina, poslednjih godina su češće i jače, uglavnom jer je zbog letnjih požara i haotičnog širenja grada sve manje šuma.</p>
      <figure>
        <iframe data-src="https://twitter.com/stelios_ouzas/status/1198933783606710272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>(Beta, Tanjug)</p>
    </article>
  </body>
</html>