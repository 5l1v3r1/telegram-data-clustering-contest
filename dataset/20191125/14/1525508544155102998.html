<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780607/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D9%85%D8%B3%DB%8C%D8%B1-%DB%B4%DB%B0-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DA%A9%D8%B4%D9%88%D8%B1-%D8%B1%D8%A7-%D8%B1%D9%88%D8%B4%D9%86-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:15:32+00:00"/>
    <meta property="og:title" content="دبیر ستاد امر به معروف و نهی از منکر کردستان: بیانیه گام دوم انقلاب مسیر ۴۰ سال آینده کشور را روشن کرد"/>
    <meta property="og:description" content="سنندج - دبیر ستاد امر به معروف و نهی از منکر کردستان گفت: رهبر معظم انقلاب بیانیه گام دوم را در راستای برنامه ۴۰ سال آینده کشور تدوین کردند که این بهترین هدیه به ملت و نظام اسلامی ایران است."/>
  </head>
  <body>
    <article>
      <h1>دبیر ستاد امر به معروف و نهی از منکر کردستان: بیانیه گام دوم انقلاب مسیر ۴۰ سال آینده کشور را روشن کرد</h1>
      <address>
        <time datetime="2019-11-25T14:15:32+00:00">25 Nov 2019, 14:15</time>
      </address>
      <p>به گزارش <a href="https://www.mehrnews.com/">خبرنگار مهر</a>،  محمود الله مرادی بعد از ظهر دوشنبه در جلسه ستاد امر به معروف و نهی از منکر استان کردستان اظهار داشت: متاسفانه تا امروز در راستای تحقق اهداف بیانیه دوم گام انقلاب کم لطفی بسیاری صورت گرفته و سه شاخصه اصلی این بیانیه که خودسازی،  جامعه سازی و تمدن سازی است، نادیده گرفته شده است.</p>
      <p>وی افزود: مسئولان در تحقق بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> آنگونه که باید عمل نمی کنند و اگر هر مسئولی در هر جای که خدمت می کند وظیفه خود را به درستی انجام دهد،  اهداف بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> محقق می شود.</p>
      <p>دبیر ستاد امر به معروف و نهی از منکر کردستان ادامه داد: متاسفانه بسیاری از مسئولان ما به جای اینکه به وظایف خود عمل کنند در حال اجرای برنامه هایی هستند که تنها وقت کش هستند و این مسئله جای نگرانی دارد.</p>
      <p>الله مرادی در بخش دیگری از سخنان خود به معضلات اجتماعی در این استان اشاره کرد و یادآور شد: نواحی منفصل شهری،  دستفروشی و خوابگاه های دانشجویی به مهمترین چالش و معضل اجتماعی در کردستان تبدیل شده اند.</p>
      <p>وی بیان کرد: متاسفانه در نواحی منفصل شهری بیشترین موارد فساد در زمینه های مختلف مانند مصرف مواد مخدر، خود فروشی و مصرف مشروبات الکلی را شاهد هستیم که نیاز به کنترل و بررسی عوامل به وجود امدن این آسیب ها است.</p>
      <p>دبیر ستاد امر به معروف و نهی از منکر کردستان گفت: در بحث دستفروشان نیز متاسفانه علاوه بر اینکه فضا و منظر شهرهای ما زشت شده اند،  برخی از این افراد به نام دستفروش در حال فروش و عرضه مواد مخدر و مشروبات الکلی هستند.</p>
      <p>الله مرادی اظهار داشت: نظارت و کنترل بر دستفروشان نیز به هیچ عنوان صورت نمی گیرد و کنترل و نظارت ها تنها برای اصناف و بازاریانی است که به صورت قانونی مشغول به فعالیت هستند.</p>
      <p>وی در بخش دیگری از سخنان خود از عملکرد برخی از مدیران فرهنگی استان انتقاد کرد و افزود: برنامه های فرهنگی بسیاری در استان برگزار می شود اما متاسفانه بخشی از آنها خارج از چارچوب های نظام اسلامی هستند.</p>
      <p>دبیر ستاد امر به معروف و نهی از منکر کردستان ادامه داد: ما با شادی و نشاط مردم هیچ مشکلی نداریم اما باید این برنامه ها در یک چارچوب خاص اجرا شود.</p>
    </article>
  </body>
</html>