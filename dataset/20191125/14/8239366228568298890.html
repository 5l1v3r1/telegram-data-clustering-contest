<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/lvivshchyna_doluchaietsya_do_shchorichnoi_aktsii_16_dniv_proty_nasylstva_331604.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T14:08:00+00:00"/>
    <meta property="og:title" content="Львівщина долучається до щорічної акції &quot;16 днів проти насильства&quot;"/>
    <meta property="og:description" content="У період з 25 листопада до 10 грудня триває щорічна Всеукраїнська акція „16 днів проти насильства”. Про це Гал-інфо повідомили у прес-службі ЛОДА."/>
  </head>
  <body>
    <article>
      <h1>Львівщина долучається до щорічної акції "16 днів проти насильства"</h1>
      <h2>У період з 25 листопада до 10 грудня триває щорічна Всеукраїнська акція „16 днів проти насильства”. Про це Гал-інфо повідомили у прес-службі ЛОДА.</h2>
      <address>
        <time datetime="2019-11-25T14:08:00+00:00">25 Nov 2019, 14:08</time>
      </address>
      <figure>
        <img src="https://galinfo.com.ua/media/gallery/intxt/n/a/nasylstvoaktsia.jpeg"/>
        <figcaption>Львівщина долучається до щорічної акції "16 днів проти насильства"</figcaption>
      </figure>
      <p>Міжнародна спільнота щорічно підтримує акцію „16 днів проти насильства”. Тисячі громадян та сотні державних і громадських організацій з більш ніж 100 країн світу активізують з 25 листопада по 10 грудня свої зусилля заради об’єднуючої мети: збільшити розуміння та обізнаність про всі форми насильства у співвітчизників, створити в конкретному регіоні соціальний простір, вільний від насильства.</p>
      <p>В рамках акції департамент соціального захисту населення проводить конкурс малюнків серед школярів області на тему «Світ без насильства».<br/>Учасники конкурсу можуть надсилати тематичні малюнки до департаменту соціального захисту населення на адресу: 79016, м. Львів вул. Митрополита Андрея, 10 (к.112) до 10.12.2019.</p>
      <p>Просимо щоб малюнки обов’язково містили інформацію про авторів: П.І.Б., вік дитини, район/місто та телефони уповноважених дорослих представників.<br/>В свою чергу департамент соціального захисту населення спільно з громадськими організаціями працюватиме над організацією оцінювання робіт та забезпеченням подарунками переможців.</p>
      <p>ДОВІДКОВО:</p>
      <p>Щорічна акція „16 днів проти насильства” ініційована Першим всесвітнім інститутом жіночого лідерства 1991 року. Власне тоді визначився зв’язок між насильством стосовно жінок та правами людей. Дати акції символічно наголошують на цьому зв’язку: 25 листопада – Міжнародний день проти насильства щодо жінок, 10 грудня – Міжнародний день прав людини.</p>
      <p>У цей шістнадцятиденний період входять й інші важливі для демократичної спільноти дати: 1 грудня – Міжнародний день боротьби зі СНІДом, 2 грудня – Міжнародний день боротьби з рабством, 3 грудня – Міжнародний день інвалідів, 5 грудня – Міжнародний день волонтера, 6 грудня – річниця інциденту в Монреалі.</p>
      <p>Таким чином, майже кожний день від 25 листопада до 10 грудня означений фактами та аргументами стосовно того, що будь-які форми насильства (у громадській чи приватній сферах) є порушенням прав людини.</p>
    </article>
  </body>
</html>