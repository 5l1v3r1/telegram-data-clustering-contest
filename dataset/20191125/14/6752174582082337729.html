<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-del-budai-szuperkorhaz-az-agglomeracioban-eloket-is-szolgalna/"/>
    <meta property="og:site_name" content="lokál"/>
    <meta property="article:published_time" content="2019-11-25T14:51:16+00:00"/>
    <meta property="og:title" content="A dél-budai szuperkórház az agglomerációban élőket is szolgálná"/>
    <meta property="og:description" content="A dél-budai szuperkórház eredeti helyszínen történő megépítése mellett érvelt Pest megye két kormánypárti országgyűlési képviselője hétfőn, sajtótájékoztatón. Aradszki András (KDNP) és Csenger-Zalán Zsolt (Fidesz) hangsúlyozták: a centrumkórház az agglomerációban élőket is szolgálná."/>
  </head>
  <body>
    <article>
      <h1>A dél-budai szuperkórház az agglomerációban élőket is szolgálná</h1>
      <address><time datetime="2019-11-25T14:51:16+00:00">25 Nov 2019, 14:51</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/szuperk%C3%B3rh%C3%A1z-1280x720.jpg"/>
      </figure>
      <p>
        <b>A dél-budai szuperkórház eredeti helyszínen történő megépítése mellett érvelt Pest megye két kormánypárti országgyűlési képviselője hétfőn, sajtótájékoztatón. Aradszki András (KDNP) és Csenger-Zalán Zsolt (Fidesz) hangsúlyozták: a centrumkórház az agglomerációban élőket is szolgálná.</b>
      </p>
      <p>Aradszki András – aki Pest megye 1. számú választókerületének, többi között Érd egyéni országgyűlési képviselője – rámutatott: a dél-budai centrumkórházra vonatkozó, előkészítés és kivitelezés alatt álló kormánytervezet megvalósítása kétségessé vált az október 13-i önkormányzati választás után.</p>
      <p>Kiemelte: 1,2 millió embert látna el az új egészségügyi intézmény, amely nemcsak a fővárost, hanem az agglomeráció dél-nyugati régióját is érintené. Az új kórház egykapus rendszerű, 24 órás sürgősségi ellátást, gyermek- és felnőttellátást is biztosítana, és az intézményen belül közel 300 ágyas gyermekrészleg működne. A kórházat úgy tervezték, hogy akár katasztrófa helyzetben is megfelelő egészségügyi ellátást nyújtson.</p>
      <p>Kitért arra is, hogy az új intézményben általános műtőt, egy robotsebészeti műtőt, valamint hibrid műtőt is kialakítanának. Mind műszakilag, mind ellátásbiztonság szempontjából éllovas, az ország számára is kulcsfontosságú intézmény lenne – mutatott rá.</p>
      <p>Megjegyezte: az informatikai fejlesztéseknek köszönhetően csökkennének a betegutak is.</p>
      <p>A KDNP-s politikus azt mondta: az érintett választókerületekben élők joggal várják el, hogy magas színvonalú, jó közösségi kapcsolatokkal rendelkező és jó minőségű kórházi ellátásban részesüljenek.</p>
      <p>Csenger-Zalán Zsolt – aki Pest megye 2. választókerületének, többi között Budakeszi és Budaörs egyéni országgyűlési képviselője – kifejtette: az új kórház három autópálya – az M7, az M1 és az M0-ás – találkozásánál épülne meg, de az M0-ás körgyűrű miatt gyakorlatilag az egész ország elérhetővé válna. Tömeges baleseteknél pillanatok alatt a kórházba érnének a mentők, anélkül, hogy a városi dugókon át kellene vergődniük.</p>
      <p>Feltette a kérdést, hogy miért próbálja Budapest és a XI. kerület új vezetése arra kényszeríteni az agglomerációban élőket, hogy hosszasan utazzanak budapesti kórházakba, növelve a légszennyezést és a dugókat is.</p>
      <p>Emlékeztetett: korábban zöld koncepciót hirdettek meg, zöld Budapestről, kórházakról, méltatlan egészségügyi helyzetről beszéltek az ellenzék képviselői. Eközben a kormány az Egészséges Budapest programra 700 milliárd forintot tervezett, éppen a kórházak és az egészségügyi rendszer reformja érdekében. Ennek nagyon jelentős projektje a dél-budai szuperkórház – fűzte hozzá a fideszes politikus.</p>
      <p>Szerinte sem a Szent Imre kórház, sem a Szent János kórház fejlesztésével nem megoldható a mostani helyzet – jegyezte meg Csenger-Zalán Zsolt.</p>
      <p>Arra a kérdésre, hogy a XXII. kerület befogadná a szuperkórházat, a fideszes képviselő azt mondta: örömmel és köszönettel nyugtázzák, ugyanakkor ez elképesztő időbeli csúszást okozna, és a kerület a közösségi közlekedéssel való megközelítése is nehézkesebb.</p>
      <p>Aradszki András felhívta a figyelmet képviselőtársa Simicskó István (KDNP) petíciójára, amelyet a szuperkórház érdekében indított.</p>
      <p>Megjegyezte: ha úgy alakulna, választókerületeik is készen állnak a kórház befogadására.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-kampanyt-indit-a-rendorseg-a-kapcsolaton-beluli-eroszak-megelozeseert/">Kampányt indít a rendőrség a kapcsolaton belüli erőszak megelőzéséért</a>
        </li>
        <li>
          <a href="https://www.lokal.hu/2019-11-a-magyar-kormany-elkotelezett-a-nokkel-szembeni-eroszak-elleni-kuzdelemben/">A magyar kormány elkötelezett a nőkkel szembeni erőszak elleni küzdelemben</a>
        </li>
        <li>
          <a href="https://www.lokal.hu/2019-11-segitenek-leszokni-a-cigirol/">Segítenek leszokni a cigiről</a>
        </li>
        <li>
          <a href="https://www.lokal.hu/2019-11-a-kormany-nem-keszul-korhazbezarasokra/">A kormány nem készül kórházbezárásokra</a>
        </li>
        <li>
          <a href="https://www.lokal.hu/2019-11-bedros-megepitjuk-a-szuperkorhazat/">Bedros: Megépítjük a szuperkórházat</a>
        </li>
      </ul>
    </article>
  </body>
</html>