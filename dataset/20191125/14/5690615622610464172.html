<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837694-ukrayinski-shkolyari-vivchatimut-mediagramotnist-novosad"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T14:53:00+00:00"/>
    <meta property="og:title" content="Українських школярів навчатимуть медіаграмотності за новим стандартом – Новосад"/>
    <meta property="og:description" content="КИЇВ. 25 листопада. УНН. Міністр освіти і науки Ганна Новосад заявила, що школярів навчатимуть медіаграмотності в рамках запровадження нового державного …"/>
  </head>
  <body>
    <article>
      <h1>Українських школярів навчатимуть медіаграмотності за новим стандартом – Новосад</h1>
      <address><time datetime="2019-11-25T14:53:00+00:00">25 Nov 2019, 14:53</time> by <a rel="author">Наталія Рябцева</a></address>
      <p><b>КИЇВ. 25 листопада. УНН.</b> Міністр освіти і науки Ганна Новосад заявила, що школярів навчатимуть медіаграмотності  в рамках запровадження нового державного стандарту базової освіти. Про це вона повідомила журналістам, передає кореспондент <b>УНН</b>.</p>
      <p>"Я вважаю, що певна інформгігієна є надважливою компетентністю, якою має володіти кожен сьогодні, незалежно, до речі, від віку. Оскільки те, наскільки ми неселективно підходимо до новин – це дуже часто спричинює абсолютно дивні процеси у суспільстві. Тому починати зі школи працювати над медіаграмотністю – дуже важливо, і ми це зараз вплітаємо під час розробки державного стандарту базової освіти, а також будемо прописувати через освітні програми", - повідомила Новосад.</p>
      <p>Міністр зазначила, що державний стандарт на доопрацюванні, і вона розраховує презентувати його громадськості у березні 2020 року.</p>
      <p>"Державний стандарт ми маємо розробити, зараз ми його доопрацьовуємо, і я розраховую, що ми презентуємо його громадськості десь у березні 2020 року – це стандарт 5-9 класу Нової української школи (НУШ - ред.)", - зазначила міністр.</p>
      <p>Так, розробка Держстандарту НУШ для середніх класів, наразі на початковому етапі.</p>
      <p>"Ми зараз на етапі початковому. Перший-другий клас - в оновлену українську школу. Нам ще необхідно два роки - довести початкові класи, і з 2022 року – у нас буде вперше 5-клас, який буде навчатися за новим стандартом і де буде ця компетентність", - розповіла Новосад.</p>
      <p>Нагадаємо, у деяких українських школах запровадять <a href="https://www.unn.com.ua/uk/news/1836746-u-deyakikh-ukrayinskikh-shkolakh-zaprovadyat-pilotniy-proekt-proti-bulingu">пілотний проект проти булінгу.</a></p>
    </article>
  </body>
</html>