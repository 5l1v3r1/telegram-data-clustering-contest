<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-fordulat-a-bolgar-kamion-ugyeben-bunosnek-vallotta-magat-a-sofor/"/>
    <meta property="og:site_name" content="lokál"/>
    <meta property="article:published_time" content="2019-11-25T14:19:51+00:00"/>
    <meta property="og:title" content="Fordulat a bolgár kamion ügyében! Bűnösnek vallotta magát a sofőr"/>
    <meta property="og:description" content="Bűnösnek vallotta magát illegális bevándorlás elősegítésére szőtt összeesküvésben hétfőn Londonban annak a bolgár rendszámú kamionnak a sofőrje, amelynek hűtőkonténerében október végén 39 vietnami állampolgárt holtan találtak Anglia délkeleti részén."/>
  </head>
  <body>
    <article>
      <h1>Fordulat a bolgár kamion ügyében! Bűnösnek vallotta magát a sofőr</h1>
      <address><time datetime="2019-11-25T14:19:51+00:00">25 Nov 2019, 14:19</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/K__AP20191023096-1280x880.jpg"/>
      </figure>
      <p>
        <b>Bűnösnek vallotta magát illegális bevándorlás elősegítésére szőtt összeesküvésben hétfőn Londonban annak a bolgár rendszámú kamionnak a sofőrje, amelynek hűtőkonténerében október végén 39 vietnami állampolgárt holtan találtak Anglia délkeleti részén.</b>
      </p>
      <p>A 25 éves, észak-írországi illetőségű Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén emeltek vádat.</p>
      <p>Robinson tárgyalása hétfőn kezdődött a londoni központi büntetőbíróságon.</p>
      <p>A sofőr, akit a hírhedt londoni Belmarsh börtönben tartanak vizsgálati fogságban, videokapcsolaton keresztül válaszolt a büntetőbíróság – utcája után közkeletű nevén az Old Bailey – eljáró tanácsának kérdéseire.</p>
      <p>Robinsont a tárgyalás nyitónapján egyelőre csak arról kérdezték, hogy a vádpontok közül az illegális bevándorlás elősegítésére szőtt összeesküvésben bűnösnek tartja-e magát, és a vádlott erre igennel válaszolt.</p>
      <p>Az emberölési vád tárgyalása hétfőn még nem került napirendre.</p>
      <p>Az Old Bailey bírói tanácsa a következő tárgyalási napot december 13-ára tűzte ki, és elrendelte Robinson további fogva tartását.</p>
      <p>A 39 holttestet október 22-én hajnalban találták meg a délkelet-angliai Thurrock ipari parkjában álló kamion rakterében.</p>
      <p>A hűtőkonténer nem sokkal korábban érkezett a Temze torkolatában fekvő, közeli Purfleet kisváros komptermináljába a belgiumi Zeebrugge kikötőjéből.</p>
      <p>A kamionszerelvény Scania típusú, bolgár rendszámú nyerges vontatója, amelyet Robinson vezetett, Írországból kelt át komppal Angliába, és röviddel a holttestek megtalálása előtt vette fel a pótkocsit.</p>
      <p>A brit vádhatóság szerint az ügy mögött egy olyan globális hálózat áll, amely jelentős számú illegális bevándorló Nagy-Britanniába csempészését szervezi, és ennek tagja a kamionsofőr is.</p>
      <p>A brit hatóságoknak november első hetében sikerült azonosítaniuk az áldozatokat.</p>
      <p>Az elhunytak valamennyien vietnami állampolgárok voltak.</p>
      <p>A listán két 15 éves fiú neve is szerepel. Ők voltak a legfiatalabbak, de további nyolc olyan áldozat van, aki tizenéves volt, az ő életkoruk 17 évestől 19 évesig terjed.</p>
      <p>A legidősebb áldozat egy 44 éves férfi.</p>
      <p>A két hete közzétett névsor alapján az áldozatok között nyolc nő van.</p>
      <p>Nagy-Britanniában legutóbb 2000-ben volt a mostanihoz mérhető tragédia: akkor 58 kínai állampolgár holttestét találták meg a délkelet-angliai Dover kikötőjében egy holland rendszámú, ugyancsak Zeebrugge kikötőjéből érkezett kamion pótkocsijában.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-10-ket-tovabbi-gyanusitottat-vettek-orizetbe-a-bolgar-halalkamion-ugyeben/">Két további gyanúsítottat vettek őrizetbe a bolgár “halálkamion” ügyében</a>
        </li>
        <li>
          <a href="https://www.lokal.hu/2019-10-valoszinuleg-kinaiak-fagytak-halalra-a-bolgar-kamionban/">Valószínűleg kínaiak fagytak halálra a bolgár kamionban</a>
        </li>
        <li>
          <a href="https://www.lokal.hu/2019-10-borzalmas-halalra-fagytak-a-bolgar-kamionban-a-migransok/">Borzalmas! Halálra fagytak a bolgár kamionban a migránsok</a>
        </li>
        <li>
          <a href="https://www.lokal.hu/2019-10-bolgar-miniszterelnok-bulgarianak-nincs-koze-a-tragediahoz/">Bolgár miniszterelnök: Bulgáriának nincs köze a tragédiához</a>
        </li>
        <li>
          <a href="https://www.lokal.hu/2019-10-meg-nem-ismert-a-bolgar-kamionban-talalt-aldozatok-nemzetisege/">Még nem ismert a bolgár kamionban talált áldozatok nemzetisége </a>
        </li>
      </ul>
    </article>
  </body>
</html>