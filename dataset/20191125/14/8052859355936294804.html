<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/artikel/4933326/miljoenenruzie-ontevreden-klanten-evision-wolters-kluwer"/>
    <meta property="og:site_name" content="RTLZ"/>
    <meta property="article:published_time" content="2019-11-25T14:01:00+00:00"/>
    <meta property="og:title" content="Miljoenenruzie bij Wolters Kluwer na ontevreden klanten eVision"/>
    <meta property="og:description" content="Volgens ondernemers Gijsbert de Regt en Neil Currie, die vorig jaar hun Haagse bedrijf eVision verkochten aan Wolters Kluwer, boort de uitgever hen enkele tientallen miljoenen door de neus."/>
  </head>
  <body>
    <article>
      <h1>Miljoenenruzie bij Wolters Kluwer na ontevreden klanten eVision</h1>
      <address><time datetime="2019-11-25T14:01:00+00:00">25 Nov 2019, 14:01</time> by <a rel="author" href="https://www.rtlz.nl/tags/personen/mathijs-smit" target="_blank">Mathijs Smit</a></address>
      <p>Volgens ondernemers Gijsbert de Regt en Neil Currie, die vorig jaar hun Haagse bedrijf eVision verkochten aan Wolters Kluwer, boort de uitgever hen enkele tientallen miljoenen door de neus.</p>
      <p>De Regt en Currie richtten in 2008 <a href="https://www.evision-software.com/">eVision</a> op, dat software maakt waarmee bedrijven in onder meer de olie- en gasindustrie veiliger kunnen opereren. In oktober vorig jaar verkochten zij hun onderneming voor <a href="https://wolterskluwer.com/company/newsroom/news/2018/10/wolters-kluwer-acquires-evision.html">145 miljoen dollar</a> aan Wolters Kluwer.</p>
      <h3>Extra 35 miljoen</h3>
      <p>Afhankelijk van de resultaten zouden de ondernemers bovendien nog eens 35 miljoen dollar extra kunnen opstrijken. Nu zeggen zij dat Wolters Kluwer niet hard genoeg zijn best doet om hen uitzicht te geven op de maximale nabetaling.</p>
      <p>Volgens <a href="https://www.quotenet.nl/quote-500/a28363133/gijsbert-de-regt/">De Regt</a> en <a href="https://www.ad.nl/den-haag/miljoenendeal-voor-haags-bedrijf-het-doel-was-bedrijven-te-veranderen~a5cc36e8/">Currie</a> moet Wolters Kluwer meer energie steken in het ontwikkelen van nieuwe producten, die eVision alvast moet verkopen aan klanten. Dat is het belangrijkste criterium waarop hun nabetaling wordt berekend.</p>
      <h3>Ontevreden klanten</h3>
      <p>Wolters Kluwer, dat eVision in zijn jaarverslag 'de belangrijkste overname van 2018' noemt, heeft echter andere prioriteiten.</p>
      <p>Uit een onderzoek naar klanttevredenheid en signalen van werknemers bleek dat belangrijke klanten van eVision ontevreden zijn over de dienstverlening. Het softwarebedrijf zou te veel beloven, te laat opleveren en te veel tijd bezig zijn aan de oplossing van problemen.</p>
      <p>Volgens werknemers moet het bedrijf stoppen met 'overselling', 'overpromising' en 'liegen tegen klanten over producten die we niet hebben, en het wekken van onrealistische verwachtingen'.</p>
      <h3>Eerst verbetering</h3>
      <p>Daarom heeft Wolters Kluwer bij eVision ingezet op de verbetering van dienstverlening, boven het ontwikkelen van nieuwe producten. De uitgever wil eerst de problemen met de bestaande producten oplossen, voordat het de boer opgaat met nieuwe producten.</p>
      <p>"Problemen met de tijdspaden en kwaliteit van de al bestaande producten leveren namelijk slechte reclame op in een kleine markt, en de kans is dus groot dat klanten zullen afhaken als de problemen niet worden opgelost", stelde Wolters Kluwer tijdens een rechtszaak die De Regt en Currie tegen de uitgever aanspanden.</p>
      <h3>Wolters wint</h3>
      <p>De Amsterdamse voorzieningenrechter wees hun eisen van de hand. Hij vindt de keuze van de uitgever om zich te concentreren op de oplossing van de problemen verdedigbaar en wil bovendien niet op de stoel van het bestuur van het bedrijf gaan zitten.</p>
      <p>Volgens hun advocaat Kees Saarloos zullen de oprichters van eVision juridische vervolgstappen nemen. "Mijn cliënten berusten niet in dit vonnis." Volgens hem zijn hun eisen afwezen op basis van een belangenafweging en omdat er te weinig ruimte was voor een onderzoek naar de feiten. "Mijn cliënten behouden zich dan ook alle rechten voor."</p>
      <h3>Einde onvrede</h3>
      <p>Volgens de uitgeefgigant werkt het bedrijf hard om een einde te maken aan de onvrede bij klanten. "Wolters Kluwer blijft investeren in het waarmaken van de beloftes aan klanten, in productinnovatie en in het team van eVision."</p>
      <p>De vraag of Wolters Kluwer gezien de problemen en de forse overnamesom achteraf te veel voor eVision heeft betaald, wil de uitgever niet beantwoorden.</p>
    </article>
  </body>
</html>