<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402686/%D8%AA%D9%86%D8%B8%DB%8C%D9%85-%D8%A8%D8%A7%D8%B2%D8%A7%D8%B1-%D8%A8%D8%A7-%DA%A9%D9%85%DA%A9-%D8%A7%D8%AA%D8%AD%D8%A7%D8%AF%DB%8C%D9%87-%D9%87%D8%A7-%D8%A7%D9%85%DA%A9%D8%A7%D9%86-%D9%BE%D8%B0%DB%8C%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:31:23+00:00"/>
    <meta property="og:title" content="تنظیم بازار با کمک اتحادیه‌ها امکان‌پذیر است"/>
    <meta property="og:description" content="ایسنا/لرستان معاون سازمان صنعت، معدن و تجارت لرستان گفت: اعتقاد شخصی و اداری ما این است که با توجه به تنوع واحدهای صنفی و پراکندگی آن‌ها، تنظیم بازار بدون کمک اعضای اتحادیه‌ها و اصناف امکان‌پذیر نیست."/>
  </head>
  <body>
    <article>
      <h1>تنظیم بازار با کمک اتحادیه‌ها امکان‌پذیر است</h1>
      <address><time datetime="2019-11-25T14:31:23+00:00">25 Nov 2019, 14:31</time> by <a rel="author">مرضیه حافظی</a></address>
      <p>ایسنا/لرستان معاون سازمان صنعت، معدن و تجارت لرستان گفت: اعتقاد شخصی و اداری ما این است که با توجه به تنوع واحدهای صنفی و پراکندگی آن‌ها، تنظیم بازار بدون کمک اعضای اتحادیه‌ها و اصناف امکان‌پذیر نیست.</p>
      <p>فریبرز حسامی در جلسه اعضای اتحادیه‌ها و اصناف و بازاریان، اظهار کرد: باتوجه به شرایطی که امروز بر بازار حاکم است، انتظار می‌رود که اتحادیه‌ها بیشتر از گذشته روی اعضای خود نظارت داشته و در این راستا به کمک ما بیایند.</p>
      <p>وی با اشاره به حجم بالای مأموریت، قلت نیرو و کمبود اعتبارات سازمان صمت در رابطه با بازرسی از صنوف و بازاریان، عنوان کرد: وزارت صمت به‌جز بیمارستان‌ها و کالاهای بیمارستانی باید روی تمام صنوف نظارت داشته باشد.</p>
      <p>حسامی تأکید کرد: با این شرایط امکان نظارت بهینه بر صنوف را نداریم.</p>
      <p>معاون سازمان صنعت، معدن و تجارت لرستان با اشاره به این‌که ما در استان به‌ازای هر ۱۴ پروانه فعالیت یک واحد صنفی داریم، بیان کرد: مطالبات مردم از ما پرونده‌های ماست و طبق قانون تعزیرات مواردی رابه تعزیرات ارجاع می‌دهیم، با این حال ۲۰۵ میلیارد تومان پرونده تهیه شده است.</p>
      <p>وی با اشاره به این‌که اگر ما چند نرخی و گران‌فروشی داریم دلایل ساختاری دارد، افزود: ما در سطح فروشگاه‌های زنجیره‌ای با مشکل تنوع قیمت در عرضه مواجه هستیم.</p>
      <p>حسامی اضافه کرد: یکی دیگر از مشکلات ما وجود کالاهای تقلبی در سطح بازار تقاضاست که در این رابطه در سال جاری نسبت به سال گذشته با ۲۰۳ درصد رشد پرونده مواجه هستیم.</p>
      <p>معاون سازمان صنعت، معدن و تجارت لرستان تأکید کرد: اعتقاد شخصی و اداری ما این است که با توجه به تنوع واحدهای صنفی و پراکندگی آن‌ها، تنظیم بازار بدون کمک شما اعضای اتحادیه‌ها و اصناف امکان‌پذیر نیست.</p>
      <p>وی با اشاره به ضرورت نقش‌پذیری اتحادیه‌ها به‌ویژه در شرایط کنونی، عنوان کرد: در استان ستادی تشکیل شده که هر روز نیازمندی‌ها را به وزارت اعلام می‌کند</p>
      <p>حسامی با بیان این‌که بنای ما بر مچ‌گیری نیست، تصریح کرد: در لوازم یدکی اختلاف ۱۸۰ درصدی داریم و کارهای تقلبی زیاد است که در جهت نظارت و کنترل بازار ستاد ویژه‌ای از سازمان صمت، تعزیرات حکومتی و اتاق اصناف تشکیل شده است.</p>
      <p>این مسئول با تأکید بر این‌که بازار را باید به دست بازاریان سپرد، عنوان کرد: از طرف وزارت صمت ۱۰۰ کالا معرفی شده که باید رو آن‌ها نظارت شود و تاکنون در این کالاها ممنوعیت و کمبودی نداشته‌ایم.</p>
      <p>وی با اشاره به مشکلات به‌وجود آمده در زمینه حمل‌ونقل درون‌شهری و برون‌شهری با محوریت پلاک سفیدها، بیان کرد: تاکنون در بخش کالایی تنش خاصی نداشته‌ایم.</p>
      <p>حسامی با تأکید بر این‌که محور فعالیت ما کنترل روانی جامعه است، اضافه کرد: اقدامات کنترلی را به‌صورت چکشی اعمال نمی‌کنیم، بلکه در دستور کار است که چند کانکس در سطح شهر مستقر کنیم که نیروهای ما در دسترس و در کنار مردم باشند.</p>
      <p>این مسئول با اشاره به این‌که از نظر کار کارشناسی و اجرایی مجموعه بازار به‌شدت از ما دور است، عنوان کرد: انتظار داریم که اتحادیه‌ها در بازرسی‌های ما حضور داشته باشند که بتوانیم روند پرونده‌سازی را برعکس کرده و فرآیندها را اصلاح کنیم که دیگر درگیر این همه فرآیندهای متقلبانه نشویم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402735/%D9%81%D8%B9%D8%A7%D9%84%DB%8C%D8%AA-%DB%B5%DB%B6-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D8%B5%D9%86%D9%81%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
        <a href="https://www.isna.ir/news/98090402737/%D9%86%D9%82%D8%B4-%DA%A9%D9%84%DB%8C%D8%AF%DB%8C-%D8%A7%D8%B5%D9%86%D8%A7%D9%81-%D8%AF%D8%B1-%D8%A2%D8%B1%D8%A7%D9%85%D8%B4-%D8%AC%D8%A7%D9%85%D8%B9%D9%87"/>
      </related>
    </article>
  </body>
</html>