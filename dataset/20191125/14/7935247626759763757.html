<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/hazineyle-dolu-muze-soyuldu-216190h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T14:17:56+00:00"/>
    <meta property="og:title" content="Hazineyle dolu müze soyuldu"/>
    <meta property="og:description" content="Almanya müze soygunu ile çalkalanıyor. Dresden kentinde bulunan bir müzede dün sabaha karşı 1 milyar Euro'ya eş değer hazine ve tarihi eser çalındı. "/>
  </head>
  <body>
    <article>
      <h1>Hazineyle dolu müze soyuldu</h1>
      <h2>Almanya müze soygunu ile çalkalanıyor. Dresden kentinde bulunan bir müzede dün sabaha karşı 1 milyar Euro'ya eş değer hazine ve tarihi eser çalındı. </h2>
      <address>
        <time datetime="2019-11-25T14:17:56+00:00">25 Nov 2019, 14:17</time>
      </address>
      <p>Avrupa'nın en büyük hazine koleksiyonlarından birine ev sahipliği yapan müze soyuldu. Almanya'nın Dresden kentindeki ünlü Grünes Gewölbe (Yeşil Kubbe) Müzesi'nden değeri 1 milyar Euro'yu aşan kıymetli eşyalar çalındı.<br/>Polis açıklamasına göre hırsızlar, müzenin tarihi bölümünü hedef aldı. Bir kanadı 1733 yılına tarihlenen hazinelere, diğer kanadı daha yeni parçalara ev sahipliği yapan bu bölümden tam olarak hangi eserlerin çalındığı henüz bilinmiyor. Bild gazetesi, hırsızların muhtemelen binanın elektrik sisteminin sabote ederek içeriye yerel saatle 05.00'da müzeye girdiğini yazdı. Lüks bir araçla kaçtığı bilgisi verilen hırsızların bulunması için polis soruşturma başlattı. </p>
      <p>
        <b>SAKSONYALILAR SOYULDU</b>
      </p>
      <p>Saksonya Eyaleti Başbakanı Michael Kretschmer olay mahaline yaptığı ziyarette “Sadece eyalet sanat koleksiyonu değil, Saksonyalılar soyulmuştur” dedi ve Grünes Gewölbe'deki hazinelerin Saksonya eyaleti halkının yüzyıllar boyunca elde ettiği kazanımların sonucu olduğunu kaydetti.</p>
      <p>Müzedeki eserler 1723-1730 yılları arasında Saksonya Elektörü Güçlü August döneminde toplanmıştı. Müzenin en değerli parçalarından olan 41 karatlık bir yeşil pırlanta ise halihazırda New York'taki Metropolitan Sanat Müzesi'nde sergileniyor. Müzedeki 10 salonda  mücevher ve altın, gümüş, değerli taşlar ve diğer değerli materyallerden yapılmış 3 bin civarında eser sergileniyordu. İkinci Dünya Savaşı'nda zarar gören bina daha sonra restore edilmişti. 2006 yılında tekrar açılan bina turistlerin uğrak noktası olmuştu.</p>
    </article>
  </body>
</html>