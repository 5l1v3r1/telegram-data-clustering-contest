<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nina/style/rihanna-duidt-eerste-ambassadrice-aan-voor-haar-lingerlielabel-savage-x-fenty~ad170b5d/"/>
    <meta property="og:site_name" content="HLN"/>
    <meta property="article:published_time" content="2019-11-25T14:03:09+00:00"/>
    <meta property="og:title" content="Rihanna duidt eerste ambassadrice aan voor haar lingerlielabel Savage X Fenty"/>
    <meta property="og:description" content="The only way is up. Het zou het motto kunnen zijn van Rihanna. De popster lanceerde enkele jaren geleden haar eigen beautymerk, maakt ondertussen furore met haar lingerielabel en schopte het in 201..."/>
  </head>
  <body>
    <article>
      <h1>Rihanna duidt eerste ambassadrice aan voor haar lingerlielabel Savage X Fenty</h1>
      <address><time datetime="2019-11-25T14:03:09+00:00">25 Nov 2019, 14:03</time> by <a rel="author">LDC</a></address>
      <p>
        <b>The only way is up. Het zou het motto kunnen zijn van Rihanna. De popster lanceerde enkele jaren geleden haar eigen beautymerk, maakt ondertussen furore met haar lingerielabel en schopte het in 2019 tot de eerste zwarte vrouw met een eigen modehuis bij luxegroep LVMH. Haar laatste zet bij het uitbreiden van haar imperium? Zangeres Normani aanduiden als het eerste officiële gezicht van Savage X Fenty.</b>
      </p>
      <p>Normani Hamilton, die enkel haar voornaam gebruikt als artieste, maakte het nieuwtje bekend op Instagram. “Ik voelde me vereerd, zeker omdat de vraag van Rihanna <i>herself</i> kwam. Savage X is een van haar meest passionele projecten - iets waar ze oprecht veel om geeft - en het feit dat ik daar deel van mag uitmaken, betekent heel veel”, zo vertelt de zangeres aan modeblad Vogue.</p>
      <p>“Ik kijk al heel lang op naar Rihanna. Ze heeft een grote invloed gehad op mijn popcarrière en op wat het betekent om een vrouw te zijn, maar ik vind het ook indrukwekkend hoe ze zaken zo sierlijk aanpakt en tegelijk stoer en edgy weet te blijven.”</p>
      <figure>
        <embed-post data-src="https://www.instagram.com/p/B5LIibvlM19" data-service="Instagram"/>
      </figure>
      <p>Ook bij Riri zijn er alleen maar lovende woorden te horen. “Normani is de perfecte keuze. Ze straalt zelfvertrouwen en power uit. Alles wat ze doet, doet ze met passie en de overtuiging dat ze het tot een goed eind zal brengen”, aldus het Barbadiaanse mode-icoon.</p>
      <p>Normani maakte vroeger deel uit van de meidengroep Fifth Harmony, en timmert ondertussen druk verder aan haar solocarrière. Ze zal binnenkort te zien zijn in alle advertenties van Savage X Fenty voor de kerstperiode. Ook volgend jaar blijft ze het gezicht van het lingerielabel.</p>
    </article>
  </body>
</html>