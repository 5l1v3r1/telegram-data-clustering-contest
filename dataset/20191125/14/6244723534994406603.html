<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/dzien-pluszowego-misia-z-fundacja-mam-marzenie/sxs7lz2"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T14:12:29+00:00"/>
    <meta property="og:title" content="Dzień Pluszowego Misia z Fundacją Mam Marzenie"/>
    <meta property="og:description" content="Dzień Pluszowego Misia to niezwykłe święto obchodzone na całym świecie 25 listopada. Z tej okazji Fundacja Mam Marzenie już po raz szósty organizowała zbiórkę maskotek, gier, książek, zabawek i materiałów szkolnych, które przekaże małym pacjentom szpitali i oddziałów dziecięcych w 16 miastach Polski."/>
  </head>
  <body>
    <article>
      <h1>Dzień Pluszowego Misia z Fundacją Mam Marzenie</h1>
      <h2>Dzień Pluszowego Misia to niezwykłe święto obchodzone na całym świecie 25 listopada. Z tej okazji Fundacja Mam Marzenie już po raz szósty organizowała zbiórkę maskotek, gier, książek, zabawek i materiałów szkolnych, które przekaże małym pacjentom szpitali i oddziałów dziecięcych w 16 miastach Polski.</h2>
      <address><time datetime="2019-11-25T14:12:29+00:00">25 Nov 2019, 14:12</time> by <a rel="author">Fundacja Mam Marzenie</a></address>
      <p>Misją Fundacji Mam Marzenie jest spełnianie marzeń dzieci w wieku 3–18 lat, cierpiących na choroby zagrażające ich życiu. Powstała w Krakowie organizacja w ciągu 16 lat spełniła ponad 8400 marzeń. Przez swoją działalność Fundacja dostarcza chorym dzieciom i ich rodzinom niezapomnianych wrażeń. Spotkanie ze znaną osobą, wycieczka do Disneylandu, nowy pokój – wszystkie marzenia mają szansę się spełnić, a każda okazja jest dobra do niesienia radości maluchom.</p>
      <p>Tym razem powodem do spotkań z chorymi dziećmi jest Światowy Dzień Pluszowego Misia. Pluszowy miś – kultowa zabawka na całym świecie, bohater wielu książek i filmów. Przytulanka i towarzysz podczas zasypiania, powiernik największych dziecięcych sekretów, a także najlepszy przyjaciel każdego malucha. To właśnie on sprawia, że troski, nawet te największe, znikają. A skąd wzięło się to święto? Kiedy podczas polowania Prezydent Stanów Zjednoczonych Teodor Roosevelt zauważył postrzelonego niedźwiadka, postanowił uwolnić zwierzę. Świadek zdarzenia przygotował ilustrację, która wraz z opowieścią stała się inspiracją m.in. dla producentów zabawek. Najbardziej znana z nich otrzymała imię "Teddy Bear" i podbiła świat.</p>
      <p><i>– </i>Zbiórka maskotek i innych materiałów trwa od kilku dni. Akcja cieszy się dużą popularnością, bo Polacy lubią sprawiać radość innym. Tylko w Warszawie zaangażowało się ponad 120 placówek szkolnych i firm, które przywiozły do naszego magazynu ponad 1500 pluszaków, kilkaset książek, puzzli i gier. Przekazywanie ich dzieciom w poszczególnych miastach trwa od kilku dni, a zakończy się około Mikołajek. Dzień Pluszowego Misia ma podobną moc jak wspomniany Mikołaj – każde dziecko z oddziału, na który wchodzimy, otrzymuje od nas pluszowego przyjaciela, a my otrzymujemy ogromny zastrzyk radości, najpiękniejszą nagrodę na świecie, którą chcemy się dzielić, choć pokazując zdjęcia. Zapraszamy do naszych galerii w mediach społecznościowych <i>– </i>mówi Kinga Szewczyk, rzecznik prasowy Fundacji.</p>
      <p>(jam)</p>
    </article>
  </body>
</html>