<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/web/2019/11/25/foto-algoritmo-deepfake/"/>
    <meta property="og:site_name" content="Wired"/>
    <meta property="article:published_time" content="2019-11-25T14:21:30+00:00"/>
    <meta property="og:title" content="C'è un archivio online dove puoi comporre foto finte con i volti creati da un algoritmo"/>
    <meta property="og:description" content="La piattaforma consente di montare volti finti a corpi, tutti generati da un'intelligenza artificiale. Ma ci sono rischi di derive deepfake"/>
  </head>
  <body>
    <article>
      <h1>C'è un archivio online dove puoi comporre foto finte con i volti creati da un algoritmo</h1>
      <address><time datetime="2019-11-25T14:21:30+00:00">25 Nov 2019, 14:21</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>La piattaforma consente di montare volti finti a corpi, tutti generati da un'intelligenza artificiale. Ma ci sono rischi di derive deepfake</h3>
      <p>La società Rosebud Ai sta creando un’<b>intelligenza artificiale</b> in grado di <b>generare dei volti realistici e personalizzabili</b> che verranno conservati in un database pubblico. Inoltre ha messo a disposizione  un software che permette di posizionare, tramite un algoritmo, il volto desiderato su un qualsiasi corpo presente nella loro collezione. Esiste anche una raccolta di <b>100mila immagini di volti generati artificialmente da un’Ai</b>, chiamata <a href="https://generated.photos/">Generated Photos</a>, utilizzabile per la creazione di immagini stock.</p>
      <p>Il generatore di volti di Rosebud Ai, società di San Fancisco, prende il nome di <a href="https://www.generative.photos/?ref=producthunt">Generative.photos</a> ed è stato presentato recentemente su <a href="https://www.producthunt.com/posts/25-000-ai-photos/">Product Hunt</a> mettendo a disposizione gratuitamente una collezione di <b>25mila foto</b> in alta risoluzione, personalizzabili e interamente generate da un’intelligenza artificiale. La società ha lanciato anche un <a href="https://app.generative.photos/">sito internet</a> nel quale mostra la potenza della sua intelligenza artificiale utilizzando, per il momento, solo i <b>modelli generati artificialmente</b> dalla società per la creazione di foto nelle quali<b> è possibile sostituire </b>il volto dei modelli protagonisti della foto.</p>
      <p>“<i>Generative.photos è un primo passo della nostra offerta di foto sintetiche e Api, che alla fine consentirà agli utenti di <b>modificare e sintetizzare completamente i contenuti visivi</b> con un’interfaccia intuitiva</i>”, ha scritto Lisha Li, fondatrice di Rosebud Ai: “<i>Tutti i volti della nostra raccolta di 25mila foto<b> non sono persone reali</b></i>”.</p>
      <p>Questo genere di progetti però fanno immediatamente scattare il campanello di allarme. Rilasciare, infatti, un programma del genere in un momento nel quale i <a href="https://www.wired.it/attualita/tech/2019/10/22/deepfake-sam-gregory/">deepfake</a> <b>non hanno ancora delle linee guida e delle misure di prevenzione</b> verso un loro potenziale uso scorretto, potrebbe portare anche Generative.photos verso l<b>’uso dannoso</b> che viene spesso fatto con questi programmi.</p>
      <p>La creazione di immagini realistiche generate interamente da un’intelligenza artificiale potrebbe essere utilizzata per<b> manipolare le informazioni</b> fornendo prove fotografiche di avvenimenti mai esistiti.</p>
    </article>
  </body>
</html>