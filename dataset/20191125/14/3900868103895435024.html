<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563214/apokalyptikos-o-lekkas-gia-tin-kineta-aytes-einai-oi-aities-tis-katastrofis"/>
    <meta property="og:site_name" content="NOOZ."/>
    <meta property="article:published_time" content="2019-11-25T14:58:00+00:00"/>
    <meta property="og:title" content="Αποκαλυπτικός ο Λέκκας για την Κινέτα: Αυτές είναι οι αιτίες της καταστροφής"/>
    <meta property="og:description" content="Η ραγδαιότητα της βροχόπτωσης αλλά και η πυρκαγιά της 23ης Ιουλίου του 2018 φαίνεται να αποτελούν μερικά από τα βασικά αίτια της καταστροφής στην Κινέτα από την κακοκαιρία «Γηρυόνης», σύμφωνα με δηλώσεις του καθηγητή Γεωλογίας στο Πανεπιστήμιο Αθηνών και πρόεδρο του ΟΑΣΠ, Ευθύμη Λέκκα."/>
  </head>
  <body>
    <article>
      <h1>Αποκαλυπτικός ο Λέκκας για την Κινέτα: Αυτές είναι οι αιτίες της καταστροφής</h1>
      <address>
        <time datetime="2019-11-25T14:58:00+00:00">25 Nov 2019, 14:58</time>
      </address>
      <p>
        <b>Η ραγδαιότητα της βροχόπτωσης αλλά και η πυρκαγιά της 23ης Ιουλίου του 2018 φαίνεται να αποτελούν μερικά από τα βασικά αίτια της καταστροφής στην Κινέτα από την κακοκαιρία «Γηρυόνης», σύμφωνα με δηλώσεις του καθηγητή Γεωλογίας στο Πανεπιστήμιο Αθηνών και πρόεδρο του ΟΑΣΠ, Ευθύμη Λέκκα.</b>
      </p>
      <hr/>
      <p>«Υπήρχαν κομμένα δέντρα, υπήρχαν παρεμβάσεις, υπήρχε ανάδυση του εδάφους σε πολύ μεγάλο βαθμό κι όλα αυτά μαζί με το νερό, ουσιαστικά συνετέλεσαν ώστε να έχουμε αυτές τις ζημιές στην Κινέτα. Τα τεχνικά έργα δεν μπορούσαν να αντεπεξέλθουν στο νερό , στη λάσπη αλλά και στα δέντρα κι είχε γίνει απόφραξη όλων αυτών των διόδων του νερού με αποτέλεσμα να έχουμε το πλημμυρικό φαινόμενο», τόνισε στο Αθηναϊκό- Μακεδονικό Πρακτορείο Ειδήσεων.</p>
      <p>Όπως αναφέρει, τα προϊόντα της πυρκαγιάς της 23ης Ιουλίου του 2018 βρέθηκαν μέσα στη λεκάνη απορροής η οποία πραγματικά τροφοδότησε με πολύ μεγάλο ποσοστό υλικών τα φαινόμενα που ξέσπασαν.</p>
      <p>Ακόμη, υπογράμμισε την ανάγκη να πραγματοποιηθούν πολύ γρήγορα παρεμβάσεις, όπως «οριοθέτηση των ρεμάτων , καθαρισμό των ρεμάτων που υπάρχουν στην περιοχή , απομάκρυνση των φερτών υλικών, αποκατάσταση των δικτύων και των υποδομών».</p>
      <p>«Θα πρέπει να γίνει μία συνολική ανάκαμψη της περιοχής με βάση ένα καινούριο σχέδιο που θα υποβληθεί και θα λαμβάνει σοβαρά υπόψιν τα δεδομένα της κλιματικής αλλαγής και των ιδιαίτερων χαρακτηριστικών που έχει καθεμία περιοχή που πλήττεται», σημείωσε.</p>
      <p>Ο καθηγητής Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών Ευθύμης Λέκκας  μετέβη νωρίτερα μαζί με την επιστημονική ομάδα του ΕΚΠΑ στην περιοχή ώστε να πραγματοποιήσει αυτοψία.</p>
      <p>«Ως Πανεπιστήμιο Αθηνών και ως επιστημονική ομάδα είμαστε πάντα κοντά στον χώρο των φυσικών καταστροφών προκειμένου να διερευνηθούν τα αίτια τα οποία συνετέλεσαν σε καθεμία καταστροφή. Είμαστε σε στενή συνεργασία και με το υπουργείο και με την Περιφέρεια Αττικής προκειμένου να μπορέσουμε όλα αυτά τα οποία έχουμε σαν δεδομένα να τα κάνουμε προτάσεις υλοποίησης έτσι ώστε η περιοχή να αποδοθεί σε μία νέα περίοδο η οποία θα χαρακτηρίζεται από μειωμένους κινδύνους», κατέληξε.</p>
      <related>
        <a href="https://www.nooz.gr/greece/1563202/kakokairia-giryonis-brocheros-o-kairos-alla-me-tasi-gia-beltiwsi"/>
        <a href="https://www.nooz.gr/greece/1563192/giryonis-anatropi-stin-tragwdia-toy-antirrioy-ellines-oi-nekroi-toy-istioforoy-apo-tin-kakokairia-vid-pic-"/>
        <a href="https://www.nooz.gr/greece/1563182/kakokairia-giryonis-aytokinita-eftasan-sti-thalassa-stin-kinetta-pics-"/>
        <a href="https://www.nooz.gr/greece/1563170/giryonis-apokatastathike-i-kykloforia-stin-athinwn-%E2%80%93-korinthoy-pros-athina"/>
        <a href="https://www.nooz.gr/greece/1563152/giryonis-sobares-zimies-apo-anemostrobilo-poy-sarwse-tin-ierapetra"/>
      </related>
    </article>
  </body>
</html>