<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/szerelmes-apaca-miatt-zartak-be-egy-tobb-szaz-eves-kolostort-olaszorszagban"/>
    <meta property="og:site_name" content="euronews"/>
    <meta property="article:published_time" content="2019-11-25T14:47:54+00:00"/>
    <meta property="og:title" content="Szerelmes apáca miatt zártak be egy több száz éves kolostort Olaszországban"/>
    <meta property="og:description" content="A kolostor több mint négy évszázadon át működött."/>
  </head>
  <body>
    <article>
      <h1>Szerelmes apáca miatt zártak be egy több száz éves kolostort Olaszországban</h1>
      <address><time datetime="2019-11-25T14:47:54+00:00">25 Nov 2019, 14:47</time> by <a rel="author">Euronews </a></address>
      <p>Bezártak egy több mint négyszáz éves kolostort az észak-olaszországi <a href="http://lnx.benedettineolivetanesansepolcro.it/">Sansepolcróban</a>, a hivatalos magyarázat szerint amiatt, hogy az azt vezető nővér szerelmes lett egy helyi férfiba, és kilépett az apácarendből – <a href="https://www.telegraph.co.uk/news/2019/11/24/tuscan-convent-shut-nun-falls-love-local-man-told-leave/">írja a The Telegraph című brit napilap.</a></p>
      <p>A kolostor 1611-ben nyitott meg, akkor kapucinus szerzetesek éltek benne. Az elhagyatott monostort 2015-ben nyitották újra, ekkor négy Benedek-rendi apáca költözött ide.</p>
      <p>A La Repubblica olasz napilap szerint a 40 éves Mária Terézia nővér, a kolostor új vezetője élettel töltötte meg a helyet energikusságának és főnöki képességeinek köszönhetően, valóságos közösségi központtá téve az addig elhagyatott kolostort.</p>
      <p>Az apácák olívabogyót és gyümölcsöket termesztetettek, az épületben pedig zarándokoknak adtak szállást. Keresztelőket és esküvőket is tartottak.</p>
      <p>Az olasz sajtó szerint az vezetett Mária Terézia nővér elmozdításához, hogy beleszeretett egy helyi férfibe. Az ott maradt három nővér, egy 80 éves apáca és két novícia magukban már nem tudták elvezetni a kolostort, amelyet a helyi közösség nagy megdöbbenésére végleg bezártak.</p>
      <p>“Mindenki könnyezik, és én is sírok” – mondta telefonon Mária Terézia nővér a <a href="https://www.repubblica.it/.">Repubblicának</a>. Azt is hozzátette, hogy ezek után nehéz lesz számára kapcsolatot fenntartani az egyházzal. “Ezt a történetet akarták elmondani, akkor hagyjuk, hadd tegyék. A történet ennél sokkal bonyolultabb.” - mondta, anélkül, hogy megmagyarázta volna, mire gondol.</p>
      <p>Nyilatkozata miatt sokan úgy vélik, hogy valójában lemondásra kényszerítették, a romantikus szál pedig csak ürügy volt elmozdítására.</p>
      <p>Az arezzói püspök, Riccardo Fontana azt nyilatkozta, neki nem volt szerepe a vezető elmozdításában, az a Szent Szék döntése volt. „Mindenki számára nagyon fájdalmas a helyzet” - tette hozzá.</p>
      <p>A mai világban nem ritka, hogy bezárnak egy kolostort vagy templomot, hiszen a hívek száma drasztikusan lecsökkent az utóbbi évtizedekben még Olaszországban is, ahol a katolikus egyháznak hagyományosan nagy a befolyása. Romantikus történet viszont elég kevésszer játszik szerepet egy kolostor végleges bezárásában.</p>
    </article>
  </body>
</html>