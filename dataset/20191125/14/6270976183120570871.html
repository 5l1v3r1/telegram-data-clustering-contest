<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/sprava-aktyvistky-gandzyuk-sud-zmenshyv-pidozryuvanomu-mangeru-zastavu/"/>
    <meta property="og:site_name" content="Рубрика"/>
    <meta property="article:published_time" content="2019-11-25T14:05:49+00:00"/>
    <meta property="og:title" content="Справа активістки Гандзюк: суд зменшив підозрюваному Мангеру заставу"/>
    <meta property="og:description" content="Голові Херсонської обласної ради Владиславу Мангеру, якого підозрюють у замовленні злочину проти Катерини Гандзюк, зменшили заставу з двох з половиною мільйонів гривень до понад одного мільйона. Про це повідомляє “Слідство.Інфо”. 25 листопада Шевченківський районний суд Києва частково задовольнив клопотання захисників Мангера. Адвокати голови Херсонської облради просили знизити суму застави до 148-ми тисяч гривень. Свою позицію […]"/>
  </head>
  <body>
    <article>
      <h1>Справа активістки Гандзюк: суд зменшив підозрюваному Мангеру заставу</h1>
      <address><time datetime="2019-11-25T14:05:49+00:00">25 Nov 2019, 14:05</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/02/manger-860x580-c-1.jpeg"/>
      </figure>
      <p>Фото hromadske.ua<br/><b><b>Голові Херсонської обласної ради Владиславу Мангеру, якого підозрюють у замовленні злочину проти Катерини Гандзюк, зменшили заставу з двох з половиною мільйонів гривень до понад одного мільйона.</b></b></p>
      <p>Про це повідомляє<a href="https://www.slidstvo.info/news/sprava-gandzyuk-mangeru-vdvichi-zmenshyly-zastavu/"> “Слідство.Інфо”.</a></p>
      <p>25 листопада Шевченківський районний суд Києва частково задовольнив клопотання захисників Мангера. Адвокати голови Херсонської облради просили знизити суму застави до 148-ми тисяч гривень. Свою позицію вони обґрунтовували тим, що змінилася тяжкість злочину, у якому підозрюється Мангер.</p>
      <p>На момент, коли чиновнику обирали заставу, його підозрювали в замовленні вбивства активістки Гандзюк (ч. 2 ст. 115). Тоді йому обрали запобіжний захід у вигляді тримання під вартою з можливістю внести майже 2,5 мільйона гривень застави. Мангер вніс заставу у лютому 2019 року.</p>
      <p>Проте у квітні<a href="https://rubryka.com/2019/04/25/gpu-poyasnyla-chomu-mangeru-pom-yakshyly-stattyu/"> Мангеру “пом’якшили” підозру,</a> і з того часу йому інкримінують замовлення нанесення тяжких тілесних, а не вбивства (ч. 2 ст. 121 ККУ).</p>
      <p>В своєму клопотанні адвокат Дмитро Ільченко попросив зменшити заставу в майже 17 разів. Представники генеральної прокуратури заперечували проти такого рішення. <b>Суд призначив нову заставу, яка тепер складає один мільйон і 150 тисяч гривень.</b></p>
      <p>Прізвище Мангера є серед тих, кого близьке оточення Гандзюк і рух активістів називають замовниками злочину проти неї.</p>
      <p>Опитування показло, що<a href="https://rubryka.com/2019/11/25/dlya-89-ukrayintsiv-sprava-gandzyuk-osobysto-vazhlyva-opytuvannya/"> для 89% українців справа Гандзюк особисто важлива.</a></p>
    </article>
  </body>
</html>