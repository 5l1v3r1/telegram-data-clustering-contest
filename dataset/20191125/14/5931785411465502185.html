<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/25/milojevic-ocekuje-nas-spektakl-uz-nase-navijace-sve-je-moguce/"/>
    <meta property="og:site_name" content="Sportska centrala"/>
    <meta property="article:published_time" content="2019-11-25T14:11:53+00:00"/>
    <meta property="og:title" content="Milojević: Očekuje nas spektakl, uz naše navijače sve je moguće"/>
    <meta property="og:description" content="Crvena zvezda će u okviru petog kola grupne faze Lige šampiona dočekati Bajern iz Minhena, u utorak od 21 čas, a trener crveno-belih Vladan Milojević očekuje da njegovi igrači pruže maksimum i dobiju odgovarajuću podršku sa tribina. – Pretposlednja utakmica u grupnoj fazi Lige šampiona, a u goste nam dolazi veliki klub i jedna od […]"/>
  </head>
  <body>
    <article>
      <h1>Milojević: Očekuje nas spektakl, uz naše navijače sve je moguće</h1>
      <address><time datetime="2019-11-25T14:11:53+00:00">25 Nov 2019, 14:11</time> by <a rel="author">Darko</a></address>
      <p>Crvena zvezda će u okviru petog kola grupne faze Lige šampiona dočekati Bajern iz Minhena, u utorak od 21 čas, a trener crveno-belih Vladan Milojević očekuje da njegovi igrači pruže maksimum i dobiju odgovarajuću podršku sa tribina.</p>
      <p><b>– Pretposlednja utakmica u grupnoj fazi Lige šampiona, a u goste nam dolazi veliki klub i jedna od najboljih ekipa u Evropi i svetu. Očekuje nas spektakl, mnogo nam znači da ugostimo renomiranog protivnika kao što je Bajern. Daćemo sve od sebe da pružimo dobru partiju. Veoma sam ponosan na sve ovo, za tri godine koje igramo evropska takmičenja, videli smo velike svetske asove, poput Nojera, Sona, Levandovskog… Mnogi su prvi put došli u Beograd kako bi videli kako je to igrati na našem stadionu. Ponoviću igračima ono što im uvek govorim – dajte sve od sebe, a ja preuzimam odgovornost. Ne plašimo se nikog i jedva čekamo utakmicu</b>, rekao je Milojević.</p>
      <p>On se osvrnuo i na navijače, koji su u svakoj utakmici tu kako bi pružili podršku voljenom klubu.</p>
      <p>
        <b>– Nadam se da će navijači doći u velikom broju, da će biti pun stadion i da će nas njihova pesma nositi svih devedeset minuta. Nama uvek znači podrška, mi smo deo Crvene zvezde, a to sa sobom donosi i fenomenalnu publiku. Fudbal se igra za navijače i mnogo puta u istoriji videli smo da se utakmice okreću u našu korist zahvaljujući fenomenalnoj podršci navijača. Pozvao bi ih da dođu u što većem broju, jer ovi igrači zaslužuju pune tribine.</b>
      </p>
      <p>Milojević se podsetio i utakmice u Minhenu, odigrane pre dva meseca, kada je Bajern bio bolji, ali i na promene u načinu igre posle dolaska novog trenera.</p>
      <p>
        <b>– Ovo nije pozorište da mi sami igramo predstavu. Jednostavno, igramo onoliko koliko nam protivnik dozvoli. Kakvi god da su rezultati, ne samo u toj, već i u ostalim utakmicama, uvek može bolje. Sve su to velike ekipe i naš zadatak je da odgovorimo na neke elemente njihove igre koji su na vrhunskom nivou. Naše želje su velike, potrudićemo se da sutra budemo što bolji. Bajern je promenom trenera vratio svoj identitet. Očigledno je postojalo neko nezadovoljstvo među igračima, načinom na koji je Kovač, koji je fenomenalan trener, vodio ekipu. On gaji igru na posed, a oni su navikli da “melju” od prvog do poslednjeg minuta i da što pre završavaju akcije udarcima na gol.</b>
      </p>
      <p>Pavkov će zbog povrede propustiti meč sa Bajernom, dok je Jovančić pod znakom pitanja, a pobeda u sutrašnjem duelu bi Zvezdi obezbedila evropsko proleće.</p>
      <p><b>– Ne bavim se kalkulacijama. Idemo utakmicu po utakmicu, daćemo sve od sebe i pokušaćemo da napravimo najbolji mogući rezultat –</b> zaključio je Milojević.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/25/degenek-da-se-u-sredu-probudimo-ponosni-i-nasmejani-zbog-evropskog-proleca/"/>
        <a href="https://www.sportskacentrala.com/2019/11/25/i-omladinci-zvezde-protiv-bajerna-jure-prolece-u-evropi/"/>
        <a href="https://www.sportskacentrala.com/2019/11/25/bajern-krenuo-u-beograd-sa-najjacim-snagama/"/>
        <a href="https://www.sportskacentrala.com/2019/11/25/dika-stojanovic-marakana-ima-cudnu-moc-mozda-se-istorija-ponovi/"/>
        <a href="https://www.sportskacentrala.com/2019/11/24/najdoski-bajern-opet-moze-da-padne-jer-nije-sve-u-novcu/"/>
        <a href="https://www.sportskacentrala.com/2019/11/24/milojevic-zvezda-je-masina-koja-mora-da-ide-napred-igracemo-ponovo-ligu-sampiona/"/>
        <a href="https://www.sportskacentrala.com/2019/11/24/jedan-od-najboljih-deli-pravdu-zvezdi-i-bajernu/"/>
        <a href="https://www.sportskacentrala.com/2019/11/24/degenek-nadam-se-krcatim-tribinama-protiv-bajerna/"/>
        <a href="https://www.sportskacentrala.com/2019/11/23/kosanovic-nije-moglo-danas-nikako-milojevic-ima-prostora-za-napredak-o-bajernu-ne-mislimo/"/>
      </related>
    </article>
  </body>
</html>