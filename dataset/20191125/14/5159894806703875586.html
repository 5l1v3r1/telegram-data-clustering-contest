<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1166349-nova-funkce-vyjednavac-sparta-privedla-advokata-na-finalizaci-transferovych-jednani.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T14:34:00+00:00"/>
    <meta property="og:title" content="Nová funkce, vyjednavač. Sparta přivedla advokáta na finalizaci transferových jednání"/>
    <meta property="og:description" content="Vyjednavači bývají nejčastěji hvězdami policejních týmů v televizních seriálech. V českém fotbale bude funkce novinkou. Fotbalová Sparta má nového muže, který bude klub zastupovat při jednáních o hráčských přestupech. Advokát Petr Hrdlička se stane členem představenstva a bude garantem uzavírání transferových smluv s hráči, jejich agenty a kluby. Letenští nového muže představují na svém webu."/>
  </head>
  <body>
    <article>
      <h1>Nová funkce, vyjednavač. Sparta přivedla advokáta na finalizaci transferových jednání</h1>
      <address><time datetime="2019-11-25T14:34:00+00:00">25 Nov 2019, 14:34</time> by <a rel="author">dos, Sport.cz</a></address>
      <p>Vyjednavači bývají nejčastěji hvězdami policejních týmů v televizních seriálech. V českém fotbale bude funkce novinkou. Fotbalová Sparta má nového muže, který bude klub zastupovat při jednáních o hráčských přestupech. Advokát Petr Hrdlička se stane členem představenstva a bude garantem uzavírání transferových smluv s hráči, jejich agenty a kluby. Letenští nového muže představují na svém webu.</p>
      <p>Sparta před týdnem oznámila, že Adam Kotalík, člen představenstva zodpovědný za transfery, po dohodě s šéfem Danielem Křetínským ukončí své působení v klubu. Kotalíkovy kompetence přebírá sportovní ředitel Tomáš Rosický.</p>
      <p>Generální ředitel František Čupr pak avizoval, že v oblasti významných transferů a hráčských smluv bude klub spolupracovat s vybraným advokátem, který agendu jako expert na kontraktaci a vyjednávání převezme.</p>
      <figure>
        <iframe data-src="https://twitter.com/ACSparta_CZ/status/1198949510535426048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Teď byl jako vyjednavač představen Petr Hrdlička. Kotalík odchází k 30. listopadu z funkce místopředsedy představenstva a v následujících měsících bude svému nástupci předávat agendu.</p>
      <p>„S Petrem Hrdličkou budeme společně s Tomášem Rosickým pracovat zejména v oblasti významných transferů a hráčských smluv. Je to odborník na kontraktaci a vyjednávání, proto je mu tato odpovědnost svěřena," poukazuje Čupr.</p>
      <h3>Přestupy dál řídí Rosický</h3>
      <p>„Vnímám možnost pracovat pro Spartu jako velkou výzvu a čest. Mojí hlavní motivací je možnost podílet se hned od začátku naší spolupráce na úspěších týmu, který tvoří přestupní politiku, a potažmo i na úspěších celého klubu. Mým hlavním úkolem je vytvářet komfort a servis pro sportovního ředitele," představuje se Hrdlička. „Postupně přebírám agendu a společně s Tomášem už pracujeme a připravujeme se na zimní transferové období," doplňuje.</p>
      <figure>
        <img src="https://media.sport.cz/images/top_foto1/0127001508720492/HsyrY9UpbuW20k1SggIFMg/5b818012e16f9beb54240100-261275.jpg"/>
      </figure>
      <p>
        <a href="https://www.sport.cz/1164266-kretinsky-rizl-do-sparty-jeho-muz-konci-kompetence-prebira-rosicky.html">
          <b>Křetínský řízl do Sparty! Jeho muž končí, kompetence přebírá Rosický</b>
        </a>
      </p>
      <p>Aby bylo jasno, výběr posil a přestupy bude i nadále řídit sportovní úsek v čele s Rosickým. Sportovní ředitel společně se skautingem a realizačním týmem nadále vytipovává posily, oslovuje hráče a má na starosti skladbu A-týmu i dalších výběrů. Hrdlička vstoupí do procesu jednání ve chvíli, kdy se budou řešit formální smluvní náležitosti.</p>
    </article>
  </body>
</html>