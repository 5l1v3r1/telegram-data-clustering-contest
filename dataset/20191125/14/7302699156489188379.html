<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000113151"/>
    <meta property="og:site_name" content="MGR Online"/>
    <meta property="article:published_time" content="2019-11-25T14:07:00+00:00"/>
    <meta property="og:title" content="ผู้นำฮ่องกงระบุ'น้อมรับ'เสียงประชาชน หลังฝ่ายประท้วงชนะเลือกตั้งขาดลอย ขณะ'จีน'ยืนยันยังหนุน'ลัม'"/>
    <meta property="og:description" content="ผู้นำฮ่องกง แคร์รี ลัม ให้คำมั่นในวันจันทร์ (25 พ.ย.) ที่จะรับฟังความคิดเห็นของประชาชน และพูดถึงปัญหาต่างๆ ซึ่งฝังรากลึกในสังคม หลังจากผู้สมัครฝ่ายสนับสนุนประชาธิปไตยกวาดชัยชนะถล่มทลายในการเลือกตั้งสภาท้องถิ่น ขณะที่ปักกิ่งแถลงสน"/>
  </head>
  <body>
    <article>
      <h1>ผู้นำฮ่องกงระบุ'น้อมรับ'เสียงประชาชน หลังฝ่ายประท้วงชนะเลือกตั้งขาดลอย ขณะ'จีน'ยืนยันยังหนุน'ลัม'</h1>
      <address><time datetime="2019-11-25T14:07:00+00:00">25 Nov 2019, 14:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011705702.JPEG"/>
        <figcaption>ผู้นำฮ่องกง แคร์รี ลัม</figcaption>
      </figure>
      <p><b>เอเจนซีส์ - ผู้นำฮ่องกง แคร์รี ลัม ให้คำมั่นในวันจันทร์ (25 พ.ย.) ที่จะรับฟังความคิดเห็นของประชาชน และพูดถึงปัญหาต่างๆ ซึ่งฝังรากลึกในสังคม หลังจากผู้สมัครฝ่ายสนับสนุนประชาธิปไตยกวาดชัยชนะถล่มทลายในการเลือกตั้งสภาท้องถิ่น ขณะที่ปักกิ่งแถลงสนับสนุนลัมและตำรวจฮ่องกงเหนียวแน่น ย้ำฮ่องกงยังคงเป็นส่วนหนึ่งของจีนไม่เปลี่ยนแปลง</b><br/><br/>ผลการเลือกตั้งสมาชิกสภาท้องถิ่น 18 เขตของฮ่องกงเมื่อวันอาทิตย์ (24) ปรากฏว่าผู้สมัครที่เป็นฝ่ายสนับสนุนการเรียกร้องประชาธิปไตย สามารถกวาดที่นั่งไปได้รวม 388 ที่นั่ง จากทั้งหมด 452 ที่นั่ง ส่วนผู้สมัครฝ่ายสนับสนุนปักกิ่งได้แค่ 59 ที่นั่ง และอีก 5 ที่นั่งเป็นของผู้สมัครอิสระ จากเดิมซึ่งที่นั่งส่วนใหญ่ยึดกุมโดยนักการเมืองโปรจีน<br/><br/>นอกจากนั้นยังมีประชาชนออกไปใช้สิทธิ์สูงสุดเป็นประวัติการณ์ถึง 71% ของจำนวนผู้มีสิทธิ์ออกเสียงที่ลงทะเบียนทั้งหมด 4.13 ล้านคน<br/><br/>ทั้งนี้ พรรคการเมืองฝ่ายสนับสนุนปักกิ่งพรรคใหญ่ที่สุดประสบความปราชัยยับเยิน โดยผู้สมัครอย่างน้อย 155 คน จาก 182 คนแพ้การเลือกตั้ง ในจำนวนนี้รวมถึง จูเนียส โฮ นักการเมืองที่ฝ่ายเรียกร้องประชาธิปไตยเกลียดชังที่สุด และถูกแทงระหว่างหาเสียงเมื่อเดือนที่แล้ว<br/><br/>ขณะเดียวกัน แอนดรูว์ ชิว ผู้สมัครฝ่ายสนับสนุนประชาธิปไตยที่ถูกกัดหูแหว่งระหว่างหาเสียงก่อนหน้านี้ ได้รับชัยชนะ<br/><br/>ชาวฮ่องกงจำนวนมากชวนกันไปฉลองหน้าคูหาเลือกตั้งและบนถนนในย่านศูนย์กลางธุรกิจตั้งแต่คืนวันอาทิตย์<br/><br/>เรจินา อิป สมาชิกคณะกรรมการที่ปรึกษาหลักของรัฐบาลฮ่องกงและอดีตรัฐมนตรีความมั่นคง แสดงความเห็นว่า ผลการเลือกตั้งสะท้อนว่า ประชาชนไม่พอใจรัฐบาลอย่างมาก<br/><br/>ทางด้าน แคร์รี่ ลัม ผู้บริหารสูงสุดเขตบริหารพิเศษฮ่องกง แถลงในวันจันทร์ (25) ว่า “รัฐบาลจะน้อมรับฟังความคิดเห็นของประชาชนอย่างแน่นอนอยู่แล้ว และจะตอบสนองมติมหาชนเหล่านี้อย่างจริงจัง” ขณะเดียวกันเธอก็แสดงความหวังว่า สถานการณ์ที่สงบเรียบร้อยและปลอดภัยจะดำเนินต่อไป พร้อมทั้งยอมรับว่า ผลการเลือกตั้งสะท้อนความไม่พอใจของประชาชนต่อสถานการณ์ปัจจุบันและปัญหาที่ฝังรากลึกในสังคม</p>
      <figure>
        <img src="https://mpics.mgronline.com/pics/Images/562000011705701.JPEG"/>
        <figcaption>นจับตาการนับคะแนนที่หน่วยเลือกตั้งในเขตเซาต์ฮอริวอนส์เวสต์ ในฮ่องกง เมื่อวันอาทิตย์(24พ.ย.) ที่่ผ่านมา</figcaption>
      </figure>
      <p>ลัมไม่ได้ระบุว่า จะดำเนินการอย่างไรต่อไป แต่ฝ่ายผู้ประท้วงยังคงกดดันให้รัฐบาลยอมตามข้อเรียกร้องหลัก 5 ข้อ ซึ่งรวมถึงการเลือกตั้งสมาชิกรัฐสภาและผู้นำฮ่องกงโดยตรง และการสอบสวนการใช้ความรุนแรงของตำรวจต่อผู้ประท้วง โดยมีการนัดหมายบนเว็บฟอรัมให้ประชาชนออกไปเดินขบวนในวันอาทิตย์ (1 ธ.ค.) เพื่อกดดันรัฐบาล<br/><br/>ปกติแล้วการเลือกตั้งสมาชิกสภาท้องถิ่นที่มีหน้าที่จัดการปัญหาภายในชุมชน เช่น การเก็บขยะ มักไม่ได้รับความสนใจ และที่นั่งส่วนใหญ่ยึดครองโดยนักการเมืองที่สนับสนุนจีน แต่สำหรับการเลือกตั้งเมื่อวันอาทิตย์กลับกลายเป็นการสร้างโอกาสใหม่สำหรับฝ่ายประท้วง ซึ่งได้เคลื่อนไหวต่อต้านรัฐบาลที่มักบานปลายกลายเป็นความรุนแรงมาเกือบ 6 เดือน ถือเป็นวิกฤตการเมืองรุนแรงที่สุดนับจากอังกฤษส่งมอบฮ่องกงคืนให้จีนในปี 1997<br/><br/>ขณะที่ หวัง อี้ มนตรีแห่งรัฐและรัฐมนตรีต่างประเทศของจีน ให้สัมภาษณ์ระหว่างเยือนญี่ปุ่นว่า ในเวลาที่เขาพูดนี้ยังไม่มีการประกาศผลขั้นสุดท้ายออกมา จึงควรรอผลขั้นสุดท้ายก่อน อย่างไรก็ตาม ไม่ว่าจะเกิดอะไรขึ้น ฮ่องกงยังคงเป็นส่วนหนึ่งของจีน และเป็นเขตบริหารพิเศษของจีน และความพยายามในการสร้างความวุ่นวาย หรือกระทั่งทำลายความมั่งคั่งและเสถียรภาพของฮ่องกงจะไม่มีวันสำเร็จ<br/><br/>ต่อมา เกิ่ง ส่วง โฆษกกระทรวงการต่างประเทศจีนกล่าวระหว่างการแถลงข่าวปกติว่า ปักกิ่งยังคงให้การสนับสนุนแก่ลัม รวมทั้งสนับสนุนสำนักงานตำรวจและสถาบันยุติธรรมของฮ่องกงในการลงโทษผู้ใช้ความรุนแรงและละเมิดกฎหมาย<br/><br/>เกิ่งสำทับว่า รัฐบาลจีนยังคงมุ่งมั่นเด็ดเดี่ยวที่จะปกป้องอธิปไตย ความมั่นคง และผลประโยชน์ในการพัฒนาประเทศ รวมทั้งปฏิบัติอย่างเด็ดเดี่ยวตามแนวทางหนึ่งประเทศ-สองระบบ<br/><br/>ในส่วนของสำนักข่าวซินหวาของทางการจีน ได้รายงานข่าวเรื่องการเลือกตั้งที่ฮ่องกงเสร็จสิ้นลง แตไม่ได้ระบุว่าฝ่ายใดชนะ<br/><br/>“พวกก่อจลาจล ที่ประสานกับกลุ่มพลังภายนอกกลุ่มต่างๆ ได้ใช้ความรุนแรงและขยายความรุนแรงให้บานปลายอย่างต่อเนื่อง ซึ่งกำลังส่งผลให้เกิดการเผชิญหน้าทางสังคมและทางการเมือง” รายงานของซินหวากล่าวในตอนหนึ่ง “...หลายๆ เดือนของความไม่สงบทางสังคมได้สร้างความชะงักงันอย่างร้ายแรงให้แก่กระบวนการเลือกตั้ง”</p>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000113151"/>
      </related>
    </article>
  </body>
</html>