<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/jake-kise-pogodile-francusku-italiju-i-grcku-7-nastradalih/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:33:00+00:00"/>
    <meta property="og:title" content="Jake kiše pogodile Francusku, Italiju i Grčku, 7 nastradalih"/>
    <meta property="og:description" content="RIM - Najmanje sedam osoba je nastradalo u poplavama koje su izazvale obilne kiše koje su pogodile francusku i italijansku rivijeru i zapadne delove"/>
  </head>
  <body>
    <article>
      <h1>Jake kiše pogodile Francusku, Italiju i Grčku, 7 nastradalih</h1>
      <address><time datetime="2019-11-25T14:33:00+00:00">25 Nov 2019, 14:33</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521459-750x430.jpg"/>
        <figcaption>Foto: Tanjug</figcaption>
      </figure>
      <p>RIM – Najmanje sedam osoba je nastradalo u poplavama koje su izazvale obilne kiše koje su pogodile francusku i italijansku rivijeru i zapadne delove Grčke, saopštili su zvaničnici.</p>
      <p>Na francuskoj rivijeri pojedini putevi su zatvoreni, a u Italiji nivo reka još je u porastu, preneo je AP.</p>
      <p>Administracija francuskog regiona Var saopštila je da su četiri osobe nastradale, uključujući bračni par u 70-im godinama iz prestonice parfema Grasa, čiji je automobil bio potopljen.</p>
      <p>Jedna osoba je nastradala nakon što je francuski brod za spasavanje potonuo na Mediteranu, a četvrta osoba je pronađena mrtva u automobilu.</p>
      <p>Na severu Italije, pronađena je mrtva žena nakon što je nabujala reka Bomida „odnela“ njen automobil.</p>
      <p>Spasioci pretražuju i da li ima eventualnih žrtava nakon urušavanja dela autoputa, prouzrokovanog klizištem u blizini poplavljenog grada Savone.</p>
      <p>U Grčkoj su tela dvojice muškaraca, za koje se veruje da su turisti, pronađena kasno sinoć u blizini luke Antirio, 250 kilometara zapadno od Atine, nakon što je nevreme zahvatilo jedrilicu na kojoj su bili.</p>
      <p>U međuvremenu, nivo italijanske reke Ticino u lombardijskom gradu Pavia nastavlja da raste, zbog čega se na ulicama nalazi 15 centimetara vode, a pojedini žitelji su evakuisani.</p>
      <p>U Francuskoj nivo reka polako opada, ali mnoge porodice koje su evakuisane ne mogu da se vrate u svoje domove, dok vlasti rade na čišćenju puteva i popravci električnih vodova.</p>
      <p>U Grčkoj na stotine domova je poplavljeno nakon noćašnje oluje koja je pogodila područja zapadno od Atine.</p>
      <p>Olujna kiša i klizišta su uslovili zatvaranje autoputa koji povezuje grčku prestonicu sa lukom Patras.</p>
      <p>Najgore je poplavljen rizort Kineta, gde su se pojavila klizišta zbog obližnje šume koja je oštećena u šumskim požarima.</p>
      <p>Nekoliko desetina ljudi zaglavljenih u sutomobilima i poplavljenim kućama spasila je vatrogasna služba.</p>
      <p>(Tanjug)</p>
    </article>
  </body>
</html>