<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/juridik_affarer/uber-overklagar-london-beslut-anmarkningsvart-och-felaktigt-6979630"/>
    <meta property="og:site_name" content="Affärsvärlden"/>
    <meta property="article:published_time" content="2019-11-25T14:37:00+00:00"/>
    <meta property="og:title" content="Uber överklagar London-beslut - &quot;anmärkningsvärt och felaktigt&quot;"/>
    <meta property="og:description" content="Uber kommer att överklaga det uppmärksammade beslut som fattades av Londons transportmyndighet TFL på måndagen, uppger bolaget i en kommentar till Nyhetsbyrån Direkt."/>
  </head>
  <body>
    <article>
      <h1>Uber överklagar London-beslut - "anmärkningsvärt och felaktigt"</h1>
      <address>
        <time datetime="2019-11-25T14:37:00+00:00">25 Nov 2019, 14:37</time>
      </address>
      <p>
        <b>Uber kommer att överklaga det uppmärksammade beslut som fattades av Londons transportmyndighet TFL på måndagen, uppger bolaget i en kommentar till Nyhetsbyrån Direkt.</b>
      </p>
      <p>I beslutet nekas Uber förnyad licens för att bedriva taxiverksamhet i den brittiska huvudstaden. Taxibolagets aktie handlades ned med 5 procent i den amerikanska förhandeln på måndagen.</p>
      <p>Taxibolaget Uber har genomfört betydliga förändringar av verksamheten och vill bidra till att sätta standarden för säkerhet i branschen, säger Jamie Heywood, bolagets regionschef för Norra Europa.</p>
      <p>"TFL:s beslut att inte förnya Ubers licens i London är anmärkningsvärt och felaktigt, och vi kommer att överklaga", säger han.</p>
      <p>Jamie Heywood trycker på att TFL ansåg att Uber var en pålitlig aktör för bara två månader sedan.</p>
      <p>"Vi gör allt och lite till för att bibehålla denna status", säger han vidare.</p>
      <p>TFL uppgav i sitt beslut att myndigheten noterat ett "mönster av misslyckanden" hos Uber, enligt ett uttalande från en talesperson för myndigheten, rapporterar flera medier.</p>
      <p>Det amerikanska taxibolaget tilldelades under förra sommaren en 15-månaders licens från myndigheten Transport for London (TFL) som möjliggjorde verksamheten. Det är denna licens som nu löper ut och som alltså inte kommer att förnyas.</p>
      <p>Uber har även tidigare, innan det senaste förnyandet av licensen, fått tillståndet indraget av TFL. Myndigheten uppgav i samband med att licensen återtogs att Ubers "inställning och agerande demonstrerar bristande ansvarstagande från bolagets sida".</p>
      <p>Förseelser som Uber anklagades för av myndigheten inbegrep hur förares hälso- och icke-kriminella status säkrades, en underlåtenhet att rapportera allvarlig brottslighet relaterad till verksamheten samt bruk av teknik som möjliggör bedrägerier.</p>
      <p>Beskedet innebär att Uber riskerar att försvinna som taxialternativ från en av de viktigaste marknaderna globalt. Verksamheten väntas kunna fortsätta under processen efter ett överklagande.</p>
      <p>"För våra 3,5 miljoner resenärer och 45.000 licenserade förare som förlitar sig på Uber i London kommer vi fortsätta verksamheten som vanligt, och göra allt vi kan för att lösa situationen tillsammans med TFL", fortsätter Uber-chefen.</p>
      <p>Ubers verksamhet i London har likt i många andra av världens storstäder mötts av häftig kritik från konventionella taxiaktörer, som i London verkar i stor skala med de ikoniska så kallade "black cab"-bilarna. Konkurrensen har dock tätnat även utöver Ubers verksamhet sedan estniska Bolt, franska Kapten och indiska Ola på senare tid tilldelats licens.</p>
      <p>Ubers aktie noterades på New York-börsen i våras och har sedan dess rasat med runt 30 procent.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fjuridik_affarer%2Fuber-overklagar-london-beslut-anmarkningsvart-och-felaktigt-6979630&amp;title=Uber%20%C3%B6verklagar%20London-beslut%20-%20%22anm%C3%A4rkningsv%C3%A4rt%20och%20felaktigt%22&amp;description=Uber%20kommer%20att%20%C3%B6verklaga%20det%20uppm%C3%A4rksammade%20beslut%20som%20fattades%20av%20Londons%20transportmyndighet%20TFL%20p%C3%A5%20m%C3%A5ndagen%2C%20uppger%20bolaget%20i%20en%20kommentar%20till%20Nyhetsbyr%C3%A5n%20Direkt.%20">Facebook</a>
        </li>
        <li>
          <a href="http://twitter.com/share?text=Uber%20%C3%B6verklagar%20London-beslut%20-%20%22anm%C3%A4rkningsv%C3%A4rt%20och%20felaktigt%22&amp;url=https%3A%2F%2Fwww.affarsvarlden.se%2Fjuridik_affarer%2Fuber-overklagar-london-beslut-anmarkningsvart-och-felaktigt-6979630">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fjuridik_affarer%2Fuber-overklagar-london-beslut-anmarkningsvart-och-felaktigt-6979630&amp;title=Uber%20%C3%B6verklagar%20London-beslut%20-%20%22anm%C3%A4rkningsv%C3%A4rt%20och%20felaktigt%22">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fjuridik_affarer%2Fuber-overklagar-london-beslut-anmarkningsvart-och-felaktigt-6979630&amp;title=Uber%20%C3%B6verklagar%20London-beslut%20-%20%22anm%C3%A4rkningsv%C3%A4rt%20och%20felaktigt%22">Reddit</a>
        </li>
        <li>Mail</li>
      </ul>
    </article>
  </body>
</html>