<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-firtash-nyt-bayden-rozsliduvannia/30291205.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T14:12:14+00:00"/>
    <meta property="og:title" content="Фірташ заперечує, що фінансував дії Джуліані щодо пошуку компромату на Байдена – NYT"/>
    <meta property="og:description" content="Український олігарх Дмитро Фірташ заявив, що не має інформації стосовно пошуку негативної інформації на одного із основних політичних опонентів президента США Дональда Трампа, колишнього віцепрезидент"/>
  </head>
  <body>
    <article>
      <h1>Фірташ заперечує, що фінансував дії Джуліані щодо пошуку компромату на Байдена – NYT</h1>
      <address>
        <time datetime="2019-11-25T14:12:14+00:00">25 Nov 2019, 14:12</time>
      </address>
      <p>Український олігарх Дмитро Фірташ заявив, що не має інформації стосовно пошуку негативної інформації на одного із основних політичних опонентів президента США Дональда Трампа, колишнього віцепрезидента США Джо Байдена і його сина, а також, що не фінансував пошук такої інформації, повідомило видання <a href="https://www.nytimes.com/2019/11/25/us/giuliani-ukraine-oligarchs.html?action=click&amp;module=Top%20Stories&amp;pgtype=Homepage">The New York Times</a>.</p>
      <p>«Хочу сказати одне – я не маю інформації, я нікого не фінансував, хто міг би збирати таку інформацію і з мого боку великою помилкою було б, якби я вирішив долучитись до цієї битви», – сказав Фірташ у коментарі виданню.</p>
      <p>Водночас один із партнерів особистого юриста Трампа Руді Джуліані заявив NYT, що пропонував олігарху допомогти вирішити його проблеми з Міністерством юстиції США, якщо він найме двох юристів, які б співпрацювали з Джуліані над отриманням компромату.</p>
      <p>Фірташ повідомив, що така пропозиція надійшла наприкінці червня, коли він зустрівся з партнерами Джуліані Левом Парнасом та Ігорем Фруманом.</p>
      <p>«Вони сказали: ми можемо вам допомогти і пропонуємо гарних юристів у Вашингтоні, які можуть вас представляти і допомогти поінформувати Міністерство юстиції США…Без мого бажання і прагнення мене втягнули до цієї внутрішньої суперечки в США», – зазначив Фірташ.</p>
      <p>Він додав, що відмовився від такої пропозиції і заплатив понад 1 мільйон доларів новим юристам.</p>
      <p>У жовтні інше видання <a href="https://time.com/5699201/exclusive-how-a-ukrainian-oligarch-wanted-by-u-s-authorities-helped-giuliani-attack-biden/?utm_source=twitter&amp;utm_medium=social&amp;utm_campaign=editorial&amp;utm_term=politics_&amp;linkId=75376227">Time</a> писало, що захист українського олігарха-втікача Дмитра Фірташа, який очікує на <a href="https://www.radiosvoboda.org/a/news-ministry-austria-extradyziya-firtasha/30058245.html">екстрадицію із Австрії до США</a>, передав адвокатові американського президента Дональда Трампа Руді Джуліані документи, які містять суперечливі обвинувачення на адресу колишнього віцепрезидента США Джо Байдена і колишнього спецпрокурора <a href="https://www.radiosvoboda.org/a/news-mueller-vtruchannya-rosii-u-vybory-tryvae/30073755.html">Роберта Мюллера</a>. За даними Time, Джуліані, зокрема, передали матеріали зі свідченнями колишнього генпрокурора України Віктора Шокіна, який <a href="https://www.radiosvoboda.org/a/news-schemes-poroshenko-shokin-burisma/30197166.html">стверджував</a>, що був змушений припинити розслідування стосовно компанії Burisma, членом ради директорів якої був Гантер Байден, син віцепрезидента США Джо Байдена, під тиском з боку США. Шокін також заявляв, що був звільнений із посади через тиск із боку США.</p>
      <p>Зусилля особистого юриста президента США Дональда Трампа Руді Джуліані щодо пошуку ймовірного компромату на колишнього віцепрезидента США Джо Байдена опинились в центрі розслідування, яке проводять комітети Палати представників США в рамках процедури імпічменту президента Дональда Трампа.</p>
      <p>Демократи вважають, що Трамп <a href="https://www.radiosvoboda.org/a/news-trump-zelenskyi-impichment/30179762.html">тиснув на українську владу</a>, вимагаючи розслідувати діяльність на Україні <a href="https://www.radiosvoboda.org/a/news-hunter-biden-on-burisma/30218156.html">Гантера Байдена</a>, сина кандидата в президенти США Джо Байдена, а також інформацію про причетність до втручання в американські вибори українців.</p>
      <p>Трамп усі закиди на свою адресу відкидає і називає розслідування <a href="https://www.radiosvoboda.org/a/news-trump-impeachment/30182494.html">«полюванням на відьом»</a>.</p>
    </article>
  </body>
</html>