<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/krompirjeve-na-krizarki-foto-250082"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T14:31:00+00:00"/>
    <meta property="og:title" content="Krompirjeve na križarki (FOTO) "/>
    <meta property="og:description" content="Bilo je več kot fantastično. Medtem ko je v Sloveniji ves teden deževalo, sem se med krompirjevimi počitnicami sončil na 25 stopinjah,« pravi. Pa ni šlo le za srečo z vremenom, ampak so bile p..."/>
  </head>
  <body>
    <article>
      <h1>Krompirjeve na križarki (FOTO) </h1>
      <h2>Eden najvidnejših mladih slovenskih glasbenikov Jay Bolk se je naveličal muhastega vremena; za teden dni se je podal na križarjenje po zahodnem Sredozemlju.</h2>
      <address><time datetime="2019-11-25T14:31:00+00:00">25 Nov 2019, 14:31</time> by <a rel="author">Roman Turnšek</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1680442.jpg"/>
          <figcaption>V Sloveniji dež, na križarjenju lepo vreme!</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680432.jpg"/>
          <figcaption>Zapriseženi navijač Barcelone Fotografije: osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680434.jpg"/>
          <figcaption>Povsod, kjer so se ustavili, je poskusil tudi specialitete.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680437.jpg"/>
          <figcaption>Po Sredozemlju s plavajočim mestom</figcaption>
        </figure>
      </slideshow>
      <p>Bilo je več kot fantastično. Medtem ko je v Sloveniji ves teden deževalo, sem se med krompirjevimi počitnicami sončil na 25 stopinjah,« pravi.<br/>Pa ni šlo le za srečo z vremenom, ampak so bile počitnice doživetje tudi zaradi drugih stvari. Za križarjenje se je odločil, ker je obsegalo obisk šestih mest v štirih državah in povsod je bil prvič.</p>
      <figure>
        <img src="https://www.slovenskenovice.si/images/slike/2019/11/18/1680432.jpg"/>
        <figcaption>Zapriseženi navijač Barcelone Fotografije: osebni arhiv</figcaption>
      </figure>
      <p>»Poleg tega je križarka posebno doživetje. Sprejme do 3500 potnikov, zato na njej ni nikoli dolgčas. Na voljo so bari, restavracije, trgovine, kazino, kino, gledališče, bazeni, fitnes, spa center in še bi lahko našteval. Pravo mesto v malem na vodi. Skratka, zame je to bilo uživanje na polno,« pravi.<br/>Užival je tudi na kopnem. Ogledal si je Napoli, Catanio, Malto, Barcelono in Marseille.<br/><br/>»Najbolj me je fascinirala Malta, in to zaradi peščenega videza stavb in obzidij. Počutil sem se, kot da sem nekje v Afriki. Takoj zatem me je navdušila Barcelona. Obiskal sem stadion Camp Nou, ki je v lasti nogometnega kluba Barcelona. Navdušili so me velikost stadiona in vsi dosežki kluba. Seveda sem si ogledal središče mesta in znamenito katedralo Sagrada Familia. Po drugih mestih, ki sem jih obiskal, sem si pretežno ogledal samo središče in obvezno poskusil lokalno kulinariko,« pove.</p>
      <blockquote>Sprejme do 3500 potnikov, zato na njej ni nikoli dolgčas.</blockquote>
      <p>Le v Franciji se ni počutil najbolj prijetno. »V Marseillu so bili prav takrat protestni shodi. Policija je zaprla prehod in moral sem počakati, da je bilo vsega konec.«<br/><br/>Potuje, četudi gre samo za skok do sosedov, zelo rad. »Zelo, zelo rad pravzaprav, če mi stvari le dopuščajo in če mi časovno znese. Vsako leto se odpravim tudi kam, kjer ni nujno preživljati dni le na plaži. Od takšnih potovanj se mi je v spomin najbolj vtisnila Kanada.« Kljub vsemu ima raje tople kraje. »Obožujem potovanje z letalom, saj sem že kot otrok vedno govoril, da bom pilot. No, danes lahko uživam le na sedežih med potniki in ne v pilotski kabini. Ampak vseeno letim!«</p>
      <figure>
        <img src="https://www.slovenskenovice.si/images/slike/2019/11/18/1680434.jpg"/>
        <figcaption>Povsod, kjer so se ustavili, je poskusil tudi specialitete.</figcaption>
      </figure>
      <p>Na nebu ni meja in letala človeka popeljejo na vse konce sveta. Kam bi Jay želel, da ga popeljejo naslednjič ali pa vsaj prav kmalu? »Definitivno v Združene države Amerike!« izstreli. Rad bi si ogledal Miami, Los Angeles, Las Vegas, San Francisco, New York in še kaj bi se našlo. Tja ga vleče prav zaradi glasbene in filmske industrije. »Vedno sem si želel ogledati filmske studie in vse najbolj znane filmske lokacije v Los Angelesu,« sanja.<br/>Želje in sanje so povezane z njegovim delom. Jay ni le pevec, ampak tudi glasbenik, avtor, aranžer, tuja mu nista niti režija spotov in pisanje scenarijev.</p>
      <blockquote>V ZDA ga vleče zaradi glasbene in filmske industrije.</blockquote>
      <p>Čeprav ga je pot popeljala že marsikam in ima poln koš počitniških in popotniških želja, se vseh njegovih potepanj drži rdeča nit. Je namreč pravi gurman. »Zelo rad imam različno kulinariko in vedno moram poskusiti vse, česar še nisem. No, pa tudi tisto, kar sem že. Tudi letos ni bilo drugače. Potem pa vedno, ko pridem domov, tehtnica znova in znova laže, haha! Vsakič si trdno obljubim, da je s tem nepreklicno konec. In se tega tudi držim. Ampak le do naslednjega potovanja, hehe,« še pove. </p>
    </article>
  </body>
</html>