<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/v-dresdnu-vdrli-v-zakladnico-z-eno-najvecjih-baroc"/>
    <meta property="og:site_name" content="Primorske novice"/>
    <meta property="article:published_time" content="2019-11-25T14:15:22+00:00"/>
    <meta property="og:title" content="V Dresdnu vdrli v zakladnico z eno največjih baročnih zbirk v Evropi"/>
    <meta property="og:description" content="V Dresdnu so davi kriminalci vdrli v zakladnico v muzeju v tamkajšnjem gradu, ki hrani eno izmed največjih in najbolje ohranjenih zbirk baročnih dragocenosti v Evropi. Policija za zdaj ni razkrila, kolikšna je vrednost dragocenosti, ki so jih odnesli vlomilci, mediji pa poročajo o večmilijonski izgubi. Kriminalci so na begu."/>
  </head>
  <body>
    <article>
      <h1>V Dresdnu vdrli v zakladnico z eno največjih baročnih zbirk v Evropi</h1>
      <address><time datetime="2019-11-25T14:15:22+00:00">25 Nov 2019, 14:15</time> by <a rel="author">STA</a></address>
      <p>
        <b>V Dresdnu so davi kriminalci vdrli v zakladnico v muzeju v tamkajšnjem gradu, ki hrani eno izmed največjih in najbolje ohranjenih zbirk baročnih dragocenosti v Evropi. Policija za zdaj ni razkrila, kolikšna je vrednost dragocenosti, ki so jih odnesli vlomilci, mediji pa poročajo o večmilijonski izgubi. Kriminalci so na begu.</b>
      </p>
      <figure>
        <img src="https://static.primorske.si/foto/highres/gnweb/721137_271-dresden_grad-1.jpg"/>
        <figcaption>V Dresdnu so kriminalci vdrli v zakladnico v muzeju v tamkajšnjem gradu, ki hrani eno izmed največjih in najbolje ohranjenih zbirk baročnih dragocenosti v Evropi. Foto: pixabay.com</figcaption>
      </figure>
      <p><b>DRESDEN</b> &gt; Zakladnica na dresdenskem gradu, ki je znana kot Zeleni svod, hrani okoli 4000 dragocenih predmetov iz slonovine, zlata, srebra in draguljev.</p>
      <p>Tarča vlomilcev, ki so v zakladnico vdrli davi, je bil zgodovinski del zbirke. V njej so dragulji in dragoceni umetniški predmeti. Podrobnosti o vrednosti ukradenih dragocenosti ali gmotni škodi za zdaj niso jasni.</p>
      <p>Nemški tabloid Bild je poročal o plenu v višini milijarde evrov in tudi drugi mediji poročajo o milijonskih izgubah. "Izjav o škodi zaradi vloma za zdaj ne moremo podati," pa je prek twitterja dopoldne sporočila policija in dodala, da prizorišče zločina še preiskujejo.</p>
      <p>Prostori v muzeju so običajno strogo varovani. Po poročanju medijev bi lahko bila davi motena dobava električne energije v muzejski kompleks, saj je zagorela bližnja električna omarica.</p>
      <p>Da je bila omarica poškodovana, so potrdili tudi v dobavitelju električne energije Drewag. A za zdaj ni jasno, ali je to neposredno povezano z vlomom. Bild je poročal, da so vlomilci onesposobili omarico in nato v zakladnico splezali skozi okno.</p>
      <p>Na prizorišču zločina so zdaj forenziki, dele muzeja je policija zaprla. Obiskovalci si tako danes ne morejo ogledati dela, kjer je zakladnica. Ta je sicer od zunaj videti nepoškodovana.</p>
      <p>Saški ministrski predsednik <b>Michael Kretschmer</b> je ogorčen zaradi vloma. Kot je dejal, so kriminalci s tem okradli celotno Saško. "Vrednosti v Zelenem svodu in kraljevi palači so ljudje v svobodni deželi Saška s težavo pridobivali skozi stoletja," je dodal.</p>
      <p>Kot je povedal, si takšnega vloma ni mogel niti zamisliti, saj je bil prepričan, da so bili varnostni ukrepi odlični. "Kot vidimo, pa ni bilo tako," je dodal pred novinarji.</p>
      <p>Zakladnico, ki velja za eno največjih baročnih čudes, je med letoma 1723 in 1730 postavil saški volilni knez in poljski kralj Avgust, ki je rad zapravljal za dragocene predmete in umetnine.</p>
      <p>Dragocenosti so zdaj na ogled v dveh sekcijah - v Zgodovinskem zelenem svodu, ki leži v avtentično obnovljenih prostorih v pritličju dresdenskega gradu, in v Novem zelenem svodu nadstropje višje, ki gosti še posebej dragocene posamične predmete.</p>
      <p>Eden izmed najbolj dragocenih predmetov zakladnice, 41-karatni zeleni diamant, je trenutno na razstavi v Metropolitanskem muzeju v New Yorku.</p>
      <p>Med zakladi Zelenega svoda je na primer tudi 684-karatni safir, ki je bil darilo ruskega carja Petra I.</p>
      <p>To je drugi drzni vlom v Nemčiji v zadnjih letih. Leta 2017 so namreč nepridipravi iz berlinskega muzeja Bode odnesli 100-kilogramski, 24-karatni zlatnik.</p>
    </article>
  </body>
</html>