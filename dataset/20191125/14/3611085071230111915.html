<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/sprukts-dinamo-vajadzetu-spelet-vairak-latviesiem/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T14:29:05+00:00"/>
    <meta property="og:title" content="Sprukts: “Dinamo” vajadzētu spēlēt vairāk latviešiem"/>
    <meta property="og:description" content="Latvijas hokeja čempionāta “Kurbads” komandas centra uzbrucējs Jānis Sprukts uzskata, ka Kontinentālās hokeja līgas (KHL) klubā Rīgas “Dinamo” vajadzētu spēlēt vairāk latviešiem."/>
  </head>
  <body>
    <article>
      <h1>Sprukts: “Dinamo” vajadzētu spēlēt vairāk latviešiem</h1>
      <address><time datetime="2019-11-25T14:29:05+00:00">25 Nov 2019, 14:29</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Latvijas hokeja čempionāta “Kurbads” komandas centra uzbrucējs Jānis Sprukts uzskata, ka Kontinentālās hokeja līgas (KHL) klubā Rīgas “Dinamo” vajadzētu spēlēt vairāk latviešiem.</p>
      <p>“Grūti pateikt [vai Latvijas hokejā ir pārmaiņas]. Domāju, ir uzlabojumi redzami. Komandā ir treneris [Bobs Hārtlijs] ar lielu pieredzi, kurš ienesis pārmaiņas komandas ģērbtuvē. Vai kopsummā ir uzlabojies viss, lai teiktu, ka esam tuvu tām valstīm, kuras bija piecus soļus priekšā? Izmaiņas ir bijušas, bet esmu tālu no tā visa šobrīd,” sacīja 37 gadus vecais Sprukts, kurš jau trešo sezonu spēlē “Kurbadā”.</p>
      <p>Iepriekš Sprukts asi kritizējis Latvijas hokeja federācijas (LHF) darbu, bet bijušais prezidents Kirovs Lipmans pat Spruktu nodēvējis par “žuļiku”. “Stāsts no manas puses bija par struktūru. Kā katrā uzņēmumā. Ja esi atbildīgs par ekipējumu, tad no tevis prasa atbildību par to, lai tu to izsniegtu. Visiem jautājumiem nav jāiet caur prezidentu, kurš lemj par katru jautājumu. Un, ja viņš lemj tev par sliktu, tad ekipējuma menedžeris tev neiedod vajadzīgo, jo prezidents pateicis, ka nevar dot, kamēr neesi ticis sastāvā. Manā uztverē tadi jautājumi nav pieņemami. Dzīvojam citā laikā, ir jāuzticās saviem darbiniekiem,” turpināja hokejists.</p>
      <p>“”Dinamo” šobrīd ir krietni mazāk latviešu spēlētāju. Nezinu, vai tas ir kluba vadības lēmums vai tāda sakrtība, bet latviešu klubam vajadzētu vairāk latviešus. Jaunos vairāk augšā pasaukt, lai pieredzi uzkrāj. Cik skatos, katru gadu arvien mazāk un mazāk latviešu hokejistu,” viedokli ap sava bijušā kluba Rīgas “Dinamo” sastāva aprisēm pauda pieredzes bagātais hokejists.</p>
      <p>Sprukts “Dinamo” spēlēja trīs sezonas, pārstāvot komandu no 2009. līdz 2012.gadam. Vēlāk Sprukts uzspēlēja arī tādos KHL klubos kā Maskavas CSKA un Jaroslavļas “Lokomotiv”.</p>
      <p>“Kreisā mala Lauris Dārziņš, labā mala… Grūti, bet laikam Mārtiņš Karsums. Aizsardzībā Krišjānis Rēdlihs un Guntis Galviņš, bet vārtos liktu Artūru Irbi,” savu sapņu piecinieku ieskicēja Sprukts, kurš Latviju pārstāvējis 12 pasaules čempionātos.</p>
      <figure>
        <iframe src="https://www.youtube.com/embed/HZzpBAKzkNA" width="640" height="360" data-service="Youtube" scrolling="no"/>
      </figure>
    </article>
  </body>
</html>