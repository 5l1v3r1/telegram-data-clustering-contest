<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/real-vr-fishing-il-mix-perfetto-tra-reale-e-digitale-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Real VR Fishing, il mix perfetto tra reale e digitale | Recensione | Game Division"/>
    <meta property="og:description" content="Real VR Fishing, uno dei migliori simulatori di pesca ad oggi disponibili per la realtà virtuale. Miragesoft, lo abbiamo recensito per voi!"/>
  </head>
  <body>
    <article>
      <h1>Real VR Fishing, il mix perfetto tra reale e digitale | Recensione | Game Division</h1>
      <address>
        <time datetime="2019-11-25T14:00:00+00:00">25 Nov 2019, 14:00</time>
      </address>
      <p>La natura, un po’ di buona musica e una canna da pesca. Questo è Real VR Fishing, uno dei migliori simulatori di pesca ad oggi disponibili per la realtà virtuale. <b>Miragesoft, lo sviluppatore coreano del gioco</b>, è riuscito a ottenere questo risultato mixando in maniera molto riuscita degli ambienti reali con gli elementi digitali del videogioco.</p>
      <p>Il gameplay è classico, ma arricchito con elementi che <b>vi spingono ad affrontare ore e ore di gioco</b>, grazie soprattutto a una meccanica di crescita ben realizzata. Selezionate la prima – e unica – posizione di pesca disponibile. Vi troverete sulla riva di un fiume con una canna da pesca in mano. Premete il grilletto, sferzate la canna e rilasciate il grilletto per lanciare l’esca. Vedrete la sagoma dei pesci presenti così potrete decidere dove lanciare. Con la mano sinistra afferrate il mulinello e recuperatelo lentamente, fino a che un pesce abboccherà e un’icona v’indicherà di tirare con forza verso l’alto. È iniziata la lotta con il pesce.</p>
      <figure>
        <img src="https://www.tomshw.it/images/images/2019/11/real-vr-fishing-64881.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/real-vr-fishing-64894.768x432.jpg"/>
        </figure>
        <figure>
          <img src="https://www.tomshw.it/images/images/2019/11/real-vr-fishing-64863.768x432.jpg"/>
        </figure>
        <figure>
          <img src="https://www.tomshw.it/images/images/2019/11/real-vr-fishing-64862.768x432.jpg"/>
        </figure>
        <figure>
          <img src="https://www.tomshw.it/images/images/2019/11/real-vr-fishing-64861.768x432.jpg"/>
        </figure>
      </slideshow>
      <p>Recuperate la lenza girando il mulinello, ma non troppo in fretta perché potrebbe rompersi, e nemmeno troppo lentamente, altrimenti il pesce scapperà. Contrastate la direzione di nuoto del pesce, e quando è stanco recuperate più velocemente la lenza, fino a trascinarlo a riva e con un ultimo strattone verso l’alto lo avrete nelle vostre mani.</p>
      <p>Ora avete due scelte: se tenerlo, e guadagnare soldi, o liberarlo e guadagnare esperienza.<b> I soldi vi permettono di acquistare canne, mulinelli ed esche migliori</b>, necessarie per catturare i pesci più impegnativi. L’esperienza invece vi servirà per sbloccare ulteriori scenari di pesca, uno più bello dell’altro, di notte, di giorno, con il sole o la pioggia.</p>
      <p>Quando avete pescato a sufficienza tornate a casa, migliorate l’attrezzatura o arredate il più grande acquario che si sia mai visto in una casa. Aggiungete pesci, ma solo se durante le fasi di pesca ne avrete pescati a sufficienza, piante e ornamenti vari.</p>
      <figure>
        <img src="https://www.tomshw.it/images/images/2019/11/real-vr-fishing-64880.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/11/real-vr-fishing-64893.768x432.jpg"/>
        </figure>
        <figure>
          <img src="https://www.tomshw.it/images/images/2019/11/real-vr-fishing-64882.768x432.jpg"/>
        </figure>
        <figure>
          <img src="https://www.tomshw.it/images/images/2019/11/real-vr-fishing-64876.768x432.jpg"/>
        </figure>
        <figure>
          <img src="https://www.tomshw.it/images/images/2019/11/real-vr-fishing-64875.768x432.jpg"/>
        </figure>
      </slideshow>
      <p><b>Per le prime ore non avrete molta difficoltà nel catturare pesci</b>, ma sbloccando le varie località di pesca diverrà tutto più complicato. I pesci più difficili vi richiederanno di contrastare velocemente i cambi di direzione, quando nuotano sotto la superficie o saltano fuori dall’acqua. Avrete sempre meno margine di manovra e dovrete bilanciare sapientemente la direzione della canna e l’uso del mulinello. Sarà frustrante perdere il pesce dopo diversi minuti di battaglia, ma sarete estremamente soddisfatti quando sarete voi a vincere. Più il pesce è grande e battagliero, maggiore sarà la ricompensa in denaro o esperienza. Arriverete a un punto dove dovrete per forza migliorare la vostra attrezzatura, altrimenti sarà praticamente impossibile riuscire catturare gli esemplari più tenaci.</p>
      <p>Nella vostra dimora potrete anche selezionare delle canzoni (file MP3) presenti sul vostro PC, e riprodurli durante la pesca.</p>
      <h3>Verdetto</h3>
      <p><b>Real Fishing VR offre un’esperienza di pesca in realtà virtuale veramente convincente</b>, principalmente grazie alla presenza di località di pesca filmate realmente, e integrate perfettamente con gli oggetti digitali di gioco.</p>
      <p>L’interazione con il mulinello manca di un po’ di feedback aptico, e il lancio dell’esca non è sempre molto preciso. Avremmo preferito l’uso della vibrazione anche nella fase in cui il pesce si avvicina e abbocca; tutta la fase di pesca è lasciata alle icone che indicano i movimenti da compiere e lo stato del pesce.</p>
      <p>Le località di pesca sono affascinati e varie. Altre arriveranno in futuro tramite DLC.</p>
      <p>Tutto sommato l’esperienza di gioco è ottima, la meccanica di crescita funziona, e la possibilità di arredare un acquario è piacevole. Apprezzabile anche la velocità di crescita iniziale che è però destinata ad appiattirsi dopo molte ore di gioco.</p>
      <p>Consigliatissimo agli amanti della pesca e ai curiosi.</p>
    </article>
  </body>
</html>