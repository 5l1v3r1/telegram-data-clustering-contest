<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642006/%D8%A7%D9%81%D8%B2%D8%A7%DB%8C%D8%B4-%DB%B5%DB%B0-%D9%85%DB%8C%D9%84%DB%8C%D9%88%D9%86-%D9%85%D8%AA%D8%B1%D9%85%DA%A9%D8%B9%D8%A8%DB%8C-%D8%A8%D8%B1%D8%AF%D8%A7%D8%B4%D8%AA-%DA%AF%D8%A7%D8%B2-%D8%A7%D8%B2-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T14:08:00+00:00"/>
    <meta property="og:title" content="افزایش ۵۰ میلیون مترمکعبی برداشت گاز از پارس جنوبی"/>
    <meta property="og:description" content="مدیرعامل شرکت بهره‌بردار پارس جنوبی گفت: با بهره‌برداری از سکوهای جدید، ظرفیت برداشت روزانه گاز از میدان مشترک پارس جنوبی، از ..."/>
  </head>
  <body>
    <article>
      <h1>
        <a href="https://www.bultannews.com/fa/news/642006/%D8%A7%D9%81%D8%B2%D8%A7%DB%8C%D8%B4-%DB%B5%DB%B0-%D9%85%DB%8C%D9%84%DB%8C%D9%88%D9%86-%D9%85%D8%AA%D8%B1%D9%85%DA%A9%D8%B9%D8%A8%DB%8C-%D8%A8%D8%B1%D8%AF%D8%A7%D8%B4%D8%AA-%DA%AF%D8%A7%D8%B2-%D8%A7%D8%B2-%D9%BE%D8%A7%D8%B1%D8%B3-%D8%AC%D9%86%D9%88%D8%A8%DB%8C">افزایش ۵۰ میلیون مترمکعبی برداشت گاز از پارس جنوبی</a>
      </h1>
      <h2>مدیرعامل شرکت بهره‌بردار پارس جنوبی گفت: با بهره‌برداری از سکوهای جدید، ظرفیت برداشت روزانه گاز از میدان مشترک پارس جنوبی، از ...</h2>
      <address><time datetime="2019-11-25T14:08:00+00:00">25 Nov 2019, 14:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد مشکین‌فام، در بازدید میدانی از طرح‌های در حال توسعه پارس جنوبی اظهار داشت: مطابق برنامه‌هایی که از ابتدای امسال تعیین شده، فعالیت‌های توسعه‌ای پارس جنوبی در سه طرح ۱۳، ۱۴ و ۲۲ تا ۲۴ با اتکا به قابلیت‌ها و ظرفیت‌های <b>شرکت‌های داخلی</b> با جدیت تمام در حال انجام است.</p>
      <p>وی بر ضرورت تمرکز <b>برداشت گاز</b> از میدان پارس جنوبی به دلیل مشترک بودن آن تاکید کرد و افزود: یکی از اهداف مهم شرکت نفت و گاز پارس در سال جاری، دستیابی به برنامه مصوب وزارت نفت و تکمیل بخش فراساحلی فازهای ۱۳، ۱۴ و ۲۲ تا ۲۴ پارس جنوبی است که این مهم با برنامه‌ریزی منسجم و نظام‌مند در حال اجرا است.</p>
      <p>مدیرعامل بهره بردار پارس جنوبی به نصب دو سکوی دریایی فازهای ۲۲ تا ۲۴ پارس جنوبی در روزهای اخیر اشاره و تصریح کرد: تولید دو سکوی اصلی ۲۳ و اقماری ۲۴B به‌زودی پس از اتمام عملیات هوک‌آپ و راه‌اندازی به خشکی منتقل و پس از فرآورش در پالایشگاه این فازها، به شبکه سراسری گاز تزریق می‌شود.</p>
      <p>دو سکوی جدید فازهای ۲۲ تا ۲۴ پارس جنوبی پس از تولیدی شدن، برداشت روزانه گاز از میدان مشترک پارس جنوبی را ۲۸ میلیون مترمکعب (معادل یک میلیارد فوت مکعب) افزایش می‌دهند.</p>
      <p>برداشت گاز از سومین سکوی فاز ۱۴؛ به‌زودی</p>
      <p>مدیرعامل شرکت بهره بردار پارس جنوبی، فعالیت‌های اجرایی طرح توسعه فاز ۱۴ پارس جنوبی را مطلوب ارزیابی کرد و گفت: هم‌اکنون سکوی ۱۴B در بخش دریایی این طرح آماده تولید است و به محض تکمیل خط لوله ۵ کیلومتری اتصال به پالایشگاه فاز ۱۲، عملیاتی می‌شود.</p>
      <p>وی افزود: خط‌ لوله رابط بین پالایشگاه فاز ۱۴ و ۱۲ در مرحله راه‌اندازی قرار دارد و تا دو هفته آینده، دریافت گاز غنی از سکوی ۱۴B را آغاز خواهد کرد.</p>
      <p>عرشه دریایی ۱۴B، سومین سکوی گازی فاز ۱۴ پارس جنوبی است که با ظرفیت تولید روزانه ۱۴.۲ میلیون مترمکعب گاز (معادل ۵۰۰ میلیون فوت مکعب) تیرماه امسال در خلیج فارس نصب شد.</p>
      <p>۳ سکوی پارس جنوبی در ریل بارگیری</p>
      <p>مشکین‌فام با بیان اینکه از مجموع ۱۰ سکوی سفارش‌گذاری شده به شرکت صنعتی دریایی ایران (صدرا)، هفت سکو بارگیری و نصب شده‌ است، تصریح کرد: سه سکوی باقی‌مانده مربوط به فازهای ۱۳ و ۱۴ هستند که تا پایان امسال به موقعیت مخزنی خود در خلیج فارس منتقل می‌شوند.</p>
      <p>وی اولویت بعدی شرکت صدرا برای تحویل این ابرسازه‌های دریایی را سکوی ۱۴D اعلام کرد و افزود: با بارگیری و نصب این سکو در آذرماه و بهره‌برداری از آن تا پایان امسال، بخش فراساحلی فاز ۱۴ نیز تکمیل می‌شود، همچنین تلاش می‌شود دو سکوی گازی فاز ۱۳ نیز پس از انتقال به دریا و استقرار در موقعیت این طرح، تا پایان امسال نصب شود و در مدار بهره‌برداری قرار گیرد.</p>
      <p>مشکین‌فام با بیان اینکه با بهره‌برداری از سکوهای جدید فازهای ۱۳، ۱۴، ۲۲، ۲۳ و ۲۴ ظرفیت برداشت روزانه گاز از میدان مشترک پارس جنوبی به ۶۸۰ میلیون مترمکعب می‌رسد، تاکید کرد: رقم یادشده بدون احتساب ظرفیت برداشت روزانه ۲۸ میلیون مترمکعب گاز از عرشه دریایی فاز ۱۶ پارس جنوبی است که به دلیل تعمیرات خط لوله انتقال گاز به پالایشگاه خشکی از مدار تولید خارج شده است.</p>
      <p>سرعت‌بخشی در احداث پالایشگاه فاز ۱۴</p>
      <p>مدیرعامل بهره بردار پارس جنوبی با اشاره به اینکه فعالیت‌های اجرایی احداث پالایشگاه فاز ۱۴ پارس جنوبی با تحولات مناسبی همراه بوده است، گفت: سرعت توسعه فاز ۱۴ در بخش پالایشگاهی افزایش یافته و شهریور و مهرماه امسال به ترتیب ۱.۷ و ۱.۵ درصد پیشرفت در اجرای کار حاصل شده است که اعداد قابل توجهی محسوب می‌شود.</p>
    </article>
  </body>
</html>