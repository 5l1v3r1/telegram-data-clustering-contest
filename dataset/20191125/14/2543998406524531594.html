<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171122/tri-dana-pocinje-bozicni-post-nas-ocekuju-vece-cene-ribe"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T14:29:00+00:00"/>
    <meta property="og:title" content="Za tri dana počinje božićni post, a da li nas očekuju veće cene ribe?"/>
    <meta property="og:description" content="Za tri dana, 28. novembra, počinje veliki božićni post, a u žiži interesovanja potrošača biće - riba, namirnica koja i nije baš česta na trpezama srpskih porodica. Trgovci obećavaju da neće iskoristiti priliku i povećavati cene do 7. januara, dokle post i traje, najavljuju i akcijske popuste, a iz Ministarstva poljoprivrede upozoravaju da se riba kupuje isključivo u registrovanim objektima, jer je na tim mestima apsolutno ispravna."/>
  </head>
  <body>
    <article>
      <h1>Za tri dana počinje božićni post, a da li nas očekuju veće cene ribe?</h1>
      <h2>Za tri dana, 28. novembra, počinje veliki božićni post, a u žiži interesovanja potrošača biće - riba, namirnica koja i nije baš česta na trpezama srpskih porodica. Trgovci obećavaju da neće iskoristiti priliku i povećavati cene do 7. januara, dokle post i traje, najavljuju i akcijske popuste, a iz Ministarstva poljoprivrede upozoravaju da se riba kupuje isključivo u registrovanim objektima, jer je na tim mestima apsolutno ispravna.</h2>
      <address><time datetime="2019-11-25T14:29:00+00:00">25 Nov 2019, 14:29</time> by <a rel="author">Novosti, Republika</a></address>
      <p>Prodavci kažu da se najviše traže šaran i pastrmka, a od morske ribe brancin, orada i fileti lososa.</p>
      <p>- Prodaja je već porasla, a tek očekujemo intenzivan promet - kaže prodavac iz jedne ribarnice, ali dodaje da su neke vrste ribe pojeftinile i da se očekuje još akcija tokom trajanja posta.</p>
      <p>Šaran i pastrmka se uglavnom svuda prodaju od 420 do 500 dinara. Sveže šnicle soma, orada i brancin su skuplji i njihova cena u ribarnicama se kreće od 1.000 do 1.200 dinara za kilogram, dok se u trgovinskim lancima na akciji ova morska riba može naći od 780 do 830 dinara. Najskuplji je losos, čiji fileti koštaju oko 2.000 dinara.</p>
      <p>- Cene ribe u velikim marketima su na nivou prošlogodišnjih. Kao i za vreme svakog posta i tokom ovog biće akcije na ovim artiklima - najavljuju iz velikih trgovinskih lanaca.</p>
      <h3>Kako prepoznati lošu ribu</h3>
      <p>Sveža riba ima specifičan miris, koji ne sme biti neprijatan. Kupci treba da obrate pažnju na izgled. Škrge treba da budu vlažne i jasno crvene, a koža sjajna, klizava i vlažna. Ispravno meso ribe je čvrsto. To se vidi kada se pritisne prstima, a udubljenje nestane. Boja mesa zavisi od vrste.</p>
      <p>Nebezbedna riba ima "upale" oči, neprozirnu rožnjaču, osušene škrge izmenjene boje, nesvojstvenog i intenzivnog mirisa.</p>
      <p>Kupci strahuju zbog pangazijusa, koji se još naziva i "vijetnamski som" i spada u ribu nižeg kvaliteta, a njegovo meso često može da sadrži opasne supstance. Iz Ministarstva ukazuju da ova vrsta podleže oštroj veterinarsko-sanitarnoj kontroli, a naročito se ispituje prisustvo ostataka nebezbednih materija, bakterija i teških metala.</p>
      <p>- Na preseku pangazijus izgleda kao oslić, ali je manji i nije poput "krmenadli" ovalnog oblika, kao meso soma - objašnjavaju u Ministarstvu. - Razlika je jasna kada je riba cela. Pangazijus je više sive boje, nema pločast prednji deo glave, već uži, podseća više na šarana i ima oblo telo. Som je smeđe boje i vretenaste je građe.</p>
      <p>Iz trgovina poručuju da su u njihovim prodajnim objektima cene ribe stabilne, a u odnosu na prethodnu godinu su i niže. Ističu da su potrošači navikli da ih tokom božićnog posta očekuju pristupačne cene, te najavljuju da će i ovoga puta biti popusta.</p>
      <p>Mnogi nemaju vremena, pa se odlučuju da kupe već spremljenu ribu. Većina ribarnica nudi i uslužno pečenje ili prženje, ali za to je potrebno izdvojiti nešto više novca.</p>
      <p>U Ministarstvu poljoprivrede, pojašnjavaju da je promet ove osetljive namirnice strogo kontrolisan.</p>
      <p>- Morska riba se najviše uvozi iz zemalja EU, Španije, Norveške, Hrvatske, a iz Vijetnama i Kanade samo pod uslovom da potiče iz odobrenih objekata EU. Slatkovodnom ribom se tržište snabdeva uglavnom od domaćih uzgajivača i delom iz Bosne i Hercegovine, Severne Makedonije i Rusije.</p>
      <p>Inspekcija je u toku godine uništila 6.386 kilograma ribe i proizvoda od nje, uglavnom zbog promenjenih svojstava, nalaza parazita i povećanog nivoa histamina kod tune i skuše.</p>
      <related>
        <h4>Pročitajte još:</h4>
        <a href="http://republika.rs/vesti/drustvo/170485/Uzasne-posledice-pomora-Otrovana-riba-najvise-prodavala-Novom-Sadu"/>
        <a href="http://republika.rs/vesti/drustvo/170053/Izbacite-spavace-sobe-sto-pre-evo-zbog-cega"/>
        <a href="http://republika.rs/vesti/drustvo/167864/OTKRICE-NAGRADJENO-NOBELOM-Post-OVOLIKO-SATI-DNEVNO-podmladjuje-organizam-stiti-bolesti"/>
        <a href="http://republika.rs/vesti/drustvo/167369/Slavimo-zastitnika-vernika-nevolji-Ako-tesko-zivite-izgovorite-OVU-MOLITVU"/>
      </related>
    </article>
  </body>
</html>