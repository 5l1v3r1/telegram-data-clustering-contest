<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/rapport-nya-rekordnivaer-for-vaxthusgaser-i-atmosfaren"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T14:00:41+00:00"/>
    <meta property="og:title" content="Rapport: Nya rekordnivåer för växthusgaser i atmosfären"/>
    <meta property="og:description" content="2018 innebar nya rekordhalter av växthusgaser i atmosfären och de ökar i en allt snabbare takt, visar en rapport från FN:s meteorologiska världsorganisation. Halten av koldioxid låg på 407,8 miljondelar och har inte varit så hög på miljontals år."/>
  </head>
  <body>
    <article>
      <h1>Rapport: Nya rekordnivåer för växthusgaser i atmosfären</h1>
      <address><time datetime="2019-11-25T14:00:41+00:00">25 Nov 2019, 14:00</time> by <a rel="author">Axel Allen</a></address>
      <p>
        <b>2018 innebar nya rekordhalter av växthusgaser i atmosfären och de ökar i en allt snabbare takt, visar en rapport från FN:s meteorologiska världsorganisation. Halten av koldioxid låg på 407,8 miljondelar och har inte varit så hög på miljontals år.</b>
      </p>
      <p>Den uppmätta koldioxidhalten är en ökning från 405, 5 miljondelar (ppm) som noterades 2017 och 147 procent högre än vad den var under förindustriell tid på 1750-talet.</p>
      <p>Siffrorna kommer från Växthusgasbulletinen, en rapport om koncentrationer av växthusgaser i atmosfären som  FN:s meteorologiska världsorganisation (WMO) sammanställer varje år.</p>
      <h3>Markant ökning av flera växthusgaser</h3>
      <p>Under tre decennier har takten i ökningen av koldioxid ökat markant. Åren 1985-1995, 1995-2005 och 2005-2015 har ökningarna gått från 1,42 miljondelar per år till 1,86 per år och till 2,6 miljondelar per år.</p>
      <p>Växthusgaser som metan och lustgas ökade också under 2018. Metan nådde i fjol ett nytt rekord på 1869 miljarddelar (ppb) och lustgas uppmättes till 331,1 miljarddelar.</p>
      <p>WMO:s rapport är en av flera rapporter som publiceras inför FN:s klimatmöte COP25 i Madrid. En rapport från förra veckan visade att de globala planerna för produktionen av fossila bränslen som naturgas, kol och olja inte är förenliga med målsättningarna i Parisavtalet.</p>
      <related>
        <h4>Relaterat</h4>
        <a href="https://www.svt.se/nyheter/utrikes/klimatmotet-flyttas-till-madrid"/>
      </related>
    </article>
  </body>
</html>