<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/volta_verde_dresda_furto-6616413/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T14:49:00+00:00"/>
    <meta property="og:title" content="La Volta Verde e il 'tesoro' di Sassonia"/>
    <meta property="og:description" content="Nella Gruene Gewoelbe del castello di Dresda sono contenuti i tre quarti dei beni di valore del museo"/>
  </head>
  <body>
    <article>
      <h1>La Volta Verde e il 'tesoro' di Sassonia</h1>
      <h2>Nella Gruene Gewoelbe del castello di Dresda sono contenuti i tre quarti dei beni di valore del museo</h2>
      <address><time datetime="2019-11-25T14:49:00+00:00">25 Nov 2019, 14:49</time> by <a rel="author" href="https://www.agi.it/authors/sonia-montrella/" target="_blank">Sonia Montrella</a></address>
      <p>"Fort Knox": è così che nel 2010 l'allora direttore del museo del <b>castello </b>di <b>Dresda</b>, Martin Roth, definiì la "<b>Gruene Gewoelbe</b>" o "<b>Volta Verde</b>", teatro di quello che è stato definito il più grosso furto d'arte del dopoguerra. I ladri hanno trafugato gioielli per un milione di euro, ma la stima è ancora approssimativa.</p>
      <p>La camera fu voluta dal duca e principe elettore di Sassonia <b>Augusto il Forte</b> (1670-1733) tra il 1723 e il 1730 e oggi è stata trasformata nel museo delle Volte verdi diviso in due sezioni. La parte storica si trova al piano terra della <b>Residenzschloss</b>, nella sala originale completamente restaurata. Un piano più in alto c'è la Nuova Volta Verde che ospita singoli pezzi speciali. </p>
      <p>In queste due stanze sono contenuti i tre quarti dei tesori del museo, tra cui spiccano la statua di "<b>Moro con piatto di smeraldi</b>" creata da Balthasar Permoser nel 1724. Alta 64 centimetri, la statua si presenta riccamente decorata con pietre preziose e gioielli.</p>
      <p>Tra i pezzi di maggior valore, lo zaffiro di 648 carati donato dallo zar di Russia Pietro I e il diamante di 41 carati, il Verde di Dresda, unico al mondo, attualmente in mostra al <b>Metropolitan</b> di New York. Oltre ai gioielli della corona sassone, che spaziano dal barocco al neoclassicismo, moltissimi anche gli oggetti in avorio, argento, ambra, raccolti nel corso dei secoli.</p>
      <p>Il palazzo reale e la sua Volta verde rappresentano il punto focale delle collezioni d'arte di Dresda nonché il cuore e la memoria di un intero popolo. Al punto che il premier della Sassonia, <b>Michael Kretschmer</b>, ha affermato che il furto "non riguarda solo una collezione d'arte statale ma noi Sassoni". "I tesori che si trovano nella Volta verde e nel castello sono stati pagati a caro prezzo dai sassoni nei secoli, non si può capire la storia del nostro popolo e, il nostro Stato libero, senza la Volta verde e le collezioni d'arte statali della Sassonia". </p>
      <p>Il Castello (Dresdner Residenzschloss) fu costruito nel centro storico della città tra il XVI ed il XIX secolo e dal 1485 in poi il Palazzo é stato la <b>residenza permanente </b>dei governanti della Sassonia. Nel 1945 fu quasi totalmente distrutto dai <b>bombardamenti della Seconda Guerra Mondiale</b>. A partire dagli anni novanta del secolo scorso, tutto l'edificio è stato oggetto di una graduale ricostruzione finalizzata a farne un complesso museale.</p>
      <p>Terminata nel 2013, la ristrutturazione presenta numerosi elementi moderni. Tra le sale più visitate, quella delle monete in cui è esposta anche la collezione di stampe, disegni e fotografie, una delle più antiche del suo genere in Germania. La <b>Camera Turca</b>, invece, ospita la biblioteca artistica e l'armeria. Tra le principali attrazioni del castello c'è un murale di 102 metri composto da 25.000 piastrelle dipinte, "la processione dei principi". </p>
    </article>
  </body>
</html>