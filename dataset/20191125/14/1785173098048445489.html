<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/ansvsa-nava-rasturnata-in-portul-midia-a-fost-autorizata-in-martie-2019-iar-suprafata-disponibila-pentru-animale-era-cu-10-mai-mare-decat-cea-legala-si-ministerul-transporturilor-face-verificari-1922400725002019111419180102"/>
    <meta property="og:site_name" content="News.ro"/>
    <meta property="article:published_time" content="2019-11-25T14:07:00+00:00"/>
    <meta property="og:title" content="ANSVSA: Nava răsturnată în Portul Midia a fost autorizată în martie 2019, iar suprafaţa disponibilă pentru animale era cu 10% mai mare decât cea legală/ Şi Ministerul Transporturilor face verificări"/>
    <meta property="og:description" content="Autoritatea Naţională Sanitar Veterinară şi pentru Siguranţa Alimentelor (ANSVSA) a anunţat, luni, că s-au făcut verificări după răsturnarea navei cu oi în Portul Midia şi s-a stabilit că au fost respectate prevederile legale privind transportul animalelor vii. De asemenea, face verificări Ministerul Transporturilor."/>
  </head>
  <body>
    <article>
      <h1>ANSVSA: Nava răsturnată în Portul Midia a fost autorizată în martie 2019, iar suprafaţa disponibilă pentru animale era cu 10% mai mare decât cea legală/ Şi Ministerul Transporturilor face verificări</h1>
      <address><time datetime="2019-11-25T14:07:00+00:00">25 Nov 2019, 14:07</time> by <a rel="author">Diana Stancovici</a></address>
      <p>
        <b>Autoritatea Naţională Sanitar Veterinară şi pentru Siguranţa Alimentelor (ANSVSA) a anunţat, luni, că s-au făcut verificări după răsturnarea navei cu oi în Portul Midia şi s-a stabilit că au fost respectate prevederile legale privind transportul animalelor vii. De asemenea, face verificări Ministerul Transporturilor.</b>
      </p>
      <p>”Vaporul a fost autorizat sanitar-veterinar pentru transportul de animale vii de către DSVSA Constanţa, în luna martie 2019, pe baza evaluării realizate în conformitate cu prevederile legislaţiei UE şi naţionale în vigoare: Regulamentul Consiliului (CE) nr. 1/2005, respectiv Ordinul preşedintelui ANSVSA nr. 16/2010, cu modificările şi completările ulterioare. În conformitate cu procedura specifică privind controlul la frontieră al bunăstării animalelor vii destinate exportului, medicii veterinari oficiali au verificat animalele, vaporul şi documentele. S-a constatat că animalele erau clinic sănătoase şi apte pentru transport, iar densitatea prevazută de legislaţie era respectată”, a transmis, luni, ANSVSA.</p>
      <p>Potrivit sursei citate, încărcarea cu animale a navei s-a făcut cu respectarea dispoziţiilor Regulamentului Consiliului (CE) nr. 1/2005 privind suprafaţa care trebuie alocată pe cap de animal.</p>
      <p>”Pe nava respectivă, cu o suprafaţă totală utilă de 5011 mp, au fost îmbarcate 14.600 de capete de tineret ovin cu o greutate medie de 47,46 kg/cap de animal. Precizăm ca spatiul alocat pe cap de animal a fost cu 10% suplimentar faţă de cel prevăzut de legislatia în vigoare. De asemenea, s-a verificat încărcarea corespunzătoare a navei cu apă şi furaje, ţinând cont de durata preconizată a călătoriei, precum şi funcţionalitatea echipamentelor obligatorii, cum ar fi cele de adăpare, de ventilaţie forţată, de desalinizare etc. La scurt timp după plecarea transportului, a avut loc înclinarea navei în timpul operaţiunilor de pilotaj pentru dirijarea navei în larg”, a mai transmis ANSVSA.</p>
      <p>Sursa citată a precizat că, după producerea accidentului, s-a asigurat prezenţa serviciilor veterinare în punctul de ieşire Midia. La solicitarea acestora, a fost prezent şi medicul veterinar de libera practică angajat al operatorului economic, pentru a asigura asistenţa veterinară.</p>
      <p>”Animalele salvate până în prezent, în număr de 33, au fost cazate într-un adăpost special amenajat în Punctul de Ieşire Midia, unde li s-au asigurat hrană şi apă. Acţiunea de salvare continuă, animalele care vor fi recuperate de pe vas vor fi cazate în acelaşi adăpost, urmând ca, după verificarea stării lor de sănătate, să fie transferate cu mijloace de transport rutier, la ferma de origine, aflată la 5 km distanţă”, au mai precizat reprezentanţii ANSVSA.</p>
      <p>La rândul lor, reprezentanţii Ministerulu Transporturilor au anunţat că se fac verificări.</p>
      <p>”În urma evenimentului produs ieri, când în timpul manevrei de plecare din portul Constanţa – zona Midia, nava QUEEN HIND, pavilion Palau, cu destinaţia Jeddah – Arabia Saudită, având la bord 14.600 capete ovine vii, s-a înclinat la 60 grade, a balansat până în malul de pământ unde a rămas lipită cu tot bordul tribord în marginea şenalului navigabil, ministrul Transporturilor, Infrastructurii şi Comunicaţiilor, Lucian Bode, a dispus, la prima oră a dimineţii, prin ordin de ministru, iniţierea investigaţiei tehnice privind siguranţa şi constituirea comisiei de investigaţie”, a transmis Ministerul Transporturilor.</p>
      <p>Totodată, ministrul Lucian Bode a semnat şi un ordin comun alături de ministrul Mediului, Apelor şi Pădurilor, Costel Alexe şi Csutak Nagy Laszlo, preşedintele Autorităţii Naţionale Sanitare Veterinare şi pentru Siguranţa Alimentelor, pentru constituirea de echipe mixte care va verifica modul în care au fost respectate prevederile legale privind încărcarea-descărcarea, îndeplinirea serviciilor de siguranţă maritimă, gradul de poluare, contaminarea apei în urma incidentului, respectarea condiţiilor de transport privind suprafaţa necesară îmbarcării, verificarea documentelor însoţitoare, dar şi alte elemente ce pot rezulta în urma investigaţiilor</p>
      <p>”Dacă în urma verificărilor vom constata o încălcare a prevederilor legale, vom sesiza organele abilitate astfel încât cei responsabili să răspundă. Nu putem să permitem repetarea unor asemenea evenimente”, a spus ministrul Lucian Bode.</p>
      <p>Nava cu 14.600 de oi s-a răsturnat, duminică, în Portul Midia, iar activiştii de mediu reclamă că mii de cadaver de animale plutesc pe apă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>