<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-kormanyzat-tovabbra-is-szamit-a-nepesedesi-kerekasztal-javaslataira/"/>
    <meta property="og:site_name" content="lokál"/>
    <meta property="article:published_time" content="2019-11-25T14:36:04+00:00"/>
    <meta property="og:title" content="A kormányzat továbbra is számít a Népesedési Kerekasztal javaslataira"/>
    <meta property="og:description" content="A kormányzat továbbra is várja a Népesedési Kerekasztal javaslatait, ahogy 2010 óta, mert a cél változatlan: a demográfiai helyzet javítása, a fiatalok gyermekvállalásának támogatása - mondta az Emmi család- és ifjúságügyért felelős államtitkára a civil szervezet megalakulásának 10. évfordulóján, hé"/>
  </head>
  <body>
    <article>
      <h1>A kormányzat továbbra is számít a Népesedési Kerekasztal javaslataira</h1>
      <address><time datetime="2019-11-25T14:36:04+00:00">25 Nov 2019, 14:36</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/D_NOE20190211012-1280x852.jpg"/>
      </figure>
      <p>
        <b>A kormányzat továbbra is várja a Népesedési Kerekasztal javaslatait, ahogy 2010 óta, mert a cél változatlan: a demográfiai helyzet javítása, a fiatalok gyermekvállalásának támogatása – mondta az Emmi család- és ifjúságügyért felelős államtitkára a civil szervezet megalakulásának 10. évfordulóján, hétfőn.</b>
      </p>
      <p>Novák Katalin a Népesedési Kerekasztal alapítójától elnevezett Kopp Mária intézetben tartott konferencián azt mondta, e szervezet volt az első, amelyik a népesedés ügyéről, mint sorskérdésről beszélt, és párbeszédet, cselekvést, és egy nemzeti minimum elfogadását sürgette.</p>
      <p>Szerinte Kopp Mária orvos és férje, Skrabski Árpád szociológus, demográfus kutatásai, javaslatai és gondolatai ma is megkerülhetetlenek demográfiai kérdésekben. Hozzátette: ugyanaz a cél, amit ők megfogalmaztak; a fiatalok által vágyott gyermekek megszületésének a segítése, támogatása.</p>
      <p>Azt hangoztatta, a magyar fiatalok ma is ugyanúgy gyerekeket szeretnének és házasságban kívánnak élni, a kormány feladata ezért az, hogy az előttük álló akadályokat elmozdítsák.</p>
      <p>Arra emlékeztetett, hogy a Népesedési Kerekasztalt még olyan időben alapították, két Gyurcsány-kormány után, a Bajnai-kormány idején, amikorra teljesen szétverték a családtámogatási rendszert. Szerinte a “családellenes kormányzati időszak” legsúlyosabb következménye az volt, hogy a fiatalok elvesztették a jövőbe vetett hitüket, bizalmukat, “márpedig a gyermekvállalásról szóló döntések életre szólóak”.</p>
      <p>Arról beszélt, ahogy 2010-ben a nemzeti kormány megalakulása idején, úgy most is inspirációt jelent a Népesedési Kerekasztal működése, és a kormány számít a további javaslataikra is. Megköszönte azt is, hogy nem szűnnek meg kritikusnak lenni, amikor arra szükség van, nem hagyják őket elkényelmesedni, és hogy arra is figyelmeztetik őket, mindig van teendőjük.</p>
      <p>Az államtitkár a csaknem egy évtizedes kormányzati intézkedéseinek eredményei közül azt emelte ki, hogy az elmúlt 40 évben a házasságkötések száma soha nem volt olyan magas, mint idén augusztusban.</p>
      <p>A várható kormányzati feladatokról szólva azt mondta, a nem anyagi jellegű juttatások területén is előre kívánnak lépni, például a rugalmas munkavállalás elősegítésével, vagy hogy minél jobbak, biztonságosabbak legyenek a szülés, illetve a születés körülményei.</p>
      <p>Soltész Miklós, egyházi és nemzetiségi kapcsolatokért felelős államtitkár, korábbi szociálpolitikáért felelős államtitkár azt mondta, hogy az elmúlt két kormányzati ciklus családpolitikai intézkedései mára megszokottá, természetessé váltak, pedig azok mostanra már 9 oldalnyi intézkedéssort tesznek ki.</p>
      <p>Arra hívta fel a figyelmet, hogy a Kopp-Skrabski házaspár évtizedekkel korábban elvégzett kutatásai a mai napig érvényesek, ezek között például az, hogy a házasságban élők, valamint gyerekeik egészségesebbek lesznek.</p>
      <p>Székely András, A Népesedési Kerekasztal koordinátora felidézve Kopp Mária ma is érvényes gondolatát, arra hívta fel a figyelmet, hogy civil szervezetek, kormányzati szereplők, vállalkozók, egyházak és szakértők széleskörű összefogása kell ahhoz, hogy hogy a demográfia helyzet javuljon, hogy a kívánt gyerekek megszülessenek.</p>
      <p>Fűrész Tünde, a Kopp Mária Intézet a Népesedésért és a Családokért elnöke azt hangoztatta, hogy Kopp Mária gondolkodása, szemlélete ma is meghatározza a működésüket.</p>
      <p><b>További cikkek:</b> </p>
      <ul>
        <li>
          <a href="https://www.lokal.hu/2019-11-jelentos-bolcsodefejlesztesi-programok-folynak/">Jelentős bölcsődefejlesztési programok folynak</a>
        </li>
        <li>
          <a href="https://www.lokal.hu/2019-11-atlagosan-harminc-szazalekkal-no-a-bolcsodei-szakdolgozok-bere-2021-re/">Átlagosan harminc százalékkal nő a bölcsődei szakdolgozók bére 2021-re </a>
        </li>
        <li><a href="https://www.lokal.hu/2019-11-a-gyermekek-vedelme-mindennel-fontosabb/">A gyermekek védelme mindennél fontosabb</a> </li>
        <li><a href="https://www.lokal.hu/2019-11-ekkorra-keszulhet-el-a-gyermekvedelmi-strategia/">Ekkorra készülhet el a kormány gyermekvédelmi stratégiája</a> </li>
        <li><a href="https://www.lokal.hu/2019-11-minden-varakozast-felulmul-a-csaladvedelmi-akcioterv-iranti-erdeklodes/">Minden várakozást felülmúl a családvédelmi akcióterv iránti érdeklődés</a> </li>
      </ul>
    </article>
  </body>
</html>