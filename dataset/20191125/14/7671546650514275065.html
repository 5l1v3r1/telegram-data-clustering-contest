<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915041"/>
    <meta property="og:site_name" content="Dnevnik"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Lažni policist izvajal kontrolo prometa"/>
    <meta property="og:description" content="Po dosedanjih ugotovitvah policije je moški, ki se je v soboto zjutraj najprej v Laškem, nato pa še v Podšmihelu izdajal za policista, 27-letni Laščan. V preteklosti so ga že obravnavali zaradi kaznivih dejanj s področja premoženjske kriminalitete, prepovedanih drog in nasilništva, so sporočili s celjske policijske uprave."/>
  </head>
  <body>
    <article>
      <h1>Lažni policist izvajal kontrolo prometa</h1>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">STA</a></address>
      <p>
        <b>Po dosedanjih ugotovitvah policije je moški, ki se je v soboto zjutraj najprej v Laškem, nato pa še v Podšmihelu izdajal za policista, 27-letni Laščan. V preteklosti so ga že obravnavali zaradi kaznivih dejanj s področja premoženjske kriminalitete, prepovedanih drog in nasilništva, so sporočili s celjske policijske uprave.</b>
      </p>
      <p>Kot so pred tem sporočili policisti, je v soboto zjutraj najprej v Laškem, nato pa še v Podšmihelu moški, ki je bil oblečen v oranžen odsevni jopič, na glavi pa je imel kapo, podobno policijski, izvajal kontrolo prometa. Ustavljal je voznike in od njih zahteval vozniška in prometna dovoljenja.</p>
      <p>Policija je voznike, ki jih je ustavil, in očividce prosila, da se oglasijo na Policijski postaji Laško. Kasneje pa so sporočili, da je moški, ki se je izdajal za policista, stari znanec policije.</p>
      <p>Po zbranih obvestilih ga bodo kazensko ovadili zaradi suma storitve kaznivega dejanja lažno izdajanje za uradno ali vojaško osebo, za katero je predpisana denarna kazen ali zaporna kazen do enega leta.</p>
    </article>
  </body>
</html>