<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359605"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T14:34:00+00:00"/>
    <meta property="og:title" content="Бањац: Српска неће бити у БиХ ако се 25. новембар буде славио у цијелој земљи"/>
    <meta property="og:description" content="Шеф Клуба посланика ДНС-а у Народној скупштини Дарко Бањац рекао је да Република Српска неће бити у оквиру БиХ уколико дође то тога да се 25. новембра обиљежава као празник у свим крајевима БиХ."/>
  </head>
  <body>
    <article>
      <h1>Бањац: Српска неће бити у БиХ ако се 25. новембар буде славио у цијелој земљи</h1>
      <address>
        <time datetime="2019-11-25T14:34:00+00:00">25 Nov 2019, 14:34</time>
      </address>
      <p>
        <i>Шеф Клуба посланика ДНС-а у Народној скупштини Дарко Бањац рекао је да Република Српска неће бити у оквиру БиХ уколико дође то тога да се 25. новембра обиљежава као празник у свим крајевима БиХ.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1226/122614.jpg"/>
        <figcaption>Дарко Бањац<br/>Фото: РТРС</figcaption>
      </figure>
      <p>- Уколико дође тај дан да се 25. новембра слави у свим крајевима БиХ то значи да Република Српска није у оквиру БиХ - изјавио је Бањац Срни.</p>
      <p>Коментаришући изјаву бошњачког члана Предсједништва БиХ Шефика Џаферовића да ће доћи дан када ће се 25. новембар, који се у Федерацији БиХ обиљежава као "дан државности БиХ", славити у свим крајевима БиХ, Бањац је навео да Џаферовић таквом изјавом негира Устав БиХ и дејтонску структуру БиХ.</p>
      <p>- Сада је више него очигледно да ће увијек постојати политичка борба са бошњачким политичарима који ће жељети унитарну БиХ, али њихове жеље вјероватно неће бити испуњене. Када би њихове жеље биле испуњене онда је више него јасно да би Српска постала самостална држава. Ми имамо жељу да будемо држава, а они да имају унитарну БиХ, можда бисмо се о томе могли и договорити - сматра Бањац.</p>
    </article>
  </body>
</html>