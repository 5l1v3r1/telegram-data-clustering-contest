<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/koncentracie-sklenikovych-plynov-v-atmosfere-dosahuju-nove-rekordy/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T14:53:15+00:00"/>
    <meta property="og:title" content="Koncentrácie skleníkových plynov v atmosfére dosahujú nové rekordy"/>
    <meta property="og:description" content="Koncentrácie skleníkových plynov v atmosfére opäť dosiahli rekordnú úroveň. Upozornila na to v pondelok belgická televízna stanica RTBF na základe najnovšej správy Svetovej meteorologickej organizácie (WMO), ktorá sa zakladá na meraní a zhromažďovaní údajov z 53 krajín sveta. WMO je špecializovaná agentúra Organizácie Spojených národov a má sídlo v Ženeve...."/>
  </head>
  <body>
    <article>
      <h1>Koncentrácie skleníkových plynov v atmosfére dosahujú nové rekordy</h1>
      <address><time datetime="2019-11-25T14:53:15+00:00">25 Nov 2019, 14:53</time> by <a rel="author">TASR</a></address>
      <p>
        <i>
          <b>Koncentrácie skleníkových plynov v atmosfére opäť dosiahli rekordnú úroveň. Upozornila na to v pondelok belgická televízna stanica RTBF na základe najnovšej správy Svetovej meteorologickej organizácie (WMO), ktorá sa zakladá na meraní a zhromažďovaní údajov z 53 krajín sveta.</b>
        </i>
      </p>
      <p>WMO je špecializovaná agentúra Organizácie Spojených národov a má sídlo v Ženeve. Jej merania naznačili, že koncentrácia CO2 v celosvetovom meradle v roku 2018 dosiahla 407,8 milióntin (častíc na jeden milión, ppm) v porovnaní so 405,5 ppm v roku 2017.</p>
      <p>„Ide o dlhodobý trend, čo znamená, že budúce generácie budú čeliť zhoršovaniu dôsledkov zmeny klímy – vrátane zvyšujúcich sa teplôt, zvyšujúceho sa počtu a intenzity extrémnych poveternostných udalostí, nedostatku čistej a pitnej vody, stúpania hladín mora a narušenia morských a suchozemských ekosystémov,“ uvádza sa v správe WMO.</p>
      <p>Podľa tohto dokumentu bolo zvýšenie koncentrácií skleníkových plynov od roku 2017 do roku 2018 veľmi podobné zvýšeniu pozorovanému od roku 2016 do roku 2017 a tesne nad priemerom za údajmi sledovanými za posledných desať rokov. Symbolický prah 400 ppm bol dosiahnutý v roku 2015.</p>
      <p>WMO upozornila, že CO2 pretrváva po celé stáročia v atmosfére a ešte dlhšie v oceánoch. Od roku 1990 sa zosilňuje tzv. radiačná sila spôsobená skleníkovými plynmi v atmosfére, pričom platí, že to vedie k ohrievaniu planetárneho systému: prijíma sa viac energie, než sa vyžaruje.</p>
      <p>„Neexistujú náznaky spomalenia, nehovoriac o znížení koncentrácie skleníkových plynov v atmosfére aj napriek všetkým záväzkom prijatým na základe parížskej klimatickej dohody,“ uviedol v správe pre médiá generálny tajomník WMO Petteri Taalas. Upozornil, že záväzky z Paríža treba zaviesť do praxe a „zrevidovať naše ambície v záujme ľudstva“.</p>
      <p>Taalas v tejto súvislosti upozornil, že naposledy mala Zem porovnateľný obsah CO2 pred tromi až piatimi miliónmi rokov. V tom čase bola teplota o dva až tri stupne vyššia ako v súčasnosti a hladina morí bola o 10-20 metrov vyššia voči terajšiemu stavu.</p>
      <p>Ďalším záverom správy WMO je, že ak zostanú klimatické ambície štátov nezmenené, množstvo plynu uvoľneného do atmosféry sa do roku 2030 nezníži.</p>
      <p>Najvyššie hodnoty podľa meraní dosahujú v atmosfére oxid uhličitý (CO2), metán (CH4) a oxid dusný (N2O):</p>
      <p>a) Oxid uhličitý s nameranou rekordnou koncentráciou 407,8 ppm predstavuje 147-percentné navýšenie voči stavu z predindustriálnej éry (rok 1750).</p>
      <p>b) Atmosférický metán dosiahol nový vrchol v roku 2018, konkrétne 1869 častíc na miliardu (ppb), čo je 259-percentné navýšenie voči predindustriálnej úrovni.</p>
      <p>c) Namerané hodnoty oxidu dusného v atmosfére boli v roku 2018 na úrovni 331,1 ppb, čiže o 123 percent viac než v roku 1750. Pri emisiách oxidu dusného platí, že za 40 percent z nich môže ľudská činnosť – spaľovanie biomasy, používanie hnojív a rôzne priemyselné procesy. Oxid dusný má zároveň ničivý vplyv na stratosférickú ozónovú vrstvu, ktorá planétu chráni pred ultrafialovým žiarením vyžarovaným slnkom.</p>
      <related>
        <a href="https://www.hlavnydennik.sk/2019/11/25/mlady-genius-devatrocny-belgicky-chlapec-sa-stane-najmladsim-univerzitnym-absolventom-na-svete/"/>
      </related>
    </article>
  </body>
</html>