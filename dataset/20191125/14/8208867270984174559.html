<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/25/news/tasse_sulle_auto_aziendali_il_governo_fa_retromarcia_conte_promette_modifiche_sostanziali_-241892450/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T14:41:00+00:00"/>
    <meta property="og:title" content="Tasse sulle auto aziendali, il governo fa retromarcia. Conte promette &quot;modifiche sostanziali&quot;"/>
    <meta property="og:description" content="Le parole del premier all'assemblea della filiera automobilistica"/>
  </head>
  <body>
    <article>
      <h1>Tasse sulle auto aziendali, il governo fa retromarcia. Conte promette "modifiche sostanziali"</h1>
      <h2>Le parole del premier all'assemblea della filiera automobilistica</h2>
      <address>
        <time datetime="2019-11-25T14:41:00+00:00">25 Nov 2019, 14:41</time>
      </address>
      <p><b>MILANO </b>- Il presidente del Consiglio, Giuseppe Conte, prepara la retromarcia del governo sulla <a href="https://www.repubblica.it/economia/2019/11/15/news/auto_aziendali_cambiamenti_fringe_benefit-241167018/">tassazione delle auto aziendali come fringe benefit</a>, presente nella legge di Bilancio per il 2020 e assai criticata dagli operatori del settore.<br/><br/>Intervenendo all'Anfia, assemblea della filiera dell'industria automobilistica, il premier ha detto che il governo è pronto, tenendo presente i rilievi dell'anfia e del settore dell'automotive nel suo complesso, a rivedere in modo sostanziale la norma della manovra in materia di auto aziendali. "Sulla tassazione delle auto aziendali come fringe benefit - ha spiegato Conte - la norma era stata pensata per favorire il ricambio auto, in un'ottica di sostenibilità ambientale ma con una scansione temporale - ha ammesso - che rischia di non favorire il nostro sistema".<br/><br/>A metter sul piatto le prime modifiche era già stato nei giorni scorsi il Pd, che ha proposto una revisione delle soglie di tassazione. Nella prima versione, la nuova tassa prevede che per le auto elettriche o ibride si consideri reddito ancora una percentuale pari al 30% del fringe benfit, come avviene fino ad ora. Per quelle a basse emissioni si dovrebbe salire invece al 60% (fino a 160 grammi di biossido di carbonio per chilometro) e per quelle inquinanti arrivare al 100%: tutto il valore del <i>fringe benefit</i> sarebbe di fatto tassato come parte dello stipendio. Su questa impostazione, i dem hanno proposto di scendere al 15% per elettriche e ibride e al 40% per le auto con emessioni fino a 95 grammi.<br/><br/>Oggi Conte ha ribadito che "dopo le osservazioni critiche di Anfia, così come quelle di altri attori del settore, stiamo esaminando la norma, in stretto contatto con il Tesoro, in modo da poterla rivedere in maniera efficace e, mi voglio sbilanciare, sostanziale. Così potremo rimodulare e contemperare l'esigenza di perseguire una giusta transizione a zero emissioni ma senza colpire in modo improvvido lavoratori e aziende".<br/><br/>Uno dei punti fermi delle modifiche, già esplicitato da Gualtieri, dovrebbe essere la limitazione di ogni nuova impostazione alle nuove immatricolazioni. Ma negli ultimi giorni è montato il fronte contrario a questo balzello, tanto che si è parlato anche di un rinvio al 2021. Il problema resta trovare alternative per coprire oltre 330 milioni di gettito per l'anno prossimo, che nelle intenzioni del governo sarebbero saliti ancor più in futuro.</p>
    </article>
  </body>
</html>