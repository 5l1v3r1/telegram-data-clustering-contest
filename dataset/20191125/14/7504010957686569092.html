<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/play/musica/2019/11/25/tour-coldplay-ambiente-musica/"/>
    <meta property="og:site_name" content="Wired"/>
    <meta property="article:published_time" content="2019-11-25T14:18:05+00:00"/>
    <meta property="og:title" content="I Coldplay e gli altri: finalmente la musica ha iniziato a pensare all'ambiente"/>
    <meta property="og:description" content="La band britannica ha annunciato che non suonerà dal vivo il nuovo album Everyday Life, rilanciando il dibattito sull'impatto ambientale delle nostre scelte"/>
  </head>
  <body>
    <article>
      <h1>I Coldplay e gli altri: finalmente la musica ha iniziato a pensare all'ambiente</h1>
      <address><time datetime="2019-11-25T14:18:05+00:00">25 Nov 2019, 14:18</time> by <a rel="author" href="https://www.wired.it/author/gsturloni/" target="_blank">Giancarlo Sturloni</a></address>
      <h3>La band britannica ha annunciato che non suonerà dal vivo il nuovo album Everyday Life, rilanciando il dibattito sull'impatto ambientale delle nostre scelte</h3>
      <p>“<i>Non andremo in tournée con questo album. Abbiamo deciso di prenderci un po’ di tempo, un anno o due, per capire come il nostro tour, oltre a diventare sostenibile, possa portare benefici concreti</i>”, ha detto <b>Chris Martin</b>, il leader dei <b>Coldplay</b>, in un’<a href="https://www.bbc.com/news/entertainment-arts-50490700">intervista</a> alla Bbc. E così l’ottavo album della band, <i>Everyday Life</i>, uscito venerdì scorso, non sarà suonato in giro per il mondo, almeno finché non si troverà un modo per ridurre l’impatto ambientale dei concerti. “<i>Vorremmo che il nostro prossimo tour fosse a emissioni nette zero</i>”, ha spiegato Martin. “<i>La maggiore difficoltà sono i voli aerei. Il nostro sogno è fare concerti senza <a href="https://www.wired.it/scienza/ecologia/2019/03/29/europa-plastica-monouso/">plastica monouso</a> e alimentati in gran parte con energia solare</i>”.</p>
      <p>Non sarà facile. Un tour mondiale significa mettere in conto non solo la CO<sub>2</sub> emessa dai viaggi aerei della band e dal suo entourage, ma anche l’impatto prodotto per allestire e alimentare il palco, nonché quello degli spettatori che assisteranno ai concerti. L’ultimo tour dei Coldplay ha spostato 32 tir in giro per il mondo e riunito sotto il palco 5,4 milioni di persone in 122 eventi.</p>
      <p>Spinta dalla crescente attenzione per l’ambiente, anche l’<a href="https://www.bbc.com/news/newsbeat-50485444">industria musicale</a> comincia però a porsi il problema, e qualche band si è già impegnata a fare qualcosa. I <b>Radiohead</b>, per esempio, hanno sostituito con lampade a Led gli energivori fari tradizionali che illuminano palco. Annullare l’impatto ambientale di un tour, tuttavia, è una sfida complessa, come quest’estate ha sperimentato anche Jovanotti durante il suo contestatissimo Jova Beach Party.</p>
      <p>D’altro canto, di passare a soluzioni stravaganti come concerti virtuali o in remoto, non se ne parla: chiunque abbia assistito a uno spettacolo dal vivo sa bene che la carica adrenalinica dell’evento sgorga dalla sensazione fisica di riunirsi sotto un palco con altre migliaia di persone, a pochi metri dalla band, con la musica a tutto volume che ti rimbomba dentro. Quel che è più interessante, tuttavia, è il fatto che i Coldplay abbiano deciso di <b>mettere la preoccupazione per l’ambiente davanti a tutto</b> (compreso il fatto che l’ultimo tour aveva portato nelle tasche della band 523 milioni di dollari). Magari non riusciranno mai a fare un concerto a impatto zero, ma ciò non significa che questo possa essere ridotto in modo significativo. Porsi il problema è il primo indispensabile passo per trovare una soluzione. E questo non vale solo per una rock band, ma anche per  tutti noi.</p>
      <p>Chiedersi perché facciamo quel che facciamo, se davvero ha un senso oppure no, per noi, per l’ambiente e per le persone che ci circondano, è sempre un sano esercizio. Figuriamoci in un momento in cui le nostre azioni, individuali e collettive, rischiano addirittura di compromettere l’abitabilità dell’unico pianeta che abbiamo. “<i>Tutti noi dobbiamo trovare il modo migliore per fare il nostro lavoro, e in futuro i nostri tour dovranno avere un impatto positivo</i>”, ha detto Martin.</p>
      <p>Certo, direte voi, i primi a cambiare dovrebbero essere quelli delle compagnie petrolifere: i geologi che indicano dove scavare, gli ingegneri che progettano le trivelle, gli amministratori delegati e gli azionisti che ci lucrano sopra, gli esperti della comunicazione che si dedicano al <i>greenwashing</i> delle malefatte.  Oltre, naturalmente, ai rappresentati dei governi che sostengono e incentivano la nostra insana tossicodipendenza dai combustibili fossili. Ma qualsiasi sia il nostro modo per sbarcare il lunario – giornalista, insegnante, amministratore delegato, rockstar – credo sia arrivato il momento di fermarci a riflettere sull’impronta che lasciamo sul mondo.</p>
      <p>Perché le nostre scelte hanno sempre un impatto, ma anche un valore politico. Decidere di rinviare un tour, di per sé, non salverà certo il pianeta, ma <b>può ispirare altre persone ad agire</b>. Siamo animali sociali e le decisioni che prendiamo, i gesti concreti che facciamo, possono diventare contagiosi. È quello di cui abbiamo più bisogno: ecco perché la scelta dei Coldplay è benvenuta e necessaria. Come ha detto Gareth Redmond-King, responsabile della campagna sui cambiamenti climatici del Wwf, accogliendo con entusiasmo l’iniziativa della band: “<i>Abbiamo tutti la responsabilità di dare l’esempio di fronte alla crisi climatica e ambientale: scegliere di non agire non è un’opzione se vogliamo preservare il nostro pianeta per le generazioni future</i>”. L’attivismo è rock, come direbbe qualcuno.</p>
    </article>
  </body>
</html>