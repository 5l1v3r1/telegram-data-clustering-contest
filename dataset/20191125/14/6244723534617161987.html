<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/olsztyn-sedzia-pawel-juszczyszyn-zostal-w-odwolany-z-delegacji-przez-zbigniewa-ziobre/nx44h5e"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T14:14:16+00:00"/>
    <meta property="og:title" content="Sędzia zażądał od Kancelarii Sejmu list poparcia do KRS. Minister natychmiast odwołał go z delegacji"/>
    <meta property="og:description" content="Paweł Juszczyszyn - sędzia rejonowy, który od września był na pół roku delegowany do olsztyńskiego Sądu Okręgowego - dziś decyzją ministra sprawiedliwości został w trybie pilnym odwołany z delegacji. To właśnie sędzia Juszczyszyn w piątek jednoosobowo zdecydował, że olsztyński sąd zażąda od Kancelarii Sejmu ujawnienia list poparcia do KRS."/>
  </head>
  <body>
    <article>
      <h1>Sędzia zażądał od Kancelarii Sejmu list poparcia do KRS. Minister natychmiast odwołał go z delegacji</h1>
      <h2>Paweł Juszczyszyn - sędzia rejonowy, który od września był na pół roku delegowany do olsztyńskiego Sądu Okręgowego - dziś decyzją ministra sprawiedliwości został w trybie pilnym odwołany z delegacji. To właśnie sędzia Juszczyszyn w piątek jednoosobowo zdecydował, że olsztyński sąd zażąda od Kancelarii Sejmu ujawnienia list poparcia do KRS.</h2>
      <address><time datetime="2019-11-25T14:14:16+00:00">25 Nov 2019, 14:14</time> by <a rel="author" href="https://wiadomosci.onet.pl/autorzy/magdalena-galczynska" target="_blank">Magdalena Gałczyńska</a></address>
      <ul>
        <li>
          <b>Sędzia Juszczyszyn orzekał na delegacji w olsztyńskim okręgu od września - miał pozostać w tym sądzie do końca lutego, z możliwością przedłużenia delegacji. Nic z tego</b>
        </li>
        <li>
          <b>Po tym, jak w piątek sędzia jednoosobowo zdecydował, że po wyroku TSUE zażąda od Kancelarii Sejmu przesłania list z nazwiskami osób popierających kandydatów do KRS - został w trybie pilnym odwołany z delegacji</b>
        </li>
        <li>
          <b> - To jest oczywiste, że to jest kara. Ewidentna odpłata za to, co "śmiał" zrobić sędzia - tak decyzję o pilnym odwołaniu Pawła Juszczyszyna z delegacji ocenia w rozmowie z Onetem szef "Iustitii" sędzia Krystian Markiewicz</b>
        </li>
      </ul>
      <p>- W ciągu dnia otrzymaliśmy pismo z <a href="https://wiadomosci.onet.pl/tylko-w-onecie/sledztwo-onetu-farma-trolli-w-ministerstwie-sprawiedliwosci-czyli-za-czynienie-dobra/j6hwp7f">Ministerstwa Sprawiedliwości</a>, z decyzją o odwołaniu pana sędziego z dniem dzisiejszym z delegacji - mówi Onetowi sędzia Agnieszka Żegarska, rzeczniczka prasowa SO w Olsztynie. - Na piśmie nie ma podanych powodów odwołania pana sędziego, jest tylko podstawa prawna - wyjaśnia.</p>
      <h3>Sędzia Juszczyszyn zażądał list poparcia do KRS</h3>
      <p>Sędzia w piątek zdecydował, że po wyroku unijnego Trybunału Sprawiedliwości niezbędne jest zbadanie legalności nowej KRS - której sposób wyboru przez polityków jako co najmniej wątpliwy określił TSUE. Dlatego w sprawie odwoławczej - w której wyrok w I instancji wydał sędzia sądu rejonowego, rekomendowany przez nową KRS - sędzia zażądał z Kancelarii Sejmu niezwłocznego przesłania do sądu list poparcia do Krajowej Rady.</p>
      <p>Listy te powinny być ujawnione, bo tak w czerwcu nakazał prawomocnym wyrokiem Naczelny Sąd Administracyjny. Jednak wykonanie wyroku wstrzymała decyzja Prezesa Urzędu Ochrony Danych Osobowych (byłego radnego PiS-red.), który wszczął w tej sprawie postępowanie. Kancelaria Sejmu czeka z ujawnieniem list na jego finał, ale postępowanie przed PUODO wciąż trwa.</p>
      <p>Dziś cztery sądy - poznański, wrocławski, gdański i białostocki - w specjalnych uchwałach zdecydowały, że w związku z wyrokiem TSUE nie będą opiniować kandydatów do awansu, których później oceniać miałaby nowa KRS.</p>
      <h3>Wiceminister Wójcik: takie zachowanie sędziego można oceniać co najmniej w kontekście deliktu dyscyplinarnego</h3>
      <p>Jak powiedział wiceminister sprawiedliwości Michał Wójcik pytany o informację o odwołaniu sędziego z delegacji - "kwestia wyroku TSUE jest jednoznaczna". - Nie podważono w nim ani legalności Krajowej Rady Sądownictwa, ani legalności Izby Dyscyplinarnej. Było to konkretne stanowisko Trybunału w konkretnej sprawie i nie miało powszechnego charakteru. Jeśli sędzia decyduje się w postanowieniu przywołać wyrok TSUE i ma wątpliwości co do niedawno powołanego innego sędziego, to robi coś niedopuszczalnego - podkreślił wiceminister.</p>
      <p>- Nie można podważać statusu sędziego. Przy powołaniach sędziów w ostatnich miesiącach nie było żadnych uchybień, ale niezależnie od tego prezydencki akt powołania przecina wszelkie wątpliwości. Inna interpretacja tej kwestii oznaczałaby chaos, bo każda ze stron procesów mogłaby podważać status sędziów. Takie zachowanie sędziego można oceniać co najmniej w kontekście deliktu dyscyplinarnego - dodał Wójcik.</p>
      <h3>Kara za niewygodną decyzję? Szef Iustitii: nie mam cienia wątpliwości</h3>
      <p>- To jest oczywiste, że to jest kara. Ewidentna odpłata za to, co "śmiał" zrobić sędzia - tak decyzję o pilnym odwołaniu Pawła Juszczyszyna z delegacji ocenia w rozmowie z Onetem <a href="https://wiadomosci.onet.pl/tylko-w-onecie/krystian-markiewicz-szef-iustitii-to-bardzo-niepokojace/63d9ell">szef "Iustitii" sędzia Krystian Markiewicz</a>.</p>
      <p>- Odwagi panu sędziemu nie brakuje, ale ta sytuacja pokazuje problem systemowy. Tych sędziów delegowanych jest mnóstwo i los każdego z nich uzależniony jest od widzimisię <a href="https://wiadomosci.onet.pl/kraj/expose-morawieckiego-ziobro-pojawil-sie-na-sali-mocno-spozniony/gegmjtf">Zbigniewa Ziobry</a> - podkreśla.</p>
      <p>- Ten olsztyński przykład jest idealny, by pokazać, jak poprzez delegacje Ministerstwo Sprawiedliwości chce wpływać na sądy. Jeśli jest sędzia "nieppokorny", to się go mówiąc potocznie "ścina", czyli w trybie pilnym odwołuje z delegacji - mówi prof. Markiewicz. - Na pewno teraz na to miejsce minister Ziobro powoła osobę, która będzie doskonale wiedziała, jak orzekać, żeby na tej delegacji pozostać - kwituje.</p>
      <p>Źródło: Onet, PAP</p>
      <p>
        <a href="http://onet.tv/i/news/patryk-jaki-o-tym-czy-poparlby-cala-trojke-kandydatow-pis-do-tk-nad-jedna-z-osob/0nntc7">Patryk Jaki o tym czy poparłby całą trójkę kandydatów PiS do TK: nad jedną z osób bardzo poważnie bym się zastanawiał</a>
      </p>
      <p>(pp)</p>
    </article>
  </body>
</html>