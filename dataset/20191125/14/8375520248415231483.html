<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/stalo-vidomo-skilki-cholovikiv-zhinok-i-ditey-postrazhdali-vid-domashnogo-nasilstva-v-ukrajini-642293.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T14:02:33+00:00"/>
    <meta property="og:title" content="Стало відомо, скільки чоловіків, жінок і дітей постраждали від домашнього насильства в Україні"/>
    <meta property="og:description" content="Заступник міністра соцполітики Ніжинський: серед 95 тис. постраждалих від домашнього насильства 10 тис. чоловіків і 763 дитини"/>
  </head>
  <body>
    <article>
      <h1>Стало відомо, скільки чоловіків, жінок і дітей постраждали від домашнього насильства в Україні</h1>
      <address>
        <time datetime="2019-11-25T14:02:33+00:00">25 Nov 2019, 14:02</time>
      </address>
      <h4>Заступник міністра соцполітики Ніжинський: серед 95 тис. постраждалих від домашнього насильства 10 тис. чоловіків і 763 дитини</h4>
      <p>Серед 95 тис. офіційно зареєстрованих у Міністерстві соціальної політики України постраждалих від домашнього насильства, які мають офіційний статус, 10 тис. чоловіків і 763 дитини. Про це повідомив на пресбрифінгу заступник міністра соціальної політики з питань європейської інтеграції Сергій Ніжинський.</p>
      <p>«Ми маємо негативну статистику, де серед 95 тис. зареєстрованих в Міністерстві соціальної політики осіб, які мають статус постраждалих від домашнього насильства, з них 10 тис. - це чоловіки і 763 - це діти», - сказав заступник міністра.</p>
      <p>Ніжинський зазначив, що за результатами звернень до call-центрів Мінсоцполітики, 81 дитина поміщена до закладів соціального захисту дітей, 76 дітей поміщено до закладів охорони здоров'я та 815 - отримали допомогу без поміщення їх до закладів стаціонарного перебування.</p>
      <p>При цьому в 2019 році 44 дитини відібрано в батьків через судову тяганину батьків, а також подано понад 59 позовів про позбавлення батьківських прав та винесено 12 судових рішень про позбавлення батьківських прав.</p>
      <p>Як повідомлялось, у рамках <a href="https://glavcom.ua/news/druzhina-prezidenta-stala-na-zahist-ukrajinok-postrazhdalih-vid-nasilstva-642290.html">всесвітньої кампанії «16 днів активізму проти ґендерно зумовленого насильства»</a> дружина президента Олена Зеленська взяла участь у відкритті у Кабміні виставки, присвяченої українцям, які стали жертвами насильства, але зуміли його подолати.</p>
      <blockquote>
        <i>25 листопада відзначається Міжнародний день боротьби за ліквідацію насильства щодо жінок. Він був заснований ООН рівно 20 років тому - 25 листопада 1999 року. «16 днів активізму проти гендерного насильства» – всесвітня акція, ініційована Центром жіночого глобального лідерства у 1991 році з метою привернення уваги до проблем гендерно зумовленого насильства, а також активізації діяльності державних структур і громадських організацій з метою захисту прав жінок та формування ненасильницької ідеології у суспільстві, яка проходить з 25 листопада по 10 грудня. З початку двохтисячних років щорічно проходить і в Україні. Починається 25 листопада з Міжнародного дня боротьби за ліквідацію насильства щодо жінок і завершується 10 грудня – в Міжнародний день прав людини.</i>
      </blockquote>
      <related>
        <a href="https://glavcom.ua/news/obstril-marjinki-boyoviki-poranili-zhinku-yaka-gulyala-z-ditinoyu--642265.html"/>
        <a href="https://glavcom.ua/kyiv/news/u-kijevi-startuyut-16-dniv-proti-gendernogo-nasilstva-642193.html"/>
        <a href="https://glavcom.ua/kyiv/news/policiya-vidkrila-spravu-na-kiyanina-kotriy-znushchavsya-nad-svojeyu-matiryu-642157.html"/>
      </related>
    </article>
  </body>
</html>