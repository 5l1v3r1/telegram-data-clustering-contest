<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/pyrgos-exarthrosi-speiras-poy-diepratte-panpeloponnisiakes-klopes/"/>
    <meta property="og:site_name" content="europost.gr"/>
    <meta property="article:published_time" content="2019-11-25T14:30:15+00:00"/>
    <meta property="og:title" content="Πύργος: Εξάρθρωση σπείρας που διέπραττε… πανπελοποννησιακές κλοπές"/>
    <meta property="og:description" content="Σπείρα που ενέχεται σε κλοπές που διαπράχθηκαν σε ορεινές περιοχές της Ηλείας, της Αχαΐας και της Αρκαδίας, εξάρθρωσαν οι αστυνομικοί της Ασφάλειας Πύργου, σε συνεργασία με συναδέλφους τους της Ασφαλείας Τρίπολης, συλλαμβάνοντας τέσσερις άνδρες ηλικίας"/>
  </head>
  <body>
    <article>
      <h1>Πύργος: Εξάρθρωση σπείρας που διέπραττε… πανπελοποννησιακές κλοπές</h1>
      <address>
        <time datetime="2019-11-25T14:30:15+00:00">25 Nov 2019, 14:30</time>
      </address>
      <p>Σπείρα που ενέχεται σε κλοπές που διαπράχθηκαν σε ορεινές περιοχές της Ηλείας, της Αχαΐας και της Αρκαδίας, εξάρθρωσαν οι αστυνομικοί της Ασφάλειας Πύργου, σε συνεργασία με συναδέλφους τους της Ασφαλείας Τρίπολης, συλλαμβάνοντας τέσσερις άνδρες ηλικίας 33,25,21 και 17 ετών αντίστοιχα.</p>
      <p>Η εξάρθρωση της σπείρας ξεκίνησε όταν αστυνομικοί της Ασφάλειας Τρίπολης, οι οποίοι έκαναν έρευνα για τις υποθέσεις κλοπών σε ορεινές περιοχές της Αρκαδίας, προσήγαγαν στην Ασφάλεια Πύργου τους τέσσερις άνδρες.</p>
      <p>Στο πλαίσιο των ερευνών που συνέχισαν οι αστυνομικοί της Ασφάλειας Πύργου, προέκυψε, σύμφωνα με την Αστυνομία, ότι οι συλληφθέντες, είχαν διαπράξει από τις 14 έως τις 17 Νοεμβρίου οκτώ κλοπές και τέσσερις απόπειρες κλοπών, σε σπίτια, σε ορεινές περιοχές της Ηλείας, της Αχαΐας και της Αρκαδίας, απ΄ όπου είχαν αφαιρέσει χρήματα και κοσμήματα.</p>
      <p>Ως προς τον τρόπο δράσης της σπείρας τα μέλη της είχαν παραποιήσει με μονωτική ταινία τις πινακίδες κυκλοφορίας αυτοκινήτου του 21χρονου, με το οποίο μετέβαιναν κυρίως σε απομακρυσμένα ορεινά χωριά, όπου διέπρατταν τις κλοπές.</p>
      <p>Οι συλληφθέντες θα οδηγηθούν στον εισαγγελέα Πρωτοδικών Ηλείας</p>
    </article>
  </body>
</html>