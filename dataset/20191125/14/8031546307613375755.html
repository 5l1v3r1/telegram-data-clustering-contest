<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109550-Hasan-Ademov%253A-Problemat-s-bolnichnite-tryabva-da-se-reshi-kompleksno"/>
    <meta property="og:site_name" content="Канал 3"/>
    <meta property="article:published_time" content="2019-11-25T14:11:00+00:00"/>
    <meta property="og:title" content="Хасан Адемов: Проблемът с болничните трябва да се реши комплексно"/>
    <meta property="og:description" content="Когато плащаш осигурителни вноски, задължително трябва да получаваш и обезщетение срещу тези вноски"/>
  </head>
  <body>
    <article>
      <h1>Хасан Адемов: Проблемът с болничните трябва да се реши комплексно</h1>
      <h2>Когато плащаш осигурителни вноски, задължително трябва да получаваш и обезщетение срещу тези вноски</h2>
      <address>
        <time datetime="2019-11-25T14:11:00+00:00">25 Nov 2019, 14:11</time>
      </address>
      <p>
        <b>Това, че синдикатите реагираха светкавично на възможността за отнемане на права на осигурените лица, заслужава поздравления. Това заяви председателят на парламентарната комисия по труда, социалната и демографската политика д-р Хасан Адемов. Той е категоричен, че когато плащаш осигурителни вноски, задължително трябва да получаваш и обезщетение срещу тези вноски.</b>
      </p>
      <p>Относно аргументите на работодателите, че расте броят на болничните и съответно изплатената сума, д-р Адемов посочи, че т.н. къси болнични са едва 9% от всички издадени през годината. От 900 хиляди издадени болнични листи, само 200 хиляди са къси. Така че проблемът не е само в първия ден и затова той трябва да се реши комплексно. Според Адемов за целта е нужен цялостен анализ на системата на медицинската експертиза. Той посочи, че по-дългите болнични, които вече се поемат от НОИ, се дават от лечебните заведения.</p>
      <p>Мениджърите на тези лечебни заведения са заинтересовани от по-голям прием на пациенти, за да могат да вържат бюджета. Общопрактикуващите лекари пък са заинтересовани да издават болничен, защото ако пациентът не е доволен, има възможност да го смени на всеки 6 месеца, припомни д-р Адемов. Той смята, че мястото за решаване на проблема е в Националния съвет за тристранно сътрудничество, но на базата на реален анализ, а не на емоция от едната или другата страна.</p>
      <p>По повод втория стълб на пенсионното осигуряване, депутатът заяви, че има доста противоречиви текстове, които не дават възможност за изплащане на втората пенсия.</p>
      <p>Проблемът е, че първите жени, които трябва да получат втора пенсия в края на 2021 г., в зависимост от средствата от техните индивидуални партиди, ще получат допълнителна пожизнена пенсия, само ако парите в партидите им са над 15% от минималната работна заплата. Това създава известни притеснения, но проблемите са доста и идват от приетата идея пенсията от НОИ да бъде намалявана с 20%, каза Адемов. Според него положителното от дискусията по темата е, че брутният размер на осигурителните вноски, които внася осигуреното лице през целия си осигурителен път, ще бъдат съхранени и към тях ще бъдат прибавени средствата от инвестиционния портфейл на частния пенсионен фонд. Тоест колкото по-голяма е сумата в индивидуалните партиди, толкова възможността за получаване на по-голяма пенсия е налице. Най-важното е да не се противопоставят ДОО с частните фондове. Съмненията са че първите, които ще ги получат, и са имали периоди на безработица или пък са били в сивия сектор, няма как да получат приличен размер и да бъде по-голям от този, ако са се осигурявали само в НОИ, посочи депутатът.</p>
      <p>Той припомни, че до 5 години преди датата на пенсиониране, всеки може да прехвърля своите индивидуални партиди по бюджета на НОИ и да получава пенсията си само от НОИ.</p>
      <p>Най-важното за един бюджет е да има ефективност на публичните финанси, а това не го виждаме в здравеопазването, пенсионната система. Така Адемов мотивира позицията на ДПС по повод проекта на държавния бюджет за догодина.</p>
      <related>
        <h4>Още по темата</h4>
        <a href="http://kanal3.bg/news/bulgaria/society/109534-KNSB%253A-Dalgite-bolnichni-sa-s-nay-golyam-rast"/>
        <a href="http://kanal3.bg/news/comments/109278-Borisov%253A-Potresen-sam-ot-deystviyata-na-sekretarkite-na-bolnichnite-direktori"/>
        <a href="http://kanal3.bg/news/bulgaria/politics/109132-Vapreki-obeshtanieto-na-Borisov-za-bolnichnite%2521-Sindikatite-izlizat-na-nacionalen-protest"/>
      </related>
    </article>
  </body>
</html>