<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780915/%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%86-%D8%A8%D8%A7%D9%84%D8%A7%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AE%D9%88%D8%B4%D8%AD%D8%A7%D9%84-%DA%A9%D9%86%D9%86%D8%AF%D9%87-%D9%86%DB%8C%D8%B3%D8%AA-%D8%A8%D8%A7%DB%8C%D8%AF-%D8%B5%D8%AF%D8%B1%D9%86%D8%B4%DB%8C%D9%86-%D8%B4%D9%88%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:32:18+00:00"/>
    <meta property="og:title" content="استراماچونی: قرار گرفتن بالای پرسپولیس خوشحال کننده نیست/ باید صدرنشین شویم"/>
    <meta property="og:description" content="سرمربی تیم فوتبال استقلال با بیان اینکه باشگاه نسبت به بازیکنان و کادر فنی وظایفی دارد که باید به آن عمل کند گفت: قرار گرفتن استقلال بالاتر از پرسپولیس برای ما خوشحال کننده نیست."/>
  </head>
  <body>
    <article>
      <h1>استراماچونی: قرار گرفتن بالای پرسپولیس خوشحال کننده نیست/ باید صدرنشین شویم</h1>
      <address>
        <time datetime="2019-11-25T14:32:18+00:00">25 Nov 2019, 14:32</time>
      </address>
      <p>به گزارش <a href="https://www.mehrnews.com/">خبرنگار مهر</a>، آندره استراماچونی پس از پیروزی دو بر یک دوشنبه شب تیمش برابر نساجی گفت: ما می دانستیم که این بازی سختی برای ما خواهد بود چرا که به خاطر سیستمی که ما بازی می کنیم کار کردن روی زمین چمن مصنوعی سخت می شود. نساجی نیمه اول خوبی داشت و ما به خاطر مدل بازی حریف به مشکل خوردیم. ولی در نیمه دوم شبیه استقلال خودمان شدیم و ذهنیت مان را تغییر دادیم و موقعیت هایی زیادی خلق کردیم. البته یک گل هم دریافت کردیم. برای ما خیلی مهم بود که سومین بازی خارج از خانه را با برتری به پایان برسانیم. </p>
      <p>وی در پاسخ به این پرسش که لیگ ایران را در مقایسه با سایر لیگ ها چگونه دیده است گفت: لیگ ایران خیلی سخت است و در بازیهای خارج از خانه می توانید امتیاز از دست بدهید. از زمانی که به ایران آمده ام در مورد بازیکنان ایران خوب صحبت کرده ام. در پنج ماهی که در ایران هستم متوجه شدم این بازیکنان در خارج از ایران به خوبی شناخته نشده اند. من اینجا هستم تا ذهنیت بازیکنان را تغییر بدهم. دلیل اینکه الان استقلال خوب بازی می کند این است که ذهنیت بازیکنان تغییر کرده است.</p>
      <p>استراماچونی در پاسخ به این پرسش که در آخرین کنفرانس خودتان از مشکلات باشگاه انتقاد کردید آیا این مشکلات برطرف شده است گفت: به این سوال جواب نمی دهم. </p>
      <p>وی در واکنش به قرار گرفتن در جدول رده بندی بالاتر از پرسپولیس گفت: ما استقلال هستیم که یکی از بهترین تیم های آسیاست نمی توانیم خوشحال باشیم به خاطر اینکه بالاتر از پرسپولیس هستیم. هدف ما این است که بتوانیم در رده اول جدول رده بندی لیگ برتر قرار بگیریم. </p>
      <p>سرمربی استقلال در مورد شرایط باشگاه و عمل نکردن مسئولان باشگاه به تعهداتی که داشته اند گفت: در مورد شرایط باشگاه هم نمی خواهم صحبت کنم اما کادر فنی من و بازیکنان توجهی به مشکلات ندارند و صددرصد تلاشمان را خواهیم کرد.  ولی فکر می کنم که وظایف یک باشگاه در مقابل تیم خیلی مهم است و ربطی هم به نتایج ندارد و باید به وظایفش عمل کند.</p>
      <p>استراماچونی ادامه داد: ما می توانیم برنده بازیها باشیم و توجهی به مشکلات نداشته باشیم اما من یک مربی حرفه ای هستم و وظایفی در قبال باشگاه دارم و باشگاه هم متقابلا وظایفی دارد که باید به آن عمل کند.</p>
      <p>وی در پاسخ به این پرسش که آیا می توانید به هواداران استقلال قول قهرمانی بدهید گفت: به نظرم تیم های دیگر بازیکنان خیلی مهمی دارند. حقوق هایی که به بازیکنان می دهیم از فصل قبل خیلی کمتر است. ما دو بازیکن خارجی داریم که نسبت به فصل قبل کمتر است. در برخی پست ها هم بازیکنان ذخیره ندارم. تشکر می کنم از بازیکنانم ولی این تیم هنوز کامل نیست. </p>
      <p>سرمربی ایتالیایی تیم فوتبال استقلال با بیان اینکه امیدوارم مسئولان باشگاه در فصل نقل و انتقالات زمستانی بتوانند بازیکنان مد نظر ما را جذب کنند از اظهار نظر در مورد عملکرد داور دیدار برابر نساجی خودداری کرد و گفت: برای آقای رضا مهاجری سرمربی نساجی آرزوی سلامتی دارم. </p>
    </article>
  </body>
</html>