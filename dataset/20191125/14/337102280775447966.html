<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D8%A6%DB%8C%D8%B3-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%84%DB%8C%D9%84-%D8%A7%D8%AE%D8%AA%D9%84%D8%A7%D9%81-%D8%A8%D8%A7-%D8%AA%D8%B1%D8%A7%D9%85%D9%BE-%D8%A7%D8%B3%D8%AA%D8%B9%D9%81%D8%A7-%DA%A9%D8%B1%D8%AF-20191125/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-25T14:25:00+00:00"/>
    <meta property="og:title" content="رئیس نیروی دریایی آمریکا به دلیل اختلاف با ترامپ استعفا کرد"/>
    <meta property="og:description" content="&quot;ریچارد اسپنسر&quot; رئیس نیروی دریایی آمریکا روز یکشنبه ۲۴ نوامبر/ سوم آذر در نامه‌ای خطاب به دونالد ترامپ، رئیس جمهوری آمریکا استعفا کرد. دلیل استعفای وی که به درخواست &quot;مارک اسپر&quot; وزیر دفاع آمریکا صورت گرفته، اختلاف میان اسپنسر و ترامپ بر سر روند ابقای..."/>
  </head>
  <body>
    <article>
      <h1>رئیس نیروی دریایی آمریکا به دلیل اختلاف با ترامپ استعفا کرد</h1>
      <address>
        <time datetime="2019-11-25T14:25:00+00:00">25 Nov 2019, 14:25</time>
      </address>
      <p>
        <b>"ریچارد اسپنسر" رئیس نیروی دریایی آمریکا روز یکشنبه ۲۴ نوامبر/ سوم آذر در نامه‌ای خطاب به دونالد ترامپ، رئیس جمهوری آمریکا استعفا کرد. دلیل استعفای وی که به درخواست "مارک اسپر" وزیر دفاع آمریکا صورت گرفته، اختلاف میان اسپنسر و ترامپ بر سر روند ابقای درجه یک کماندو عنوان شده که رئیس جمهوری به تازگی او را از جرائم جنگی عفو کرده بود.</b>
      </p>
      <p>ریچارد اسپنسر در نامه استعفای خود که در رسانه‌های آمریکایی منتشر شد، نوشته است: "مهمترین مسئولیت من رعایت سلسله مراتب نظامی است، متاسفانه در این مرحله با فرمانده کل که مرا به این سمت منصوب کرده، توافق نظر نداریم."</p>
      <p>وی افزود: "به این وسیله من خاتمه وظایف خود به عنوان رئیس نیروی دریایی ایالات متحده را تصدیق می کنم."</p>
      <p>نیروهای سه گانه ارتش آمریکا هر یک "رئیس" خود را دارند که زیر نظر وزیر دفاع فعالیت می‌کنند.</p>
      <p>چند ساعت پیش از انتشار این نامه، مارک اسپر، خواستار استعفای اسپنسر به دلیل "مذاکرات مخفیانه" او با کاخ سفید شده بود که درباره وضعیت ادوارد گالاگر، یک نظامی ارتش آمریکا صورت گرفته است.</p>
      <p>ادوارد گالاکر به همراه دو نظامی دیگر به اتهام جرائم جنگی در عراق و افغانستان محاکمه شده بودند. جرم گالاکر، عکس گرفتن با جسد یک عضو داعش در عراق بود. دونالد ترامپ حدود یک هفته پیش این سه نظامی را عفو کرد.</p>
      <p>در بیانیه منتشر شده از سوی پنتاگون آمده که اسپر به دلیل عدم شفافیت اسپنسر با کاخ سفید در مسئله گالاگر اعتمادش به وی را از دست داده و خواستار استعفای او شد.</p>
    </article>
  </body>
</html>