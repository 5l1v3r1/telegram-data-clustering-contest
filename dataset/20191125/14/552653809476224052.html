<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058364_megint-buzlik-valami-meszaros-lorinc-eromuve-korul"/>
    <meta property="og:site_name" content="Népszava"/>
    <meta property="article:published_time" content="2019-11-25T14:38:00+00:00"/>
    <meta property="og:title" content="Megint bűzlik valami Mészáros Lőrinc erőműve körül"/>
    <meta property="og:description" content="Valami szúrós szagú folyadékot szivattyúznak egy kútba, ahonnan a lé egy kis patakba folyik. A szintén Mészáros tulajdonában lévő gabonafeldolgozó is felelős lehet a szennyezésért."/>
  </head>
  <body>
    <article>
      <h1>Megint bűzlik valami Mészáros Lőrinc erőműve körül</h1>
      <address><time datetime="2019-11-25T14:38:00+00:00">25 Nov 2019, 14:38</time> by <a rel="author" href="https://nepszava.hu/szerzo/doros-judit/" target="_blank">Doros Judit</a></address>
      <p>
        <b>Valami szúrós szagú folyadékot szivattyúznak egy kútba, ahonnan a lé egy kis patakba folyik. A szintén Mészáros tulajdonában lévő gabonafeldolgozó is felelős lehet a szennyezésért.</b>
      </p>
      <p>Újra érezték a szúrós szagot a jelenleg még Mészáros Lőrinc érdekeltsége tartozó, de az állami MVM Magyar Villamos Művek Zrt-nek múlt héten megvételre felajánlott visontai Mátrai Erőmű környékén. Korábban megírtuk, a gyárban<a href="https://nepszava.hu/3057730_a-gyerekekre-azert-adjunk-maszkot-ha-kiengedjuk-oket-az-utcara"> többen is rosszul lettek</a>, hányingerre, orrfolyásra, viszketésre panaszkodtak, s a szemük is bepirosodott. Azóta kiderült, hogy a gyári szivattyúállomás környékén november 7-én a megengedett határértéket többszörösen meghaladó koncentrációban mértek kénhidrogént és határérték közeli mennyiségben nitrogén-monoxidot – a helyiséget lezáratták, kiszellőztették, a későbbi mérések pedig már nullás értékeket jeleztek – derült ki egy pénteki tájékoztatón.</p>
      <p>Hétfőn egy olvasó jelezte a<a href="https://24.hu/kozelet/2019/11/25/matrai-eromu-kornyezetszennyezes/"> 24.hu-nak</a>, hogy vasárnap több kilométer hosszú tömlőt helyeztek ki az erőmű mögé: a hírportál munkatársai a helyszínen azt tapasztalták, hogy egy csaknem tíz centiméter átmérőjű műanyag vezeték az erőmű mögötti patakból szúrós szagú folyadékot szállított egy útmenti kútba, ahonnan a víz egy Detk község felé csordogáló kis érbe ömlik. A beömlésnél a szennyvízgyanús folyadék kékesszürkére festette a vizet.</p>
      <p>A szennyvíz értesüléseik szerint származhatott az erőmű melletti, a szintén Mészáros Lőrinc tulajdonában levő, gabonafeldolgozással foglalkozó Viresol Kft.-től is. Sokak szerint egyébként ez az üzem okozta a korábbi bűzt is, amely az erőmű által beszivattyúzott Őzse-völgyi tározóban elbomló fehérjék miatt keletkezhetett, február óta ugyanis ebbe a tározóba engedi az elvileg tisztított szennyvizét és csapadékvizét a Viresol Kft. búzafeldolgozója és keményítőgyára. A bűz és a gázok keletezésének okaik feltáró, külső szakértőkkel folytatott vizsgálat még tart. Simon Gergely, a Greenpeace vegyészeti szakértője csapatával a múlt héten mintákat vett a gyár közeli vízfolyásokban: ő lapunknak hétfőn azt mondta, ennek eredményére még szintén várni kell.</p>
      <p>Hankó Norbert, az erőmű biztonsági szakértője a múlt héten közölte, hogy az Őzse-völgyi tározó leeresztését megkezdték, a visszamaradó iszapot, amiben benne lehetnek a bomlásterméket, kikotorják, veszélyes anyagaként elviszik és megsemmisítik, majd friss vízzel töltik fel a tavat. Elképzelhető, hogy ezzel függ össze a vasárnap tapasztalt vízszivattyúzás is, ezt azonban nem tudtuk megerősíteni vagy cáfolni: az erőmű vezetése azt közölte, hogy a bűz okait feltáró vizsgálat lezárultáig nem nyilatkozik, a katasztrófavédelem Heves megyei szóvivője pedig nem reagált.</p>
      <p>Frissítés: hétfő este megjött a válasz a megyei katasztrófavédelmi szóvivőtől Nagya Csaba azt írta: "A mai napon a sajtóban bemutatott vezetéken a területen összegyűlt csapadékvíz átemelése történik annak érdekében, hogy a technológiaivíz-tározót tehermentesítsék. A vezetéket az üzem létesítette saját eszközeit felhasználva. A katasztrófavédelmi mobil labor méréseket végzett, a tiszta és szagtalan víznél semmilyen veszélyes gáz koncentrációja nem volt mérhető."</p>
    </article>
  </body>
</html>