<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/politica/268556/liderul-sucevean-al-pro-romania-deputatul-catalin-nechifor-a-fost-cooptat-in-biroul-executiv-al-partidului-anunta-victor-ponta"/>
    <meta property="og:site_name" content="NewsBucovina"/>
    <meta property="article:published_time" content="2019-11-25T14:58:47+00:00"/>
    <meta property="og:title" content="Liderul sucevean al Pro România, deputatul Cătălin Nechifor, a fost cooptat în Biroul Executiv al partidului, anunță Victor Ponta"/>
    <meta property="og:description" content="Președintele Pro România, Victor Ponta, a anunțat luni că deputatul sucevean Cătălin Nechifor, lider al organizației județene Suceava a fost cooptat în Biroul Executiv al partidului, organismul care gestionează zilnic activitatea politică și organizatorică a partidului „PRO România anunță completarea Biroului Executiv (BEx) cu patru membri, respectiv: europarlamentarul Corina Cretu, senatorul Adrian Țuțuianu, și deputații …"/>
  </head>
  <body>
    <article>
      <h1>Liderul sucevean al Pro România, deputatul Cătălin Nechifor, a fost cooptat în Biroul Executiv al partidului, anunță Victor Ponta</h1>
      <address>
        <time datetime="2019-11-25T14:58:47+00:00">25 Nov 2019, 14:58</time>
      </address>
      <p>Președintele Pro România, Victor Ponta, a anunțat luni că deputatul sucevean Cătălin Nechifor, lider al organizației județene Suceava a fost cooptat în Biroul Executiv al partidului, organismul care gestionează zilnic activitatea politică și organizatorică a partidului</p>
      <figure>
        <img src="https://www.newsbucovina.ro/wp-content/uploads/2019/03/ponta-nechifor-1.jpeg"/>
      </figure>
      <p>„PRO România anunță completarea Biroului Executiv (BEx) cu patru membri, respectiv: europarlamentarul Corina Cretu, senatorul Adrian Țuțuianu, și deputații Gabriela Podasca și Nechifor Catalin Ioan. BEx este forul statutar care gestionează zilnic activitatea politică și organizatorică a partidului. Prima decizie a noului Birou Executiv privește demararea procesului de organizare a alegerilor interne pentru conducerea organizațiilor județene, municipale și locale. Tot cu această ocazie au fost stabilite și criteriile de selecție a candidaților pentru alegerea autorităților administrației publice locale din 2020”, a declarat Victor Ponta.</p>
      <p>În plus, Biroul Executiv a decis convocarea principalului for deliberativ al partidului.</p>
      <p>Astfel, în data de 8 februarie 2020 va avea loc Convenția Națională PRO România, eveniment strategic la care se vor dezbate și stabili principalele direcții politice pentru următoarele două competiții electorale. Cu această ocazie, liderul PRO România, Victor Ponta, va prezenta Manifestul Politic 2020-2024.</p>
      <p>„Rezultatele obținute de partide la alegerile europarlamentare și prezidențiale au confirmat, din păcate, opinia fondatorilor PRO România, care au acuzat gravele greșeli politice ale echipei Dragnea – Dăncilă. Abordarea anti-europeană și promovarea oamenilor și a discursului tip PRM 2000 au dus la rezultate identice. PRO România se adreseaza tuturor alegătorilor de centru stânga care au votat în 2014 (peste 5,2 milioane dee români) și este dispus să colaboreze cu forțele politice social-democrate pentru consolidarea unei opoziții constructive, una care să apere cu adevărat interesele românilor. Acceptarea greșelilor strategice, pasul în spate pe care trebuie să îl facă liderii care au dus Stânga la dezastrul de azi, un nou mod de înțelegere și adaptare la profundele schimbări din societatea românească (inclusiv din Diaspora) și reforma internă reprezintă condițiile esențiale pe care trebuie să le respecte toți cei care vor alege să contribuie, alături de noi, la reconstrucția stângii românești”, a declarat Victor Ponta.</p>
      <p>El mai apreciază că anul politic 2019 se încheie la fel ca anul 2009 – pe fondul unor grave erori și a unei strategii falimentare a conducerii PSD avem o dominație incontestabilă a forțelor politice de dreapta care dețin, în acest moment, atât funcția de președinte, cât și aceea de prim-ministru.</p>
      <p>„La fel ca în 2010, România se pregătește de o gravă criză economică și socială, iar guvernul de dreapta nu este capabil să ofere soluțiile competente și profesioniste necesare. Prețul va fi plătit, din nou, de oamenii care trăiesc în România și de firmele românești. Avem nevoie de o reformă profundă și fără compromisuri a stângii, care să îi dea șansa de a se reafirma ca opoziție și alternativa serioasă, capabilă să îi apere pe oamenii obișnuiți de efectele crizei și ale proastei guvernări”, a mai transmis Victor Ponta. (T.B.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/politica/268627/cusnir-considera-ca-psd-are-nevoie-de-lideri-cu-viziune-proiecte-si-idei-dintre-cei-care-nu-au-livrat-iluzii-si-minciuni-partidului-in-ultimii-ani-partidul-a-avut-prea-multi-sefi-si-nu-a-avut-lide"/>
        <a href="https://www.newsbucovina.ro/politica/268616/dupa-rezultatul-alegerilor-prezidentiale-deputatul-psd-de-suceava-eugen-bejinariu-vorbeste-de-o-platforma-a-stangii-politice-luminate-care-ar-putea-avea-victorii-viitoare-adversari"/>
        <a href="https://www.newsbucovina.ro/politica/268609/liderul-psd-suceava-dan-ioan-cusnir-considera-ca-intregul-comitet-executiv-national-al-psd-este-vinovat-de-esecul-de-la-alegerile-prezidentiale-vina-e-a-acelora-care-au-pus-o-de-doamna-dancila-sa-j"/>
      </related>
    </article>
  </body>
</html>