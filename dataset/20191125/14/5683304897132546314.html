<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/global-malayali/gulf/2019/11/25/Exam-fear-kerala-student-back-to-sharjah-home.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T14:56:00+00:00"/>
    <meta property="og:title" content="പട്ടിണി, ഉറക്കം ബസ് ഷെൽട്ടറിൽ; പരീക്ഷാപ്പേടിയിൽ ‘ഒളിച്ചോടിയ’ മലയാളിയുടെ അനുഭവം"/>
    <meta property="og:description" content="ഷാർജ ∙ 'രണ്ടു ദിവസം പട്ടിണിയായിരുന്നു. പച്ചവെള്ളം കുടിച്ചായിരുന്നു വയറ് നിറച്ചത്. രാത്രി കിടന്നുറങ്ങിയത് ബസ് ഷെൽട്ടറിലും'–പരീക്ഷാപ്പേടിയിൽ ഷാർജയിൽ"/>
  </head>
  <body>
    <article>
      <h1>പട്ടിണി, ഉറക്കം ബസ് ഷെൽട്ടറിൽ; പരീക്ഷാപ്പേടിയിൽ ‘ഒളിച്ചോടിയ’ മലയാളിയുടെ അനുഭവം</h1>
      <address><time datetime="2019-11-25T14:56:00+00:00">25 Nov 2019, 14:56</time> by <a rel="author">മനോരമ ലേഖകൻ</a></address>
      <p>ഷാർജ ∙ ‘രണ്ടു ദിവസം പട്ടിണിയായിരുന്നു. പച്ചവെള്ളം കുടിച്ചായിരുന്നു വയറ് നിറച്ചത്. രാത്രി കിടന്നുറങ്ങിയത് ബസ് ഷെൽട്ടറിലും’–പരീക്ഷാപ്പേടിയിൽ ഷാർജയിൽ നിന്ന് കാണാതായി കുടുംബത്തെയും മലയാളി സമൂഹത്തെയും ആകാംക്ഷയുടെ മുനയിൽ നിർത്തിയ മലയാളി വിദ്യാർഥി അമേയ സന്തോഷി(15)ന്റെ കഥയാണിത്. വെള്ളിയാഴ്ച രാവിലെ കാണാതായ കുട്ടിയെ ഇന്നലെ (ഞായർ) ഉച്ചയ്ക്ക് ശേഷം ജുമൈറ ലാ മിറ ബീച്ചിൽ നിന്നാണ് കണ്ടുകിട്ടിയത്. മറ്റൊരു വിദ്യാർഥിയാണ് ബീച്ചിൽ ഇരിക്കുന്ന അമേയയെക്കുറിച്ച് പൊലീസിൽ വിവരം ധരിപ്പിച്ചത്.</p>
      <p>ഡൽഹി പ്രൈവറ്റ് സ്കൂൾ പത്താം ക്ലാസ് വിദ്യാർഥിയായ അമേയയ്ക്ക് പരീക്ഷകളെ പേടിയായിരുന്നു. അടുത്തു വരുന്ന സിബിഎസ് ഇ പൊതുപരീക്ഷയെ ഏറെ ഭയക്കുകയും സമ്മർദം പ്രകടിപ്പിക്കുകയും ചെയ്തിരുന്നു. കണക്കായിരുന്നു അമേയയുടെ ഏറ്റവും വലിയ വില്ലൻ. വെള്ളിയാഴ്ച രാവിലെ പിതാവ് സന്തോഷ് രാജൻ മകനെ അൽ ഖാസിമിയ മഹത്ത പാർക്കിനടുത്തെ ട്യൂഷൻ സെന്ററിനടുത്ത് കൊണ്ടുചെന്നാക്കിയതായിരുന്നു.</p>
      <p>സയൻസ് ട്യൂഷൻ ക്ലാസിൽ കയറാതെ അമേയ നേരെ വിട്ടത് അൽ ജുബൈൽ ബസ് സ്റ്റേഷനിലേയ്ക്ക്. കീശയിലുള്ള നോൽകാർഡിൽ കുറഞ്ഞ തുക മാത്രമേ ഉണ്ടായിരുന്നുള്ളൂ. ‘ബർദുബായ് ഗുബൈബ സ്റ്റേഷനിലേയ്ക്കുള്ള ബസിലാണ് യാത്ര പുറപ്പെട്ടത്. അന്നു രാത്രിയും ശനിയാഴ്ച പകൽ മുഴുവനും അവിടെ തന്നെ കഴിച്ചുകൂട്ടി. രാത്രി തണുത്തുവിറച്ചായിരുന്നു നേരം വെളുപ്പിച്ചിരുന്നത്. തണുപ്പകറ്റാൻ ഒരു ജാക്കറ്റ് പോലും ഇല്ലായിരുന്നു. പൈപ്പിൽ നിന്ന് പച്ച വെള്ളം കുടിച്ചു നേരം വെളുപ്പിച്ചു’– അമേയയുടെ ബന്ധു പറഞ്ഞു. നോൽകാർഡിൽ പണം തീർന്നതിനാൽ എന്തു ചെയ്യണമെന്നറിഞ്ഞില്ല. പേടി കാരണമാണ് വീട്ടിലേയ്ക്ക് മടങ്ങാത്തതെന്ന്  അമേയ ബന്ധുക്കളോട് പറഞ്ഞു. </p>
      <p>എന്നാൽ, സ്റ്റേഷനിൽ തന്നെ കഴിയാതെ നേരെ ഷിന്ദഗ, മിന റാഷിദ്, സത് വ വഴി കിലോമീറ്ററുകളോളം നടന്ന് ഇന്നലെ രാവിലെയോടെ ജുമൈറ ബീച്ചിലെത്തുകയായിരുന്നു. ആ സ്ഥലം നന്നായി ഇഷ്ടപ്പെട്ടതിനാൽ അവിടെ തന്നെ നിന്നു. ഒടുവിൽ ഉച്ചയ്ക്ക് ശേഷം അതുവഴിയെത്തിയ പ്ലസ് ടു വിദ്യാർഥിയായ റോണി, അമേയയെ കാണുകയും തിരിച്ചറിയുകയും ചെയ്യുകയും പിതാവിനെ വിളിച്ച് വിവരം ധരിപ്പിക്കുകയായിരുന്നു. സമൂഹ മാധ്യമത്തിൽ അമേയയെ കാണാതായതിനെ കുറിച്ച് പോസ്റ്റ് കണ്ടാണ് താൻ തിരിച്ചറിഞ്ഞതെന്ന് റോണി പറഞ്ഞു. അമേയയോട് സംസാരിച്ച് ഒന്നും കഴിച്ചിട്ടില്ലെന്ന് മനസിലായതോടെ തൊട്ടടുത്തുള്ള കഫെയിൽ കൊണ്ടുപോയി ഭക്ഷണം വാങ്ങിച്ചു നൽകി.</p>
      <p>മിതഭാഷിയായ അമേയ വളരെ മികച്ച സ്വഭാവമുള്ള കുട്ടിയാണെന്ന് ബന്ധുക്കൾ പറയുന്നു. എത്ര വിശന്നാലും മറ്റുള്ളവരോട് ഭക്ഷണം ചോദിച്ച് വാങ്ങി കഴിക്കില്ല. ട്യൂഷന് പോകുമ്പോൾ മാത്രമേ മൊബൈൽ ഫോൺ കൈയിൽ കരുതാറുള്ളൂ. എന്നാൽ, പരീക്ഷകളെ പേടിച്ചിരുന്നു. അമേയയെ കാണാതായതിന് ശേഷം കുടുംബാംഗങ്ങളും ബന്ധുക്കളും തീ തിന്നുകയായിരുന്നു. മകന് ഒന്നും സംഭവിക്കരുതേ എന്ന് എല്ലാവരും കരളുരുകി പ്രാർഥിച്ചു. മാധ്യമങ്ങളിലൂടെയും സമൂഹ മാധ്യമങ്ങളിലൂടെയും കുട്ടിയെ കാണാതായ വിവരം ലോകമറിഞ്ഞു. അതോടെ യുഎഇയിലെ ഇന്ത്യൻ സമൂഹമാകെ ആശങ്കയിലായി. ഇന്നലെ കുട്ടിയെ കണ്ടുകിട്ടും വരെ അമേയയായിരുന്നു നാലാൾ കൂടുന്നിടത്തെ സംസാര വിഷയം. </p>
      <p>മാസങ്ങൾക്ക് മുൻപ് ഇന്ത്യക്കാരനായ മുഹമ്മദ് അഫ്താബ് ആലമിന്റെ മകൻ മുഹമ്മദ് പർവേസ് (15) എന്ന വിദ്യാർഥിയെ ഇതുപോലെ ഷാർജയിലെ താമസ സ്ഥലത്ത് നിന്ന് കാണാതായിരുന്നു. രണ്ടാഴ്ചയ്ക്ക് ശേഷമാണ് കുട്ടിയെ കണ്ടെത്തിയത്. മകൻ യു ട്യൂബ് അമിതമായി ഉപയോഗിക്കുന്നതിന് മാതാവ് വഴക്കു പറഞ്ഞതിനാണ് ആരോടും പറയാതെ പർവേസ് സ്ഥലം വിട്ടത്.</p>
      <p><b>English Summary: </b>Exam fear missing kerala student back to sharjah home</p>
    </article>
  </body>
</html>