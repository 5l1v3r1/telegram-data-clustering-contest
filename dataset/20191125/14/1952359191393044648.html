<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04736678"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T14:25:00+00:00"/>
    <meta property="og:title" content="Paul Magnette nog minstens twee weken langer informateur: “Neem belang van de Belgen voor op die van politieke partij”"/>
    <meta property="og:description" content="De koning heeft zopas de informatieopdracht van Paul Magnette (PS) verlengd tot 9 december. De informateur zei tijdens een persconferentie dat er vooruitga..."/>
  </head>
  <body>
    <article>
      <h1>Paul Magnette nog minstens twee weken langer informateur: “Neem belang van de Belgen voor op die van politieke partij”</h1>
      <address>
        <time datetime="2019-11-25T14:25:00+00:00">25 Nov 2019, 14:25</time>
      </address>
      <p>
        <b>
          <b>De koning heeft zopas de informatieopdracht van Paul Magnette (PS) verlengd tot 9 december. De informateur zei tijdens een persconferentie dat er vooruitgang is. “Er komen steeds meer convergenties tussen de partijen”, zei hij maandagmiddag. Al moet het belang van alle Belgen wel steeds prioritair blijven, benadrukte de informateur.</b>
        </b>
      </p>
      <p>Vorige week werd de opdracht van Magnette een eerste keer verlengd en het lag in de lijn der verwachtingen dat de voorzitter van de Franstalige socialisten zijn werk zou voortzetten. Magnette krijgt nu twee weken tijd om een nieuw verslag uit te brengen. “De koning heeft me gevraagd om met een nieuw rapport te komen tegen 9 december”, zei hij bij de start van de persconferentie op maandagmiddag. Tegen die dag weet hij ook wie de nieuwe voorzitters van MR en CD&amp;V zullen zijn.</p>
      <p>Magnette heeft naar eigen zeggen vergaderingen gehad met alle sociale partners, met het middenveld en ook met klimaatbewegingen om te zien of zijn teksten overeenkwamen met hun verwachtingen. Ook had hij een ontmoeting met de Britse ambassadeur over de Brexit en over de vaak erg benarde situaties met transmigranten. “Een clandestien immigratiedrama zoals bij Zeebrugge-Engeland moeten we in de toekomst vermijden”, zei hij. “Daarvoor moeten we structureel samenwerken met het Verenigd Koninkrijk. Dat kan zodra we allebei een regering hebben.”</p>
      <p>
        <b>Financiële situatie nijpend</b>
      </p>
      <figure>
        <img src="https://static.nieuwsblad.be/Assets/Images_Upload/2019/11/26/50915d1c-0f9a-11ea-977b-60992e1bba35_web_scale_0.0791476_0.0791476__.jpg?nomaxwidth=280&amp;scale=both"/>
        <figcaption>
          <cite>Foto: ISOPIX</cite>
        </figcaption>
      </figure>
      <p>Magnette werkt op acht thema’s in zijn nota aan de koning. Dat zijn: volledige tewerkstelling en welzijn op het werk, steun voor ondernemingen en productiviteit, duurzaamheid, armoedebestrijding, veiligheid met betrekking tot terrorisme en justitie, migratie, gezondheid en modernisering van onze staat.</p>
      <p>Ook heeft Magnette contact gehad met financiële en economische instellingen over het Nationaal Investeringsplan en met de tien betrokken politieke partijen. “We werken voor alle Belgen, van Zeebrugge tot Aarlen en van Moeskroen tot Eupen”, zei Magnette daarover. “Niemand zegt dat het gemakkelijk is, maar ik geloof in de slaagkans van een positief federaal project. We moeten verder kijken dan onze verschillen en ons concentreren op de convergenties. Het is meer dan tijd om te slagen, de regering is bijna een jaar geleden gevallen. ” Die afwezigheid van de regering begint de werking van de staat stilaan aan te tasten: “De financiële situatie, de financiering van de sociale zekerheid, … Dat wordt elke dag nijpender.”</p>
      <p>
        <b>Geen coalitie voorkeur</b>
      </p>
      <p>Magnette kan begrijpen dat er partijen bezig zijn met interne uitdagingen en bezig zijn met hun eigen toekomst, “maar dat zijn interne debatten”. Het is volgens de informateur hoogtijd dat iedereen naar de essentie gaat. “Er moet naar een formatie worden overgegaan.”</p>
      <p>Als informateur mag hij zelf geen voorkeur hebben voor de ene of de andere coalitie, zei Magnette nog. “Ik moet op zoek gaan naar gelijkenissen en op basis daarvan overeenkomsten proberen te maken. Maar ik roep ook iedereen op om uit de comfortzone te komen en verantwoordelijkheid op te nemen, neem het belang van de Belgen voor op de partijstrategische belangen.”</p>
      <p>Die strategie verklaart ook waarom hij geen hoofdstuk aan confederalisme hangt. “Er is geen hoofdstuk confederalisme. Als ik naar convergenties zoek, doe ik dat niet naar dingen waar maar één partij naar vraagt”, aldus Magnette. “We spreken hier over de federale situatie, zij die zeggen dat ze federaal beschikbaar zijn, die moeten aan alle Belgen denken, niet aan één deel van het land.”</p>
      <related>
        <a href="https://www.nieuwsblad.be/cnt/dmf20191125_04736477"/>
      </related>
      <p>Wanneer een journalist Magnette vraagt over de uitspraak dat Bart De Wever niet in coalitie wil met Magnette: “Ik heb Bart De Wever nooit gezegd dat ik hem niet in een coalitie wil.” Of hij dan de indruk heeft dat N-VA niet meer wil? “Mijn gevoelens zijn niet belangrijk. Ik geef geen commentaar op commentaar van anderen, dat is niet mijn rol als informateur.”</p>
      <p>Magnette werd op 5 november door koning Filip aangeduid als informateur. De PS-voorzitter heeft sindsdien gesprekken gevoerd met tien partijen: socialisten, liberalen, groenen, N-VA, CD&amp;V, cdH en DéFI. Magnette probeert naar eigen zeggen een consensus te vinden rond een aantal thema’s, zoals de werkzaamheidsgraad, armoede, veiligheid, klimaat, migratie en de modernisering van de staat.</p>
      <figure>
        <img src="https://static.nieuwsblad.be/Assets/Images_Upload/2019/11/26/6354fa26-0f9a-11ea-977b-60992e1bba35_web_scale_0.0811688_0.0811688__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: ISOPIX</cite>
        </figcaption>
      </figure>
    </article>
  </body>
</html>