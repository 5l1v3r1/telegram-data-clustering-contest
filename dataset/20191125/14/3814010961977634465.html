<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/zapochva-remontt-na-opasniya-most-mezhdu-selata-yagodovo-i-katunitsa"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T14:16:39+00:00"/>
    <meta property="og:title" content="Започва ремонтът на опасния мост между селата Ягодово и Катуница"/>
    <meta property="og:description" content="Започна ремонтът на моста, който свързва пловдивските села Ягодово и Катуница. От години съоръжението е в окаяно състояние и е опасно."/>
  </head>
  <body>
    <article>
      <h1>Започва ремонтът на опасния мост между селата Ягодово и Катуница</h1>
      <address><time datetime="2019-11-25T14:16:39+00:00">25 Nov 2019, 14:16</time> by <a rel="author">Николай Райшинов</a></address>
      <p>
        <b>Започна ремонтът на моста, който свързва пловдивските села Ягодово и Катуница. От години съоръжението е в окаяно състояние и е опасно.</b>
      </p>
      <figure>
        <video src="https://nws2.bnt.bg/p/p/s/psn251119-16-remont-na-opasen-most-x264-726717.mp4"/>
      </figure>
      <p>След премахването на стария слой асфалт, строителните работници се натъкнаха на огромни пробойни по моста. Според живеещи в района, това е резултат от постоянното преминаване на тежкотоварни камиони, въпреки забраната да се движат по съоръжението.</p>
      <blockquote>"Минават и до тук се стигна за съжаление. Съоръжението е опасно и то доста. Ето, вижте тук тези дупки. Нататък горе-долу бива, но тук е лошо".</blockquote>
      <p>Ремонт на моста не е правен от 1965-а година. Сега ще бъдат подменени хидроизолацията, асфалтът и парапетите. Ще се изгради и нова стоманно-бетонна плоча. Носещите колони обаче няма да бъдат укрепвани, а според местната управа това е наложително.</p>
      <blockquote>Димитър Здравков, кмет на община Садово: Най-отговорно казвам - дори и да бъде направена тази рехабилитация, продължават ли да минават безконтролно тежкотоварни камиони, които са извънгабаритни като товар, нищо добро не го очаква този мост.</blockquote>
      <p>Допълнителни затруднения предизвиква и затлаченото корито на реката.</p>
      <p>Гъстата растителност в коритото на реката буквално скрива отсрещния мост. От общината се надяват от „Напоителни системи" час по-скоро да почистят участъка.</p>
      <p>Ремонтът на моста между селата Ягодово и Катуница трябва да приключи до края на годината.</p>
      <related>
        <h4>Свързани публикации</h4>
        <a href="http://news.bnt.bg/bg/a/zapochna-remont-na-opasniya-most-koyto-svrzva-selata-yagodovo-i-katunitsa"/>
        <a href="http://news.bnt.bg/bg/a/tir-ove-preminavat-po-opasen-most-koyto-svrzva-simitli-s-e-79"/>
        <a href="http://news.bnt.bg/bg/a/prodlzhava-vzstanovyavaneto-na-propukanata-podporna-stena-na-reka-chaya"/>
        <a href="http://news.bnt.bg/bg/a/transportniyat-most-v-selo-katunitsa-e-zastrashen-ot-srutvane"/>
        <a href="http://news.bnt.bg/bg/a/v-katunitsa-provezhdat-referendum-za-izgrazhdane-na-kariera-za-inertni-materiali"/>
      </related>
    </article>
  </body>
</html>