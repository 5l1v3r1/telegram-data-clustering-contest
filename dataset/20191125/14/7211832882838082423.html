<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607369"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T14:50:00+00:00"/>
    <meta property="og:title" content="องค์กรนักข่าวสายสืบเผยเอกสารลับค่ายกักกันซินเจียง"/>
    <meta property="og:description" content="สมาคมผู้สื่อข่าวสืบสวนระหว่างประเทศ (ICIJ) เปิดเผยเอกสารลับของรัฐบาลจีนเกี่ยวกับการสิ่งที่เกิดขึ้นภายในค่ายกักกันในซินเจียง ประเทศจีน ซึ่งผู้เชี่ยวชาญของสหประชาชาติระบุว่ามีชาวอุยเกอร์และชาวมุสลิมชนกลุ่มน้อยเชื้อชาติอื่นๆ อย่างน้อย 1 ล้านคนถูกควบคุมตัวไว้"/>
  </head>
  <body>
    <article>
      <h1>องค์กรนักข่าวสายสืบเผยเอกสารลับค่ายกักกันซินเจียง</h1>
      <address><time datetime="2019-11-25T14:50:00+00:00">25 Nov 2019, 14:50</time> by <a rel="author">PostToday</a></address>
      <p>สมาคมผู้สื่อข่าวสืบสวนระหว่างประเทศ (ICIJ) เปิดเผยเอกสารลับของรัฐบาลจีนเกี่ยวกับการสิ่งที่เกิดขึ้นภายในค่ายกักกันในซินเจียง ประเทศจีน ซึ่งผู้เชี่ยวชาญของสหประชาชาติระบุว่ามีชาวอุยเกอร์และชาวมุสลิมชนกลุ่มน้อยเชื้อชาติอื่นๆ อย่างน้อย 1 ล้านคนถูกควบคุมตัวไว้</p>
      <p>ICIJ เผยว่าได้รับเอกสารของปี 2017 ว่าด้วยรายการแนวทางซึ่งใช้เป็นเสมือนคู่มือสำหรับปฏิบัติการในค่าย พร้อมคำแนะนำเกี่ยวกับวิธีการป้องกันการหลบหนี การรักษาความลับเกี่ยวกับค่าย การฝึกอบรมผู้ฝึกงาน แนวปฏิบัติเมื่อผู้ต้องขังได้พบญาติ หรือแม้แต่การใช้ห้องน้ำ</p>
      <p>เอกสารอื่นๆ ที่ได้รับมานั้นรวมถึงการบรรยายสรุปของหน่วยสืบราชการลับ ซึ่งแสดงให้เห็นว่าตำรวจใช้ระบบรวบรวมและวิเคราะห์ข้อมูลขนาดใหญ่ที่ใช้ปัญญาประดิษฐ์ (AI) เพื่อเลือกประชาชนในเขตปกครองตนเองซินเจียงมาเข้าค่ายกักกัน</p>
      <p>แต่หนังสือพิมพ์ Guardian ซึ่งเป็นสมาชิกในเครือของ ICIJ รายงานว่าสถานทูตจีนในลอนดอนกล่าวว่า "เอกสารที่รั่วไหลออกมาเป็นของปลอมแปลงและข่าวปลอม"</p>
      <p>กระทรวงการต่างประเทศจีนยังไม่ตอบคำถามของ Reuters เกี่ยวกับรายงาน ICIJ และสำนักข่าว Reuters ไม่สามารถตรวจสอบความถูกต้องของเอกสารได้อย่างเต็มที่</p>
      <p>การรั่วไหลของข้อมูลดังกล่าว เกิดขึ้นท่ามกลางแรงกดดันจากต่างประเทศที่เพิ่มขึ้นต่อประเด็นด้านสิทธิมนุษยชนของจีนในซินเจียง ประเทศที่เป็นหัวหอกวิจารณ์จีนคือสหรัฐและอีกกว่า 30 ประเทศ ประณามจีนว่า "ดำเนินการปราบปรามที่น่าหวาดกลัว" และเมื่อ 2 สัปดาห์ที่แล้ว หนังสือพิมพ์ New York Times ในสหรัฐก็อ้างว่าได้เอกสารลับเกี่ยวกับค่ายกักกันในซินเจียงมาเช่นกัน พร้อมเปิดเผยเรื่องราวเกี่ยวค่ายและการปฏิบัติต่อชนกลุ่มน้อยในซินเจียง</p>
      <p>รัฐบาลจีนปฏิเสธว่าไม่มีการกระทำทารุณชาวอุยเกอร์หรือชนกลุ่มน้อยอื่นๆ ในซินเจียง และค่ายกักกันนั้นที่จริงแล้วเป็นการให้การฝึกอบรมวิชาชีพเพื่อสอนทักษะใหม่ๆ รวมถึงแก้ปัญหาการเข้าไปพัวพันกับกลุ่มอิสลามหัวรุนแรงและแนวคิดแบ่งแยกดินแดนในหมู่คนท้องถิ่น</p>
      <p>Photo by GREG BAKER / AFP</p>
    </article>
  </body>
</html>