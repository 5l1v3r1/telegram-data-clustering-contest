<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nakazanie/ekspertiza-za-ubiystvoto-na-georgi-v-borisovata-gradina-otkri-dve-novi-zloveshchi-uliki_news711339.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T14:45:00+00:00"/>
    <meta property="og:title" content="Експертиза за убийството на Георги в Борисовата градина откри две нови зловещи улики"/>
    <meta property="og:description" content="Върху острието са открити два вида косми – човешки и животински, но тепърва ще се установява техният произход"/>
  </head>
  <body>
    <article>
      <h1>Експертиза за убийството на Георги в Борисовата градина откри две нови зловещи улики</h1>
      <h2>Върху острието са открити два вида косми – човешки и животински, но тепърва ще се установява техният произход</h2>
      <address>
        <time datetime="2019-11-25T14:45:00+00:00">25 Nov 2019, 14:45</time>
      </address>
      <p>https://blitz.bg/kriminalni/nakazanie/ekspertiza-za-ubiystvoto-na-georgi-v-borisovata-gradina-otkri-dve-novi-zloveshchi-uliki_news711339.html Blitz.bg</p>
      <figure>
        <img src="https://static.blitz.bg/documents/thumbnails/730/201804/1523595790-clipboard04.jpg"/>
        <figcaption>Снимка: Булфото</figcaption>
      </figure>
      <p>
        <b>С разпит на свидетели и представяне на съдебни експертизи продължава наказателният процес срещу Йоан Матев, обвинен за убийството на 16-годишния Георги Игнатов, извършено в Борисовата градина.</b>
      </p>
      <p>Младежът бе намушкан с нож смъртоносно на 2 юни 2015 г., а процесът срещу Матев стартира по същество през месец април 2018 г.</p>
      <p>За днешното съдебно заседание бяха призовани цели десет свидетели, от които се явиха само шестима, за да разкажат своята версия за случилото се, предаде dariknews. </p>
      <p>Списъкът с вещи лица пък се оказа огромен – по делото те са над 20 души, които трябва да изготвят различни по вид експертизи, които да подпомогнат Софийски градски съд в разкриването на обективната истина.</p>
      <p>На последното заседание през октомври по делото бяха разпитани друга петима свидетели, като двама от тях - Ерик Стоянов и Аюджеб Дома, бяха доведени принудително от съдебната охрана, за да дадат показания.<br/><br/>Ключовият свидетел – Марсел, който е брат на Йоан Матев, се отказа да свидетелства още през 2018 г., имайки това право по закон. Именно той отведе разследващите до ножа, с който убийството е извършено.</p>
      <p>
        <b>На оръжието също са назначени експертизи, резултатите от които трябва да наведат разследващите в една или друга посока. От една от тях стана ясно, че върху острието са открити два вида косми – човешки и животински, но тепърва ще се установява техният произход.</b>
      </p>
      <p>Подсъдимият Йоан Матев продължава да бъде с мярка за неотклонение „задържане под стража“ и бе доведен в съдебната зала под конвой и с белезници. Въпреки че не е юрист, като негов защитник в процеса участва и майка му – Сребрина Гаджева.</p>
      <p>В началото на делото съдът допусна гражданските искове на родителите на убитото момче, които поискаха обезщетение в размер на 400 000 лева.<br/><br/>Ако Йоан Матев бъде признат за виновен, той може да получи присъда „лишаване от свобода“ за срок между 5 и 12 години, тъй като към момента на извършеното престъпление е бил непълнолетен. От присъдата следва да бъде приспаднат периодът, който той прекарва в ареста.<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>