<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807400/%D8%A7%D9%88%D9%84%DB%8C%D9%86-%D8%B4%D8%AA%D8%A7%D8%A8%D8%AF%D9%87%D9%86%D8%AF%D9%87-%D8%AD%D9%88%D8%B2%D9%87-%D8%A2%D9%85%D9%88%D8%B2%D8%B4-%D9%BE%D8%B2%D8%B4%DA%A9%DB%8C-%D9%85%D8%AC%D8%A7%D8%B2%DB%8C-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T14:56:00+00:00"/>
    <meta property="og:title" content="در دانشگاه علوم پزشکی مجازی؛ اولین شتابدهنده حوزه آموزش پزشکی مجازی راه‌اندازی شد"/>
    <meta property="og:description" content="رئیس دانشگاه علوم پزشکی مجازی از راه‌اندازی اولین شتابدهنده حوزه آموزش پزشکی مجازی با عنوان «ایبال» (e-Ball) خبر داد."/>
  </head>
  <body>
    <article>
      <h1>در دانشگاه علوم پزشکی مجازی؛ اولین شتابدهنده حوزه آموزش پزشکی مجازی راه‌اندازی شد</h1>
      <h2>رئیس دانشگاه علوم پزشکی مجازی از راه‌اندازی اولین شتابدهنده حوزه آموزش پزشکی مجازی با عنوان «ایبال» (e-Ball) خبر داد.</h2>
      <address>
        <time datetime="2019-11-25T14:56:00+00:00">25 Nov 2019, 14:56</time>
      </address>
      <p>به گزارش گروه فناوری خبرگزاری دانشجو، ناصر استاد رئیس دانشگاه علوم پزشکی مجازی گفت: در دانشگاه علوم پزشکی مجازی اولین شتابدهنده حوزه آموزش پزشکی مجازی با عنوان «ایبال» (e-Ball) راه اندازی شده است و به زودی کار خود را با برگزاری اولین رویداد استارت‌آپی در دی ماه ۹۸ آغاز می‌کند.<br/><br/>استاد، افزود: شتابدهنده «ایبال» در راستای حمایت از ایده­‌ها و کسب و کار‌های نوپا و دانش بنیان، تاسیس شده است و درصدد است تا بستر مناسبی برای تبدیل ایده‌­های نو به کسب و کار فراهم کند و پس از آن زمینه جذب سرمایه و بالندگی و توسعه استارت‌آپ­‌های ایرانی را فراهم آورد.<br/><br/>استاد اظهار داشت: این شتابدهنده در حوزه‌های پزشکی و سلامت الکترونیک، پزشکی از دور، یادگیری الکترونیکی و آموزش مجازی، فناوری‌های مالی در حوزه سلامت و گردشگری سلامت فعالیت خواهد کرد.<br/><br/>رئیس دانشگاه علوم پزشکی مجازی همچنین از آغاز به کار «آرمان» خبر داد و گفت: آرمان یا «آموزش رایانه‌ای ملی انبوه و نوین» اولین پلتفرم استاندارد است که بر اساس آن برنامه‌های آموزشی دانشگاه‌ها بر روی آن قرار گرفته و تمامی دانشگاه‌های علوم پزشکی به آن دسترسی خواهند داشت.<br/><br/>وی با اشاره به برنامه آموزش پودمانی پزشک خانواده یادآور شد: این دوره در یک بازه ۶ پودمانی اجرا می‌شود و آموزش نظری و هم آموزش عملی در عرصه را در حوزه کلان مناطق آمایشی در بر می‌گیرد.<br/><br/>استاد اظهار داشت: از نوید مجازی هم برای این دوره پودمانی استفاده شده است و بیش از ۷ جلد کتاب راهنمای مطالعه برای کاربران طراحی شده تا بتوانند به راحتی با این برنامه آموزش ببینند. اکنون ۲۰۲ برنامه آموزشی در حوزه‌های سلامت کودکان، نوجوانان، جوانان، سالمندی، سلامت بارداری و بار بیماری‌ها طراحی و در برنامه قرار داده شده است.<br/><br/>وی اضافه کرد: برنامه پودمانی پزشکی خانواده به سامانه eCPD (سامانه جامع آموزش مداوم حرفه ای) متصل است و افرادی که علاقمند باشند می‌توانند با ثبت نام و استفاده از این برنامه‌ها از امتیاز آموزش مداوم آن استفاده کنند.<br/><br/>رئیس دانشگاه علوم پزشکی مجازی کمبود نیروی انسانی و اساتید آموزش دهنده و فراگیری نحوه آموزش الکترونیک را از چالش‌های دوره‌ه‌ای الکترونیک برشمرد.</p>
    </article>
  </body>
</html>