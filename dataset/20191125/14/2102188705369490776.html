<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654094/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T14:33:00+00:00"/>
    <meta property="og:title" content="Мінцифри запустило сайт із вимірювання швидкості інтернету"/>
    <meta property="og:description" content="Міністерство цифрової трансформації запустило сайт, який дозволяє виміряти швидкість інтернету і залишити відгук про його якість для подальшого створення карти покриття країни інтернетом."/>
  </head>
  <body>
    <article>
      <h1>Мінцифри запустило сайт із вимірювання швидкості інтернету</h1>
      <address>
        <time datetime="2019-11-25T14:33:00+00:00">25 Nov 2019, 14:33</time>
      </address>
      <p>Міністерство цифрової трансформації запустило сайт, який дозволяє виміряти швидкість інтернету і залишити відгук про його якість для подальшого створення карти покриття країни інтернетом.</p>
      <p>Про це <a href="https://www.facebook.com/eGovernanceUkraine/">повідомляє</a> пресслужба Міністерства у Facebook.</p>
      <p>Зазначається, що Міністерство у найближчі 5 років прагне забезпечити 100-відсоткове покриття населених пунктів та їхніх соціальних об’єктів високошвидкісним інтернетом.</p>
      <p>"Для цього нам потрібна якісна інформація про реальне покриття, якої досі ще ніколи не було в Україні. Наше завдання – виявити, чи відповідає швидкість у наявних мережах заявленій, де взагалі немає покриття, наскільки соціальні об’єкти у регіонах мають доступ до інтернету.</p>
      <p>Для цього ми використовуємо усі наявні джерела – дані офіційної статистики, інформацію регулятора, профільних асоціацій, технічні дані", - йдеться у повідомленні.</p>
      <p>"Відсьогодні ми запускаємо сайт <a href="https://broadband.gov.ua/?fbclid=IwAR1dKmh4nIVSBK-tgLlrRbb3FlDZCP_1DOv0IQFS1vjTpMhhkTfNktvdr0A">https://broadband.gov.ua/</a>, який дозволить мешканцям України доєднатися до цієї справи. Сайт є прототипом майбутньої мапи інтернету України. Це – наш перший крок, надалі <a href="https://broadband.gov.ua/?fbclid=IwAR3dI_U66b7h44d4NDkTSbl-_hNiR839GZAESO6EKoClUU6FeXpO1lxUVUM">https://broadband.gov.ua/</a> буде постійно розвиватись та наповнюватись новою інформацією", - заявили у відомстві.</p>
      <p>На сайті broadband.gov.ua кожен може розповісти, чи є у нього інтернет та з якою швидкістю він працює.</p>
      <p>Швидкість з‘єднання визначається автоматично, достатньо лише зайти на сайт та пройти спідтест зі свого комп’ютера чи смартфону. Це можна зробити як анонімно, так і залишивши свої дані.</p>
      <p>Крім цього, Мінцифри зібрала офіційну статистику щодо підключення до інтернету українських шкіл та прагне за допомогою сайту <a href="https://broadband.gov.ua/?fbclid=IwAR2ZLcuLcS0rf0_E_UbbXUWawP10StxAAJvkYdJMD0q3ojPAcIxf-ldeu7o">https://broadband.gov.ua/</a>, цю інформацію перевірити.</p>
      <p>"Вчителі, учні, батьки, а також оператори інтернету, можуть залишити на сайті свій відгук про реальну ситуацію з інтернетом у школах. Наше завдання - провести інтернет у заклади, де взагалі немає доступу, та забезпечити високу швидкість з’єднання в школах, які вже підключені до мережі", - зазначає пресслужба Мінцифри.</p>
      <p>Міністерство і надалі збиратиме офіційну статистику щодо підключення соціальних об’єктів до інтернету.</p>
      <p>"На черзі – лікарні, відділки поліції, бібліотеки тощо. І цю інформацію ми також плануємо перевірити, як і дані щодо підключення у школах", - йдеться у повідомленні.</p>
      <p>Економічна правда</p>
    </article>
  </body>
</html>