<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119770-djordjevic-zene-ne-smeju-biti-zrtve-nasilja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T14:30:09+00:00"/>
    <meta property="og:title" content="Djordjević: Žene ne smeju biti žrtve nasilja"/>
    <meta property="og:description" content="Ministar za rad, zapošljavanje, boračka i socijalna pitanja Zoran Djordjević danas je povodom Medjunarodnog dana borbe protiv nasilja nad ženama i početka kampanje &quot;16 dana aktivizma protiv nasilja nad ženama&quot; posetio Beogradjanku romske nacionalnosti koja je godinama doživljavala nasilje od strane nevenčanog supruga i poručio da je svaki vid nasilništva u Srbiji nedopustiv.Ministar je žrtvi nasilja i njenoj porodici obećao da će pronaći način da im obezbedi siguran i adekvatan smeštaj, u saradnji sa Sekretarijatom za socijalnu zaštitu u Beogradu i istakao da država brine o svim gradjanima, kao i da žrtve nasilja nisu same.Borba protiv svakog oblika nasilja, a posebno nad ženama, prema njegovim rečima daje rezultate samo u sveobuhvatnoj i sistemskoj saradnji svih institucija, a u proteklom periodu učinjeno je mnogo kako bi se unapredila ta oblast.&quot;Statistika nas opominje da moramo još više da radimo na edukaciji, prevenciji i suzbijanju ovog negativnog fenomena. Država je značajno unapredila normativna rešenja…"/>
  </head>
  <body>
    <article>
      <h1>Djordjević: Žene ne smeju biti žrtve nasilja</h1>
      <address>
        <time datetime="2019-11-25T14:30:09+00:00">25 Nov 2019, 14:30</time>
      </address>
      <p><b>Ministar za rad, zapošljavanje, boračka i socijalna pitanja Zoran Djordjević danas je povodom Medjunarodnog dana borbe protiv nasilja nad ženama i početka kampanje "16 dana aktivizma protiv nasilja nad ženama" posetio Beogradjanku romske nacionalnosti koja je godinama doživljavala nasilje od strane nevenčanog supruga i poručio da je svaki vid nasilništva u Srbiji nedopustiv.</b><br/><br/>Ministar je žrtvi nasilja i njenoj porodici obećao da će pronaći način da im obezbedi siguran i adekvatan smeštaj, u saradnji sa Sekretarijatom za socijalnu zaštitu u Beogradu i istakao da država brine o svim gradjanima, kao i da žrtve nasilja nisu same.<br/><br/>Borba protiv svakog oblika nasilja, a posebno nad ženama, prema njegovim rečima daje rezultate samo u sveobuhvatnoj i sistemskoj saradnji svih institucija, a u proteklom periodu učinjeno je mnogo kako bi se unapredila ta oblast.<br/><br/>"Statistika nas opominje da moramo još više da radimo na edukaciji, prevenciji i suzbijanju ovog negativnog fenomena. Država je značajno unapredila normativna rešenja ali se još uvek suočavamo sa izazovima kada je u pitanju njihovo sprovodjenje", rekao je Djordjević i dodao da je država odlučna da stane na put nasilju nad ženama ali i svim drugim vidovima nasilja, te da je neophodno da počinioci snose odgovornost za svoja zlodela.<br/><br/>On je podsetio da je Vlada Srbije 1. juna 2017. godine donela Zakon o sprečavanju nasilja u porodici koji je uneo novine kojima je omogućeno izricanje "hitnih mera" privremeno udaljenje nasilnika iz kuće i privremena zabrana kontaktiranja i prilaska žrtvi nasilja, kao i da je pre manje od godinu dana uspostavljena Nacionalna SOS telefonska liniju za žene žrtve nasilja.<br/><br/>"Predstoji nam dug put ka potpunoj eliminaciji nasilja, problema koji zahteva sinhronizovano delovanje svih aktera na njegovom suzbijanju. Mora da postoji svest o tome da nasilje nije isključivo individualni ili porodični problem već problem društva u celini. Poruka države je jasna ni jedna žena ne sme da trpi nasilje", rekao je Djordjević i naveo da trenutno u Srbiji postoji 15 sigurnih kuća/prihvatilišta za žene koje su preživele nasilje.<br/><br/>Medjunarodna kampanja ,"16 dana aktivizma protiv nasilja nad ženama" tradicionalno počinje 25. novembra na Medjunarodni dan borbe protiv nasilja nad ženama i završava se 10. decembra na Dan ljudskih prava.<br/><br/>U kampanju se svake godine uključuju pojedinci i organizacije u više od 100 država koje zahtevaju eliminisanje svih oblika nasilja nad ženama.</p>
    </article>
  </body>
</html>