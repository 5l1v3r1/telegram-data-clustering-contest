<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402690/%DA%A9%D8%A7%D8%B1%D8%B4%D9%86%D8%A7%D8%B3-%D8%AF%D8%A7%D9%88%D8%B1%DB%8C-%D8%AF%DB%8C%D8%AF%D8%A7%D8%B1-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%86%D8%B3%D8%A7%D8%AC%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:38:46+00:00"/>
    <meta property="og:title" content="کارشناس داوری دیدار استقلال و نساجی مازندران"/>
    <meta property="og:description" content="یک کارشناس داوری معتقد است که صفایی در بازی نساجی و استقلال قضاوت خوبی را انجام داده است."/>
  </head>
  <body>
    <article>
      <h1>کارشناس داوری دیدار استقلال و نساجی مازندران</h1>
      <address><time datetime="2019-11-25T14:38:46+00:00">25 Nov 2019, 14:38</time> by <a rel="author">هادی باقرزاده</a></address>
      <p>یک کارشناس داوری معتقد است که صفایی در بازی نساجی و استقلال قضاوت خوبی را انجام داده است.</p>
      <p>علیرضا سهرابی کارشناس داوری در گفت‌وگو با ایسنا، درباره عملکرد علی صفایی داور دیدار دو تیم استقلال و نساجی مازندران در هفته یازدهم لیگ برتر گفت: در مجموع تیم داوری در این بازی عملکرد خوب و قابل قبولی داشتند. تصمیم‌های داور و کمک‌های او در تمامی صحنه‌های بازی درست بود و اشتباهی در کار او دیده نمی‌شد. صفایی در این بازی اقتدار و آرامش خوبی داشت و تصمیمات او تاثیری روی نتیجه بازی نداشت. شرایط خوب، هوای مناسب، تماشاگران خوب مازندرانی همه و همه داور را کمک کردند تا تصمیم‌های درستی بگیرد.</p>
      <p>او افزود: البته که بازی امروز این دو تیم کم حاشیه، جوانمردانه و جذاب بود و موقعیت خاص و شک برانگیزی هم در موقعیت جریمه دو تیم رخ نداد که داور را دچار مشکل بکند.</p>
      <p>این کارشناس داوری درباره صحنه گل آفساید استقلال در دقیقه ۲۳ بازی هم گفت:  همانطور که گفتم تصمیمات داور در این دیدار کاملا درست بود و از نظر بنده هم این صحنه آفساید بود.</p>
      <p>سهرابی همچنین درباره درگیری بازیکنان دو تیم در دقیقه ۶۴ گفت: اتفاق مهمی نبود و علت این درگیری برخورد دو بازیکن به هم بود. اگر داور در برخی از صحنه‌های بازی به بازیکنان تذکر شدید و یا اخطار بدهد، کنترل بازی را به صورت کامل در اختیار خود می‌گیرد و به بازیکنان اجازه اعتراض نمی‌دهد. توصیه بنده هم به آقای صفایی این است که اول، در برخی از صحنه‌ها با اخطار یا تذکر بازیکنان را کنترل کند و دوم، داور باید بازی خوانی داشته باشد. داور این دیدار در برخی از صحنه‌های سرعتی جا می‌ماند، در صورتی که این اتفاق نباید رخ بدهد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402677/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%86%DB%8C%D9%85%D9%87-%D8%AF%D9%88%D9%85-%D8%B4%D8%A8%DB%8C%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%88%D8%AF%DB%8C%D9%85-%D8%A7%D8%B2-%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D8%AA%DB%8C%D9%85-%D9%87%D8%A7%DB%8C"/>
        <a href="https://www.isna.ir/news/98090402668/%D8%B3%D8%A8%D9%82%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D9%82%D8%A7%D8%A6%D9%85-%D8%B4%D9%87%D8%B1"/>
      </related>
    </article>
  </body>
</html>