<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/sindikati-porucili-plenkovicu-vi-ste-odgovorni-za-strajk/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:25:00+00:00"/>
    <meta property="og:title" content="Sindikati poručili Plenkoviću: Vi ste odgovorni za štrajk"/>
    <meta property="og:description" content="ZAGREB - Završen protest sindikata zaposlenih u prosveti na Trgu bana Jelačića, kojem je, prema procenama medija, prisustvovalo oko 20.000 ljudi iz cele"/>
  </head>
  <body>
    <article>
      <h1>Sindikati poručili Plenkoviću: Vi ste odgovorni za štrajk</h1>
      <address><time datetime="2019-11-25T14:25:00+00:00">25 Nov 2019, 14:25</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>ZAGREB – Završen protest sindikata zaposlenih u prosveti na Trgu bana Jelačića, kojem je, prema procenama medija, prisustvovalo oko 20.000 ljudi iz cele Hrvatske, a glavne zamerke upućene su premijeru Andreju Plenokviću, kojeg smatraju najodgovornjim za stanje u sistemu obrazovanja.</p>
      <p>Sindikalci su poručili da je njihov šrajk, koji traje duže od mesec dana, prerastao u pokret za bolje obrazovanje i njihov status, što je propraćeno skandiranjem „Nema predaje“.</p>
      <p>Protest je počeo pesmom „Gaudeamus igitur“, jedna od sindikalki je poručila da je ovaj štrajk rezultat dugogodišnjeg nezadovoljstva materijalnim i društvenim statusom, nepoštovanjem struke, te da je obrazovanje u Hrvatskoj permanentno zapostavljeno.</p>
      <p>„Dižemo glas za bolju Hrvatsku! Danas smo došli jasno i glasno reći da ne čekamo tramvaj, nego Hrvatsku kakvu zaslužujemo, kakvu zaslužuju svi naši građani“, rekla je sindikalka, a njene reči je propratilo skandiranjem „Dosta, dosta, dosta“.</p>
      <p>Sindikalac Marin Miletić je u svom obraćanju reagovao na izjavu premijera Andreja Plenkovića, da je u Hrvatsku doveo Ligu šampiona. Plenković je to rekao tokom održavanja Izbornog kongresa Evropske narodne partije, koja je u Zagreb prošle sedmice okupila najviše evropske zvaničnike.</p>
      <p>„Gospodine premijeru, ovo je Liga prvaka. Mi učitelji smo Liga prvaka, u nas treba da ulažete…“, poručio je.</p>
      <p>Saša Ceci iz Sindikata nauke i visokog obrazovanja rekao je da su došli na Trg zbog „teta spremačica koje rade za 3.000 do 3.500 kuna“, a koje, kako je rekao, ulaze u laboratorije u kojima se radi s radijacijom, s toksinima, s otrovima.</p>
      <p>Učitelj Luka Žužul iz Splitsko-dalmatinske županije uskliknuo je da se zahvaljuje svima koji su, kako je rekao, po njima pljuali i omalovažavali ih, jer oni su razlog zašto smo mi danas ovđe“.</p>
      <p>A čelnik Nezavisnog sindikata srednjih škola Hrvatske Branimir Mihalinec rekao je da promene traže odmah jer vaspitanje i obrazovanje nemaju vremena da čekaju političke dogovore.</p>
      <p>Premijeru Plenkoviću poručio je da se prestane baviti teorijama zavere i da pita „ko stoji iza sindikata“.</p>
      <p>„Iza nas stoje učitelji, naši članovi. Danas možemo reći iza nas stoji Hrvatska“, poručio je Mihalinec.</p>
      <p>Plenkoviću je poručio da su oni danas na Trgu bana Jelačića, jer je on tako hteo.</p>
      <p>Trebalo je, podsetio je, da ovo pitanje bude rešeno još u maju i reformu početi s većim koeficijentima i motivacijom.</p>
      <p>„Za ovo silno mrcvarenje učitelja, roditelja učenika – vi ste odgovorni! Premijeru, vi ste odgovorni što učenici nisu u klupama, vi ste odgovorni što su učitelji na ulici“, rekao je Mihalinec.<br/>Podsetio je da sindikati u obrazovanju štrajkuju već 31 dana, da su najpre štrajkoali po cirkularnom modelu, a da su prošlog utorka započeli generalni štrajk.</p>
      <p>Sindikati prosvete štrajkuju tražeći povećanje koeficijenata složenosti poslova u obrazovanju za 6,11 posto, da bi se rešio problem zaostajanja njihovih plata u odnosu na druge javne službe.</p>
      <p>Premijer Andrej Plenković izjavio je ranije danas da je vlada čula poruku sindikata obrazovanja te očekuje da će tokom dana s njima biti postignut dogovor.</p>
      <p>(Tanjug)</p>
    </article>
  </body>
</html>