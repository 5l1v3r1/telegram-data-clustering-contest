<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-w-ostatnich-11-latach-z-polakow-najskuteczniejszy-w-grand-prix-byl-jaroslaw/gdh65px"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T14:06:34+00:00"/>
    <meta property="og:title" content="Grand Prix 2009-2019: Tylko jeden Polak w dziesiątce!"/>
    <meta property="og:description" content="Podsumowaliśmy ostatnie jedenaście lat w cyklu Grand Prix. Jedynie pod względem punktowym, ale samo to nasuwa wiele ciekawych spostrzeżeń. Nie braliśmy pod uwagę wszystkich żużlowców. Kryterium było zdobycie minimum dziesięciu punktów i czynny udział w żużlowym życiu oraz start w przyszłorocznym cyklu. Wyjątkiem w tym zestawieniu jest Andreas Jonsson, który dwa miesiące temu ogłosił zakończenie swojej owocnej kariery."/>
  </head>
  <body>
    <article>
      <h1>Grand Prix 2009-2019: Tylko jeden Polak w dziesiątce!</h1>
      <address><time datetime="2019-11-25T14:06:34+00:00">25 Nov 2019, 14:06</time> by <a rel="author" href="https://www.przegladsportowy.pl/autorzy/maciej-markowski" target="_blank">Maciej Markowski</a></address>
      <p>
        <b>Podsumowaliśmy ostatnie jedenaście lat w cyklu Grand Prix. Jedynie pod względem punktowym, ale samo to nasuwa wiele ciekawych spostrzeżeń. Nie braliśmy pod uwagę wszystkich żużlowców. Kryterium było zdobycie minimum dziesięciu punktów i czynny udział w żużlowym życiu oraz start w przyszłorocznym cyklu. Wyjątkiem w tym zestawieniu jest Andreas Jonsson, który dwa miesiące temu ogłosił zakończenie swojej owocnej kariery.</b>
      </p>
      <p>Wytłuszczonym drukiem wyróżniliśmy tych zawodników, którzy będą w przyszłym roku pełnić funkcję pełnoprawnych uczestników cyklu Grand Prix lub rezerwowych. Pozostali rozstali się z mistrzostwami świata na dobre lub tylko na chwilę. Wielu, z obecnych dominatorów dopiero od niedawna szturmuje cykl Grand Prix i w najbliższych sezonach można spodziewać się wielu przetasowań w poniższym zestawieniu. Przykład jest bardzo prosty. W ostatnich jedenastu latach, Andreas Jonsson zgromadził 738 punktów występując w ośmiu pełnych sezonach, a będący dopiero od czterech pełnych lat w cyklu, Bartosz Zmarzlik tych punktów ma już 563. Polak, choć na razie dwunasty, to ze sporymi szansami na przeskoczenie do przodu o kilka pozycji już w kolejnym sezonie.</p>
      <p>Trzykrotny indywidualny mistrz świata, Tai Woffinden po sezonie 2020 może być już drugi. Zadanie nie jest trudne do wykonania, gdyż Nicki Pedersen w przyszłym roku w cyklu nie pojedzie, zaś do Fredrika Lindgrena traci 26 punktów. Brytyjczykowi w ostatnich jedenastu latach przypadło jechać w pełnych ośmiu sezonach. Jesteśmy niezwykle ciekawi, czy Woffinden w wróci do tak fenomenalnej, medalowej formy i dołączy do najlepszych z najlepszych w całej historii cyklu. Zawodnik mocno zapowiadał, że dobije do osiągnięcia Tony’ego Rickardssona i Ivana Maugera, którzy mają po sześć tytułów mistrzowskich.</p>
      <p>W tym zestawieniu, Greg Hancock jest absolutnie poza zasięgiem wszystkich. 1243 punkty zdobyte przez ostatnie jedenaście lat robią ogromne wrażenie. I już nawet nie chce się wypominać jego wieku. To po prostu doświadczony zawodnik i wielka postać światowego żużla. Amerykanin przewodzi także klasyfikacji punktowej wszech czasów cyklu Grand Prix, gdzie ma ponad 640 punktów przewagi nad drugim Jasonem Crumpem. Obłęd!</p>
      <p>Wielkie nadzieje pokłada się w Leonie Madsenie. Mniej lub bardziej sensacyjny wicemistrz świata, wdarł się do pierwszej trzydziestki zestawienia, a powtarzając taki sezon, bez problemu przeciśnie się do drugiej dziesiątki.</p>
      <p>Dla niektórych, zaskoczeniem może być obecność Fredrika Lindgrena i to na niezwykle wysokim, drugim miejscu. Szwed jednak od 2009 roku cały czas jest w cyklu Grand Prix. Do 2017 roku z marnym skutkiem, bo ciągle okupował miejsca od ósmego do jedenastego w klasyfikacji generalnej, ale ostatnie dwa lata to brązowy medal i czwarte miejsce na świecie. By dogonić Hancocka, Lindgren potrzebuje przynajmniej trzech sezonów.</p>
      <p>Weteran nad weteranami, Chris Harris wciąż trzyma się w zestawieniu i żużlowym światku. Choć z roku na rok spada w klasyfikacji wszech czasów i tego zestawienia to nieustannie wywołuje on pozytywne reakcje wśród kibiców na całym świecie. Dla Harrisa przypada piętnaste miejsce i wątpliwe, by za rok ktoś go z niego zrzucił.</p>
      <p>W zestawieniu, jak na razie, nie znalazło się trzech aktualnych rezerwowych cyklu GP 2020: Anders Thomsen (ma w dorobku 5 punktów), Pontus Aspgren i Dimitri Berge. Mało prawdopodobne, by zawodnicy wyjechali w jakimkolwiek biegu sezonu 2020 (są odpowiednio: czwartą, piątą i szóstą rezerwą), lecz nie takie rzeczy żużel widział.</p>
      <p>
        <b>Klasyfikacja Grand Prix w latach 2009-2019:</b>
      </p>
      <ol>
        <li>
          <b>Greg Hancock 1243 punkty</b>
        </li>
        <li>
          <b>Fredrik Lindgren 972</b>
        </li>
        <li>Nicki Pedersen 959</li>
        <li>
          <b>Tai Woffinden 946</b>
        </li>
        <li>Chris Holder 910</li>
        <li>
          <b>Matej Żagar 819</b>
        </li>
        <li>Andreas Jonsson 738</li>
        <li>
          <b>Emil Sajfutdinow 718</b>
        </li>
        <li>
          <b>Niels Kristian Iversen 672</b>
        </li>
        <li>Jarosław Hampel 598</li>
        <li>
          <b>Jason Doyle 575</b>
        </li>
        <li>
          <b>Bartosz Zmarzlik 563</b>
        </li>
        <li>
          <b>Antonio Lindback 531</b>
        </li>
        <li>
          <b>Maciej Janowski 524</b>
        </li>
        <li>Chris Harris 459</li>
        <li>Kenneth Bjerre 442</li>
        <li>Krzysztof Kasprzak 390</li>
        <li>
          <b>Martin Vaculik 375</b>
        </li>
        <li>
          <b>Patryk Dudek 314</b>
        </li>
        <li>Peter Kildemand 257</li>
        <li>
          <b>Artiom Łaguta 201</b>
        </li>
        <li>Michael Jepsen Jensen 197</li>
        <li>Piotr Pawlicki 188</li>
        <li>Troy Batchelor 183</li>
        <li>
          <b>Leon Madsen 163</b>
        </li>
        <li>Janusz Kołodziej 133</li>
        <li>
          <b>Martin Smolinski 116</b>
        </li>
        <li>Tomas H. Jonasson 103</li>
        <li>Peter Ljung 73</li>
        <li>Vaclav Milik 53</li>
        <li>
          <b>Max Fricke 47</b>
        </li>
        <li>Przemysław Pawlicki 46</li>
        <li>Craig Cook 42</li>
        <li>Adrian Miedziński 41</li>
        <li>Robert Lambert 40</li>
        <li>
          <b>Mikkel Michelsen 22</b>
        </li>
        <li>Paweł Przedpełski 18</li>
        <li>Oliver Berntzon 13</li>
        <li>
          <b>Bartosz Smektała 12</b>
        </li>
        <li>Andrzej Lebiediew 12</li>
      </ol>
    </article>
  </body>
</html>