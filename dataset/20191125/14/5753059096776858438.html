<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/25/news/violenze_sulle_donne_parla_la_sorella_di_rosaria_lopez_dalla_strage_circeo_nulla_cambiato_ci_vuole_certezza_della_pena_-241893959/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T14:56:00+00:00"/>
    <meta property="og:title" content="Violenze su donne, parla la sorella di Rosaria Lopez: &quot;Dal Circeo nulla è cambiato: certezza della pena, no al rito abbreviato e premi&quot;"/>
    <meta property="og:description" content="Alla presentazione del bando regionale per il &quot;Premio Colasanti-Lopez&quot;. Presente anche Roberto Colasanti, fratello della giovane che riuscì a"/>
  </head>
  <body>
    <article>
      <h1>Violenze su donne, parla la sorella di Rosaria Lopez: "Dal Circeo nulla è cambiato: certezza della pena, no al rito abbreviato e premi"</h1>
      <h2>Alla presentazione del bando regionale per il "Premio Colasanti-Lopez". Presente anche Roberto Colasanti, fratello della giovane che riuscì a salvarsi dal massacro fingendosi morta. "Ho ereditato una casa di famiglia a Sezze. Mi piacerebbe che venisse trasformata in un consultorio femminile"</h2>
      <address>
        <time datetime="2019-11-25T14:56:00+00:00">25 Nov 2019, 14:56</time>
      </address>
      <p>"Bisogna difenderla la donna, ma innanzitutto chi uccide deve essere punito. Ci vuole la certezza della pena. Gli assassini di mia sorella non hanno fatto la galera e l'istituzione non ha fatto niente. Nel 2005 lo Stato lo ha dichiarato sano <a href="https://www.repubblica.it/cronaca/2018/05/25/news/izzo_omicidio_circeo_nuova_confessione-197336727/">Angelo Izzo</a>, faceva l'assistente sociale, è uscito ed ha ucciso due persone: una madre e una figlia. Io domando all'istituzione perchè? Dal '75 nulla è cambiato, anche se ci speravo". A dirlo è stata Letizia Lopez, sorella di Rosaria, uccisa durante il "massacro del Circeo", nel corso della presentazione del bando per il "Premio Colasanti-Lopez" dedicato alle scuole secondarie e agli istituti di formazione che quest'anno la Regione Lazio ha deciso di rifinanziare. Con lei anche Roberto Colasanti, fratello di Donatella, che si salvò dal massacro soltanto perchè riuscì a fingersi morta.<br/><br/>Nel settembre del 1975 due amiche di 17 e 19 anni, Rosaria Lopez e Donatella Colasanti, accettarono l'invito per andare ad una festa di tre ragazzi della Roma bene Gianni Guido, Angelo Izzo e Andrea Ghira, ma era una trappola. Le portarono invece in una villa a San Felice Circeo e le violentarono e torturarono fino a provocare la morte di Rosaria, mentre Donatella si salvò solo perchè si finse morta.<br/><br/>Riferendosi all'ultimo femminicidio di Maria Lacramioara Di Piazza, la ragazza di 30 anni, incinta, uccisa in Sicilia dal suo amante, Letizia Lopez ha aggiunto: "Un uomo si è preso la briga di uccidere una donna e una bambina. Ora per questo signore che ha confessato c'è il rito abbreviato e fra qualche anno sarà di nuovo libero. Ma é giusto questo? Non è giusto: il rito abbreviato per assassini di questo tipo bisogna abolirlo".<br/><br/>"Lo Stato, il Governo - ha sottolineato - è come se fossero i nostri genitori, coloro che ci dovrebbero proteggere e dare un supporto a questa società. Ma noi abbiamo una società malata e siamo al limite dell'esasperazione. Mia sorella morì nel 1975 e io speravo che le cose cambiassero... ma il fare oggi significa che - ha concluso - bisogna dire ai giovani  di rispettarsi uno con l'altro".<br/><br/>"Dopo tante battaglie mia sorella sarebbe orgogliosa di questo premio. Ha tanto sofferto. Si è sempre battuta per ottenere giustizia. Ho ereditato una casa di famiglia a Sezze. Mi piacerebbe che venisse trasformata in un consultorio" ha aggiunto Roberto Colasanti fratello di Donatella.<br/><br/>Pronta la risposta del presidente della Regione Lazio Nicola Zingaretti: "Lo faremo, sicuro". Ed ha poi aggiunto Roberto Colasanti: "Mia sorella, lo ripeto, ha vissuto infelice ma combattiva. E' morta di tumore. Mia madre se ne è andata 40 giorni prima, poi è scomparsa mia sorella e successivamente è stata la volta di mio padre. Tutta la mia famiglia ha pagato duramente gli effetti di quanto accaduto".<br/> </p>
    </article>
  </body>
</html>