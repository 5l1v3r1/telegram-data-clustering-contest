<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/25/ilva-emiliano-raggiunto-accordo-per-pagamento-imprese_Ou8VfBTrZE0ZNwiufiYG8L.html"/>
    <meta property="og:site_name" content="Adnkronos"/>
    <meta property="article:published_time" content="2019-11-25T14:48:00+00:00"/>
    <meta property="og:title" content="Ex Ilva, Emiliano: &quot;Raggiunto accordo per pagamento imprese&quot;"/>
    <meta property="og:description" content="Il governatore: &quot;Se verrà pagato il 100 per cento dello scaduto al 31 ottobre il blocco verrà rimosso&quot;. Conte: &quot;Avviato negoziato con Mittal, ci serve qualche settimana&quot;"/>
  </head>
  <body>
    <article>
      <h1>Ex Ilva, Emiliano: "Raggiunto accordo per pagamento imprese"</h1>
      <address>
        <time datetime="2019-11-25T14:48:00+00:00">25 Nov 2019, 14:48</time>
      </address>
      <p>'<b>'Abbiamo raggiunto un accordo per il quale entro domani sarà pagato il 100 per cento dello scaduto al 31 ottobre</b>. Significa che si allineano con i pagamenti''. Lo ha annunciato il presidente della Regione Puglia, Michele Emiliano, che a Taranto ha tenuto un incontro nello stabilimento di <a href="https://www.adnkronos.com/Search/Link/keyword/ex%20Ilva">ArcelorMittal </a>con i dirigenti dell'azienda siderurgica, con il sindaco Rinaldo Melucci e i rappresentanti di Confindustria Taranto.</p>
      <p>''Domani - ha dichiarato Emiliano al termine, fermandosi con giornalisti, imprenditori e lavoratori all'uscita - è previsto un nuovo incontro qui per verificare, davanti ai nostri occhi, l'emissione dei bonifici. Speriamo che tutto vada bene. Io non sono né ottimista né pessimista: devo però dare atto che dopo la riunione di ieri, e con la presa di posizione così severa e forte di tutte le imprese che rimangono unite e compatte, ArcelorMittal ha risposto positivamente e questa sicuramente è una buona notizia. Quindi lo stabilimento rimane ancora e continua pur sotto pressione a funzionare. Noi comunque non molliamo il presidio e domani - ha aggiunto - se verrà pagato il 100 per cento dello scaduto al 31 ottobre, è chiaro che il blocco verrà rimosso e si ricomincerà a lavorare normalmente''.</p>
    </article>
  </body>
</html>