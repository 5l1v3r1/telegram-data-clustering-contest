<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23513388-deficitul-bugetar-intre-4-1-4-3-din-pib-surse.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T14:22:00+00:00"/>
    <meta property="og:title" content="Deficitul bugetar va fi între 4,1 - 4,3% din PIB, la rectificare (surse)"/>
    <meta property="og:description" content="Deficitul bugetar după rectificare va fi între 4,1 - 4,3% din PIB, au declarat, pentru HotNews.ro, surse din Ministerul Finanțelor Publice. Acestea au precizat că proiectul de rectificare va"/>
  </head>
  <body>
    <article>
      <h1>Deficitul bugetar va fi între 4,1 - 4,3% din PIB, la rectificare (surse)</h1>
      <address><time datetime="2019-11-25T14:22:00+00:00">25 Nov 2019, 14:22</time> by <a rel="author">Florin Barbuta</a></address>
      <p><b>Deficitul bugetar după rectificare va fi între 4,1 - 4,3% din PIB, au declarat, pentru HotNews.ro, surse din Ministerul Finanțelor Publice. Acestea au precizat că proiectul de rectificare va intra în Consiliul Economic și Social miercuri.<br/></b><br/>"Mai sunt câteva discuții acum dar, în principiu, cam pe aici va fi deficitul", au spus acestea.<br/><br/>Premierul Ludovic Orban susține că "este extrem de dificil" de făcut rectificarea bugetară. Forma proiectului de OUG privind rectificarea ar urma să fie definitivată până la finalul zilei de marți, urmând să fie aprobată până la sfârșitul săptămânii, a declarat luni premierul. Potrivit acestuia, cel mai important obiectiv este asigurarea resurselor financiare pentru toate instituțiile publice și pentru toate autoritățile locale, pentru plata salariilor, a diferitelor drepturi sociale și a unor cheltuieli de funcționare.<br/><br/>Un al doilea obiectiv este rambursarea TVA. "Să ajungem la zi cu rambursarea TVA către companii, pentru că este inadmisibil să menții în mod artificial un deficit și să lipsești companiile de dreptul lor legal", a spus Orban.<br/><br/>Acesta a mai spus că vor fi alocați bani pentru decontarea tuturor plăților care trebuie făcute de Casa Națională de Asigurări în Sănătate. "V-am spus că sunt concedii medicale nedecontate de 11 luni, iar suma necesară pentru a asigura aceste plăți, sunt plăți legale care trebuie făcute către angajatori", a precizat premierul.<br/><br/>Potrivit lui Orban, Guvernul mai urmărește să ajungă "cât de cât la zi cu plata situațiilor de lucrări pe toate proiectele de investiții, indiferent că este vorba de investiții la nivel guvernamental sau în cadrul planului național de dezvoltare locală (n.r. PNDL)".<br/><br/>Orban a mai spus că va trebui suplimentată suma la bugetul de stat către bugetul fondului de pensii.<br/><br/>Întrebat de unde vor fi tăiați bani, Orban a afirmat că vor fi reduse "cheltuielile nenecesare". Orban nu a vrut să dea exemple de "cheltuieli nenecesare", spunând că încă se fac analize.<br/><br/><br/> </p>
    </article>
  </body>
</html>