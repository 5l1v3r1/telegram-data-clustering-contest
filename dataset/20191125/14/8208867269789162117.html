<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/25/news/gran_bretagna_tir_della_morte_l_autista_si_dichiara_colpevole-241891324/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T14:23:00+00:00"/>
    <meta property="og:title" content="Gran Bretagna, tir dell'orrore: l'autista si dichiara colpevole"/>
    <meta property="og:description" content="Il 25enne autista nordirlandese Maurice Robinson del cosiddetto 'tir della morte', comparso oggi di fronte alla corte britannica di Old Bailey, a"/>
  </head>
  <body>
    <article>
      <h1>Gran Bretagna, tir dell'orrore: l'autista si dichiara colpevole</h1>
      <h2>Il 25enne autista nordirlandese Maurice Robinson del cosiddetto 'tir della morte', comparso oggi di fronte alla corte britannica di Old Bailey, a Londra, si è dichiarato colpevole di complicità nel traffico di migranti</h2>
      <address><time datetime="2019-11-25T14:23:00+00:00">25 Nov 2019, 14:23</time> by <a rel="author">ENRICO FRANCESCHINI</a></address>
      <p>LONDRA - Mo Robinson, il camionista nord-irlandese di 25 anni arrestato e incriminato per la morte di 39 vietnamiti ritrovati il mese scorso dentro il container di un Tir, si è riconosciuto colpevole di cospirazione per favorire l'immigrazione clandestina in Gran Bretagna.<br/><br/>A un'udienza in tribunale, l'uomo ha ammesso di avere collaborato a molteplici operazioni per trasportare illegalmente immigrati nel Regno Unito. Per il momento tuttavia non gli è stato chiesto di dichiararsi colpevole o innocente rispetto all'altro reato per cui è stato incriminato, cioè plurimo omicidio involontario ossia senza l'intenzione di uccidere.<br/><br/>Robinson era andato a prendere in consegna con il suo tir un container arrivato in un porto della contea dell'Essex, a sud-est di Londra, proveniente dal Belgio. Le 39 vittime sono state scoperte il 25 ottobre mentre il camion era parcheggiato nei pressi della zona del porto.  A bordo c'erano 31 uomini, tra cui due ragazzi di 15 anni, e 8 donne, tutti mediamente giovani e fu nazionalità vietnamita. Sono probabilmente morti soffocati o congelati durante il viaggio. In un ultimo messaggino inviato ai genitori in Vietnam con il proprio cellulare, una delle donne dava loro l'addio rendendosi conto che stava per morire. Un altro uomo è stato incriminato come complice di Robinson.</p>
    </article>
  </body>
</html>