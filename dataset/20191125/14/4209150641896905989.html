<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Heineken-mora-isplatiti-Bregovicu-preko-80000-evra/570417?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T14:02:42+00:00"/>
    <meta property="og:title" content="Heineken mora isplatiti Bregoviću preko 80.000 evra"/>
    <meta property="og:description" content="ZAGREB - Visoki trgovački sud u Zagrebu potvrdio je presudu po devet godina staroj tužbi kojom je Goran Bregović tražio naknadu štete od Karlovačke pivare, odnosno Hajnekena (Heineken), zbog neovlašćenog korišćenja njegovih muzičkih djela."/>
  </head>
  <body>
    <article>
      <h1>Heineken mora isplatiti Bregoviću preko 80.000 evra</h1>
      <address><time datetime="2019-11-25T14:02:42+00:00">25 Nov 2019, 14:02</time> by <a rel="author">Tanjug</a></address>
      <p>ZAGREB - Visoki trgovački sud u Zagrebu potvrdio je presudu po devet godina staroj tužbi kojom je Goran Bregović tražio naknadu štete od Karlovačke pivare, odnosno Hajnekena (Heineken), zbog neovlašćenog korišćenja njegovih muzičkih djela.</p>
      <p>Prema presudi, koju je prošle nedjelje potvrdio Visoki trgovački sud, Hajneken će Bregoviću morati da isplati 600.000 kuna (80,7 hiljada evra) plus zatezne kamate, prenosi portal Seebiz.</p>
      <p>Naime, sud je utvrdio da je Heajneken, koji je vlasnik Karlovačke pivare, bez odobrenja autora koristio autorsko muzičko djelo Gorana Bregovića "Bitanga i princeza".</p>
      <p>Hajneken je muziku koristio u sklopu marketinške kampanje "Karlovačko live 2007", a pjesmu su preradili, odnosno sinhronizovali u TV i radio spot i postavili reklamni sadržaj na zvaničnu internet službenu stranicu karlovačko.hr. Na taj način su, zaključio je sud, povrijedili vlasničko pravo autora.</p>
      <p>Bregović je zbog povrede autorskog prava tužio i za druge pjesme koje su bile javno izvođene u okviru kampanje "Karlovačko live 2007.'' od 1. novembra do 31. decembra te godine, ali je sud taj zahtjev odbio.</p>
    </article>
  </body>
</html>