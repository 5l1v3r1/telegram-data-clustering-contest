<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/rusko-a-okoli/rusko-prijalo-zakon-o-zahranicnich-agentech-v-mediich_535596.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T14:58:00+00:00"/>
    <meta property="og:title" content="Rusko přijalo zákon o zahraničních agentech v médiích"/>
    <meta property="og:description" content="Rada federace, horní komora ruského parlamentu, v pondělí podle očekávání přijala novelu zákona o médiích, která rozšiřuje právo úřadů přidělovat zahraničním..."/>
  </head>
  <body>
    <article>
      <h1>Rusko přijalo zákon o zahraničních agentech v médiích</h1>
      <address><time datetime="2019-11-25T14:58:00+00:00">25 Nov 2019, 14:58</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Rada federace, horní komora ruského parlamentu, v pondělí podle očekávání přijala novelu zákona o médiích, která rozšiřuje právo úřadů přidělovat zahraničním médiím působícím v Rusku označení "zahraniční agent". Tuto hanlivou nálepku má být napříště možné přiřadit i fyzickým osobám, které spolupracující s podobně už označenými médii a dostávají peníze z ciziny.</b>
      </p>
      <p>Ruští poslanci schválili novelu před čtyřmi dny a nyní již tedy zbývá jen podpis prezidenta Vladimira Putina, který je v tomto případě považován za formalitu.</p>
      <p>Pro mediální společnosti a napříště i pro jednotlivé novináře zařazení mezi "zahraniční agenty" znamená komplikaci, mimo jiné zesílenou kontrolu a pracovní omezení. Mají například zakázaný vstup do ruského federálního parlamentu, musejí ruské úřady pravidelně informovat o své činnosti a závazně používat přidělené označení.</p>
      <p>Údajně jde o reakcí na krok ministerstva spravedlnosti USA, které do své kategorie "zahraničních agentů" zařadilo americkou filiálku ruské státní propagandistické televize RT.</p>
      <p>Vstup do amerického Kongresu má zakázaný i odbočka televize RT. Ve Spojených státech byl zákon o zahraničních agentech přijat už před druhou světovou válkou a na média se vztahoval od začátku.</p>
      <p>Ruský seznam zahraničních agentů spravuje ministerstvo spravedlnosti a každé jeho rozšíření konzultuje s ministerstvem vnitra. Označení udělují ruské úřady na základě zákona z roku 2012, podle kterého se používá u každé nevládní organizaci přijímající peníze ze zahraničí. V roce 2017 byla platnost zákona rozšířena také sdělovací prostředky.</p>
      <p>
        <b>Černá listina</b>
      </p>
      <p>Dosud se v postavení "zahraničního agenta" ocitla v Rusku desítka médií, vesměs spjatých s americkými rozhlasovými stanicemi Hlas Ameriky a Rádio Svoboda. Ale právníci, oslovení listem Vedomosti, už varovali, že nálepku "zahraničního agenta" mohou napříště dostat i ruská média, novináři, blogeři, občanští aktivisté a dokonce i obyčejní uživatelé internetu.</p>
      <p>Zákon místo jasných definic a kritérií používá velmi obecně sepsaná ustanovení. Dá se tak uplatnit na jakéhokoliv uživatele počítačové sítě, který vyjádří svůj názor tím, že přepošle dál informaci z média, které je na černé listině.</p>
      <p>Jeden ze spoluautorů předlohy, senátor Andrej Klimov z vládní strany Jednotné Rusko, odhadl, že novela se dotkne dvou až tří desítek lidí. "Experti ale soudí, že teoreticky může tento zákon postihnout půlku země," poznamenal deník Kommersant.</p>
    </article>
  </body>
</html>