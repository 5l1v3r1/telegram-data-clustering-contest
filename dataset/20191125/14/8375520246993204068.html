<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kuleba-zaklikav-vivesti-z-tini-problemu-genderno-zumovlenogo-nasilstva-642304.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T14:26:27+00:00"/>
    <meta property="og:title" content="Кулеба закликав вивести з тіні проблему гендерно зумовленого насильства"/>
    <meta property="og:description" content="Дмитро Кулеба: Над вирішенням проблеми домашнього насильства працюють і громадські організації, і уряд, і наші міжнародні партнери, але вона досі далека від вирішення"/>
  </head>
  <body>
    <article>
      <h1>Кулеба закликав вивести з тіні проблему гендерно зумовленого насильства</h1>
      <address>
        <time datetime="2019-11-25T14:26:27+00:00">25 Nov 2019, 14:26</time>
      </address>
      <h4>Дмитро Кулеба: Над вирішенням проблеми домашнього насильства працюють і громадські організації, і уряд, і наші міжнародні партнери, але вона досі далека від вирішення</h4>
      <p>Міжнародний день боротьби за ліквідацію насильства щодо жінок та дівчат Віце-прем’єр-міністр з питань європейської та євроатлантичної інтеграції Дмитро Кулеба закликає вивести проблему насильства з тіні та докласти всіх зусиль для боротьби з нею. Про це він заявив у понеділок, 25 листопада, виступаючи в Будинку Уряду на відкритті виставки «16 днів проти насильства», організованої за підтримки Фонду ООН з народонаселення, йдеться на <a href="https://www.kmu.gov.ua/news/dmitro-kuleba-zaklikaye-vivesti-z-tini-problemu-genderno-zumovlenogo-nasilstva">сайті Кабміну</a>.</p>
      <p>Участь у заході взяли перша леді Олена Зеленська, Урядова уповноважена з питань гендерної політики Катерина Левченко, представник Фонду народонаселення ООН в Україні Хайме Надаль, народний депутат України Марина Бардіна, почесний амбасадор Фонду народонаселення ООН в Україні Марія Єфросиніна.</p>
      <p>Віце-прем’єр-міністр наголосив, що Україна докладає системних зусиль для боротьби з гендерно зумовленим насильством. Йдеться про новий закон про захист від домашнього насильства, який ухвалив попередній склад парламенту, запуск підрозділу поліції для протидії домашньому насильству «Поліна». «Над цією соціальною проблемою працюють і громадські організації, і уряд, і наші міжнародні партнери, але вона досі далека від вирішення», – додав Дмитро Кулеба.</p>
      <p>Він наголосив, що уряд працює над тим, щоб захист ставав ефективнішим і більше людей почувалися у безпеці. Так, наприклад, з січня 2018 року, коли була створена гаряча лінія для протидії насильству, кількість звернень постійно збільшується, а загалом зросла на 22%. Дмитро Кулеба переконаний: «Це означає, що зростає довіра до гарячої лінії, довіра до зусиль влади щодо боротьби з насильством, тобто проблема виходить з тіні».</p>
      <p>«Хочу закликати всіх не боятися говорити про цю проблему. Не боятися інформувати поліцію, фахівців на гарячій лінії про те, що відбувається», – закликав віце-прем’єр-міністр.</p>
      <p>На виставці представлені історії жертв насильства. Вони демонструють кроки, які Україна здійснила для якісної допомоги постраждалим, але також звертають увагу на те, що досі необхідно зробити для боротьби з насильством.</p>
      <p>Міжнародна акція покликана залучити представників урядів, парламентів, громадських організацій, партнерів ООН та інших, аби залучити якомога більше людей до боротьби з насильством, висвітлити питання, пов’язані із запобіганням та викоріненням насильства щодо жінок і дівчат, яке є одним з найпоширеніших порушень прав людини у світі.</p>
      <p>Зазначимо, що <a href="https://glavcom.ua/news/stalo-vidomo-skilki-cholovikiv-zhinok-i-ditey-postrazhdali-vid-domashnogo-nasilstva-v-ukrajini-642293.html">серед 95 тис. офіційно зареєстрованих у Міністерстві соціальної політики України постраждалих від домашнього насильства</a>, які мають офіційний статус, 10 тис. чоловіків і 763 дитини</p>
      <p>Як повідомлялось, у рамках <a href="https://glavcom.ua/news/druzhina-prezidenta-stala-na-zahist-ukrajinok-postrazhdalih-vid-nasilstva-642290.html">всесвітньої кампанії «16 днів активізму проти ґендерно зумовленого насильства»</a> дружина президента Олена Зеленська взяла участь у відкритті у Кабміні виставки, присвяченої українцям, які стали жертвами насильства, але зуміли його подолати.</p>
      <blockquote>
        <i>25 листопада відзначається Міжнародний день боротьби за ліквідацію насильства щодо жінок. Він був заснований ООН рівно 20 років тому - 25 листопада 1999 року. «16 днів активізму проти гендерного насильства» – всесвітня акція, ініційована Центром жіночого глобального лідерства у 1991 році з метою привернення уваги до проблем гендерно зумовленого насильства, а також активізації діяльності державних структур і громадських організацій з метою захисту прав жінок та формування ненасильницької ідеології у суспільстві, яка проходить з 25 листопада по 10 грудня. З початку двохтисячних років щорічно проходить і в Україні. Починається 25 листопада з Міжнародного дня боротьби за ліквідацію насильства щодо жінок і завершується 10 грудня – в Міжнародний день прав людини.</i>
      </blockquote>
      <related>
        <a href="https://glavcom.ua/news/stalo-vidomo-skilki-cholovikiv-zhinok-i-ditey-postrazhdali-vid-domashnogo-nasilstva-v-ukrajini-642293.html"/>
        <a href="https://glavcom.ua/kyiv/news/u-kijevi-startuyut-16-dniv-proti-gendernogo-nasilstva-642193.html"/>
        <a href="https://glavcom.ua/kyiv/news/policiya-vidkrila-spravu-na-kiyanina-kotriy-znushchavsya-nad-svojeyu-matiryu-642157.html"/>
      </related>
    </article>
  </body>
</html>