<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/136625/tbmmde-kenan-evren-karari-tum-partilerden-destek"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-25T14:11:00+00:00"/>
    <meta property="og:title" content="TBMM'de Kenan Evren Kararı! Tüm partilerden destek"/>
    <meta property="og:description" content="TBMM'nin kararıyla Kenan Evren’in adı tüm yurtta okul, cadde, sokak, mahalle, köy ve kışlalardan silinecek."/>
  </head>
  <body>
    <article>
      <h1>TBMM'de Kenan Evren Kararı! Tüm partilerden destek</h1>
      <h2>TBMM'nin kararıyla Kenan Evren’in adı tüm yurtta okul, cadde, sokak, mahalle, köy ve kışlalardan silinecek.</h2>
      <address>
        <time datetime="2019-11-25T14:11:00+00:00">25 Nov 2019, 14:11</time>
      </address>
      <p>CHP Elazığ Milletvekili Gürsel Erol'un TBMM'de gündeme getirdiği bu konuya Meclis tarihinde ender biçimde tüm partiler destek verdi.</p>
      <p>Sözcü'den Deniz Ayhan'ın haberine göre; Erol, “12 Eylül TBMM'yi kapattı, parti genel başkanlarını tutukladı. 650 bin kişi gözaltına alındı, 230 bin kişi sıkıyönetimde yargılandı. Ama bugün Kenan Evren'in adı Ankara'nın bir ilçesinde var. Okullarda, kışlalarda, meydanlarda var. Evren adının hiçbir şekilde yaşaması doğru değildir'' dedi.</p>
      <p>Bu öneriye TBMM'de bulunan bütün partilerin temsilcileri destek verdi.</p>
      <figure>
        <img src="https://www.gercekgundem.com/images/posts/201911/151385_953x636.jpg"/>
      </figure>
      <p>
        <i>12 Eylül 1980 tarihinde darbeyle yönetime el koyan Milli Güvenlik Konseyi'nin Başkanı ve Genelkurmay Başkanı Orgeneral Kenan Evren (sağda) basına ilk açıklamasını yaparken…</i>
      </p>
      <h3>İYİ PARTİ’Lİ TÜRKKAN: HAZMEDEMİYORUM</h3>
      <p>İYİ Parti Grup Başkanvekili Lütfü Türkkan, “Bir darbecinin isminin sokaklarda, caddelerde bulunmasını hazmedemiyorum'' derken, MHP Grup Başkanvekili Levent Bülbül de ‘'Kenan Evren isminin birtakım yerlerde olmasını bizler de kabul edecek değiliz. Derhâl faaliyete geçilmelidir'' diye konuştu.</p>
      <h3>AKP: ÖNERİ YERİNDE VE DOĞRUDUR</h3>
      <p>AKP Grup Başkanvekili Cahit Özkan da CHP'ye teşekkür ederek, “CHP'nin bu önerisi yerinde ve doğrudur. Bütün belediye meclisleri tersine işlem yapıp, Kenan Evren caddesi, mahallesi, ilçesi, ne varsa bu isimler milletimizin vicdanında karşılık bulacak örnek şahsiyetlerin ismiyle değiştirilmeli. CHP'ye teşekkür ediyor ve belediye meclisleri ile idareleri göreve davet ediyoruz” dedi.</p>
      <figure>
        <img src="https://www.gercekgundem.com/images/posts/201911/151387_974x636.jpg"/>
      </figure>
      <p>
        <i>Genelkurmay Başkanı iken 12 Eylül 1980 askeri darbesini gerçekleştirerek Devlet Başkanı olan Kenan Evren, 82 anayasasının kabulü ile 7. Cumhurbaşkanı olarak görev yaptı. Devlet Başkanı, Genelkurmay Başkanı ve Milli Güvenlik Konseyi Başkanı Orgeneral Kenan Evren (solda), kızı Miray Evren (sağda) ile 13 Kasım 1980’de Büyük Tiyatro’da.</i>
      </p>
    </article>
  </body>
</html>