<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642012/%D9%87%D8%B4%D8%AF%D8%A7%D8%B1-%D9%BE%D8%B2%D8%B4%DA%A9%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%A7%D8%AD%D8%AA%D9%85%D8%A7%D9%84-%D9%85%D8%B1%DA%AF-%D8%A2%D8%B3%D8%A7%D9%86%DA%98"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T14:12:00+00:00"/>
    <meta property="og:title" content="هشدار پزشکان درباره احتمال مرگ آسانژ"/>
    <meta property="og:description" content="بیش از ۶۰ پزشک در نامه‌ای سرگشاده اعلام کردند، وضعیت سلامت موسس ویکی لیکس بسیار بد است و ممکن است در زندان انگلیس بمیرد."/>
  </head>
  <body>
    <article>
      <h1>
        <a href="https://www.bultannews.com/fa/news/642012/%D9%87%D8%B4%D8%AF%D8%A7%D8%B1-%D9%BE%D8%B2%D8%B4%DA%A9%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%A7%D8%AD%D8%AA%D9%85%D8%A7%D9%84-%D9%85%D8%B1%DA%AF-%D8%A2%D8%B3%D8%A7%D9%86%DA%98">هشدار پزشکان درباره احتمال مرگ آسانژ</a>
      </h1>
      <h2>بیش از ۶۰ پزشک در نامه‌ای سرگشاده اعلام کردند، وضعیت سلامت موسس ویکی لیکس بسیار بد است و ممکن است در زندان انگلیس بمیرد.</h2>
      <address><time datetime="2019-11-25T14:12:00+00:00">25 Nov 2019, 14:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جولیان‌ آسانژ ۴۸ ساله، موسس وبسایت ویکی لیکس هنوز با درخواست‌های آمریکا برای استردادش از انگلیس به اتهام جاسوسی در حال نبرد است؛ اتهامی که برای وی ۱۷۵ سال حبس در زندان‌های آمریکایی در پی دارد.</p>
      <p>این پزشکان در نامه‌ای به پیریتی پاتل، وزیر کشور انگلیس نوشتند، آسانژ باید از زندان بلمارش در جنوب لندن به بیمارستان آموزشی منتقل شود تا تحت درمان قرار گیرد.</p>
      <p>نیلز ملرز، کارشناس مستقل حقوق بشر سازمان ملل گفت، در معرض قرار گرفتن سوءاستفاده مداوم، ممکن است آسانژ را از پای دربیاورد.</p>
      <p>آسانژ از ویکی لیکس برای انتشار اسناد محرمانه نظامی و دیپلماتیک در سال ۲۰۱۰ درباره بمباران مواضع شبه نظامیان در عراق و افغانستان توسط ارتش آمریکا استفاده کرد که باعث شرمساری شدید واشنگتن شد.</p>
      <p>این پزشکان در نامه ۱۶ صفحه‌ای خود نوشتند: ما این نامه سرگشاده را برای بیان نگرانی‌های خود درباره وضعیت سلامت روانی و جسمی آسانژ نوشته‌ایم.</p>
      <p>آنها نوشتند، بابت سلامت آسانژ که می‌خواهند فوریه سال آتی میلادی در جلسه دادگاهی استردادش به آمریکا شرکت کند، نگران هستند. آسانژ به شدت نیاز دارد تا تحت مراقب روانپزشکی و جسمی قرار گیرد. هرگونه درمان پزشکی باید با تجهیزات کامل و کارشناسانی باشد.</p>
      <p>در ادامه این نامه همچنین آمده است: بر اساس ارزیابی‌های موجود، اگر درمان به موقع و درست انجام نشود، آسانژ در زندان می‌میرد. وضعیت سلامت او بسیار جدی است. نباید زمان را از دست داد.</p>
      <p>این پزشکان از آمریکا، استرالیا، انگلیس، سوئد، ایتالیا، آلمان، سریلانکا و لهستان هستند.</p>
      <p>در نخستین حضور آسانژ در انظار عمومی در شش ماه گذشته، وی ماه گذشته میلادی در جلسه دادگاهی خود حضور یافت و به نظر می‌رسید که به سختی می‌تواند تاریخ تولدش را به یاد بیاورد و در پایان هم گفت، اصلا نمی‌دانسته چه اتفاقی در دادگاه افتاده است.</p>
      <p>وی حتی از شرایط زندانی‌اش بسیار شکایت داشته است.</p>
    </article>
  </body>
</html>