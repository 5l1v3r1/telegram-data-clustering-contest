<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/black-friday-kai-cyber-monday-ola-osa-prepei-na-kserete/2923002/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T14:07:14+00:00"/>
    <meta property="og:title" content="Black Friday και Cyber Monday: όλα όσα πρέπει να ξέρετε"/>
    <meta property="og:description" content="Η Black Friday αλλά και η Cyber Monday πλησιάζουν και οι καταναλωτές πρέπει να ξέρουν τι να προσέξουν. Και κυρίως που μπορούν να απευθυνθούν αν θέλουν να κάνουν καταγγελία."/>
  </head>
  <body>
    <article>
      <h1>Black Friday και Cyber Monday: όλα όσα πρέπει να ξέρετε</h1>
      <h2>Η Black Friday αλλά και η Cyber Monday πλησιάζουν και οι καταναλωτές πρέπει να ξέρουν τι να προσέξουν. Και κυρίως που μπορούν να απευθυνθούν αν θέλουν να κάνουν καταγγελία.</h2>
      <address><time datetime="2019-11-25T14:07:14+00:00">25 Nov 2019, 14:07</time> by <a rel="author">Newsit Newsroom</a></address>
      <p>Η Black Friday έρχεται, φέτος, την προσεχή Παρασκευή 29 Νοεμβρίου (οι προσφορές πάντως έχουν ήδη αρχίσει), ενώ η Cyber Monday είναι στις 2 Δεκεμβρίου.</p>
      <p>Η γενική διεύθυνση Προστασίας Καταναλωτή του υπουργείου Ανάπτυξης και Επενδύσεων, ενόψει Black Friday και Cyber Monday υπενθυμίζει στους καταναλωτές ότι θα πρέπει να είναι ιδιαίτερα προσεκτικοί, ιδίως ως προς τις διαδικτυακές συναλλαγές.</p>
      <p>Μια αξιόπιστη εμπορική ιστοσελίδα θα πρέπει να παρέχει:</p>
      <ul>
        <li>Την ταυτότητα του προμηθευτή: (πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).</li>
        <li>Τα κύρια χαρακτηριστικά του προϊόντος και την συνολική τιμή του: (συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).</li>
        <li>Την διαθεσιμότητα, τον τρόπο πληρωμής και αποστολής του προϊόντος.</li>
        <li>Το δικαίωμα αναιτιολόγητης, αζήμιας υπαναχώρησης και επιστροφής του προϊόντος εντός 14 ημερών, καθώς και την πολιτική επιστροφής των προϊόντων της επιχείρησης σε περίπτωση άσκησης του δικαιώματος αυτού.</li>
        <li>Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</li>
        <li>Ασφαλή μέθοδο συναλλαγής: (κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</li>
      </ul>
      <p>Επίσης, συστήνεται στους καταναλωτές:</p>
      <ul>
        <li>Να προτιμούν να συναλλάσσονται με γνωστά σε αυτούς ηλεκτρονικά καταστήματα.</li>
        <li>Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</li>
        <li>Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</li>
        <li>Να κρατούν αρχείο με τις συναλλαγές τους.</li>
      </ul>
      <h3>Για καταγγελίες</h3>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην τηλεφωνική γραμμή Καταναλωτή 1520 της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από 09.00 έως 15.00.</p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του site του υπουργείου Ανάπτυξης και Επενδύσεων (www.mindev.gov.gr) ή με e-mail στη διεύθυνση 1520@efpolis.gr.</p>
    </article>
  </body>
</html>