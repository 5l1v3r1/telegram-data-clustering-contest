<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/okolina/Projekat-Srbije-i-BiH-za-spasavanje-Panciceve-omorike/570424?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T14:39:39+00:00"/>
    <meta property="og:title" content="Projekat Srbije i BiH za spašavanje Pančićeve omorike"/>
    <meta property="og:description" content="Brojnost Pančićeve omorike, po kojoj je Srbija prepoznatljiva, posljednjih decenija je u opadanju, a stručnjaci procjenjuju da bi ona za 50 godina mogla čak i da nestane."/>
  </head>
  <body>
    <article>
      <h1>Projekat Srbije i BiH za spašavanje Pančićeve omorike</h1>
      <address><time datetime="2019-11-25T14:39:39+00:00">25 Nov 2019, 14:39</time> by <a rel="author">Tanjug</a></address>
      <p>Brojnost Pančićeve omorike, po kojoj je Srbija prepoznatljiva, posljednjih decenija je u opadanju, a stručnjaci procjenjuju da bi ona za 50 godina mogla čak i da nestane.</p>
      <p>Kako prenosi protal Glas zapadne Srbije, zbog toga su Srbija i BiH pokrenule zajednički projekat mapiranja prirodnih staništa te endemske vrste, što će pomoći u daljem djelovanju spašavanja omorike.</p>
      <p>Predstavnica Nacionalnog parka "Tara" Mirjana Josipović objašnjava da će se analizirati situacija na 20 prirodnih staništa u šest opština.</p>
      <p>"Tako ćemo utvrditi koliko je tačno lokaliteta pod omorikom, kakav je njen biodiverzitet, a nakon laboratorijskih analiza genetičkog materijala i dobijenih rezultata znaće se kakva je situacija na svakom od lokaliteta", rekla je Josipović.</p>
      <p>Pančićeva omorika 1998. godine upisana je na Crvenu listu ugroženih vrsta, a njen pad ubrzavaju klimatske promjene, suše i visoke temperature, jer toj biljci više odgovara hladnoća.</p>
      <p>Pomoćnik direktora NP "Tara" za planiranje, zaštitu i razvoj Milica Tomić dodaje da ono što, takođe, otežava situaciju kad je u pitanju ta vrsta je njena slaba prirodna regeneracija što je čini još ugroženijom.</p>
      <p>"Stabla rastu izuzetno gusto, čak i do 1.200 ih ima na jednom hektaru, tako da podmladci nemaju dovoljno svetlosti da izrastu", ukazala je i dodaje da realizacijom projekta "Očuvanje jedinstvenog biodiverziteta Tare" biće mapirana sva prirodna staništa, što će pomoći u daljem djelovanju spašavanja omorike.</p>
      <p>Rješenja za slabu prirodnu regeneraciju su - sadnja na prirodnim staništima i asistirana migracija na druge lokalitete koji imaju pogodne uslove za Pančićevu omoriku.</p>
      <p>Taj jedinstveni četinar, čije stablo može dostići visinu čak i do 50 metara, uz pomoć asistiranih migracija već je posađen na određenim lokacijama u Evropi, a na sjeveru starog kontinenta je i ukrasno drveće u parkovima.</p>
      <p>Ipak, srednji tok rijeke Drine koji obuhvata Srbiju i BiH, a prostire se na oko 200 kvadratnih kilometara, jedini je region u svijetu koji predstavlja prirodno stanište Pančićeve omorike.</p>
    </article>
  </body>
</html>