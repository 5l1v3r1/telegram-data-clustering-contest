<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780719/%D8%A7%DB%8C%D8%AC%D8%A7%D8%AF-%D8%A7%D8%B4%D8%AA%D8%BA%D8%A7%D9%84-%D8%A7%D8%B2-%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D9%85%D9%86%D9%81%D8%B5%D9%84-%D8%B4%D9%87%D8%B1%DB%8C-%D9%85%DB%8C-%DA%A9%D8%A7%D9%87%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:18:39+00:00"/>
    <meta property="og:title" content="نماینده ولی فقیه در کردستان: ایجاد اشتغال از آسیب های اجتماعی در مناطق منفصل شهری می کاهد"/>
    <meta property="og:description" content="سنندج - نماینده ولی فقیه در کردستان گفت: اشتغالزایی برای کسانی که در مناطق محرم به ویژه در نواحی منفصل شهری زندگی می کنند می تواند آنها را از برخی آسیب های اجتماعی دور کند."/>
  </head>
  <body>
    <article>
      <h1>نماینده ولی فقیه در کردستان: ایجاد اشتغال از آسیب های اجتماعی در مناطق منفصل شهری می کاهد</h1>
      <address>
        <time datetime="2019-11-25T14:18:39+00:00">25 Nov 2019, 14:18</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله سیدمحمد حسینی شاهرودی بعد از ظهر دوشنبه در جلسه ستاد امر به معروف و نهی از منکر استان کردستان، اظهار داشت: بسیاری از کسانی که در مناطق حاشیه شهرها و نواحی منفصل شهری دست به کارهایی مانند مواد فروشی و یا تن فروشی می زنند به دلیل بیکاری و نبود اشتغال مجبور به این کار شده اند که اگر در این مناطق طرح های اشتغالزا ایجاد شود بدون شد حجم بسیاری از آسیب های اجتماعی کاهش می یابد.</p>
      <p>وی افزود: تا زمانی که مشکلات اقتصادی و معیشتی مردم مناطق محروم به ویژه مردم مناطق منفصل شهری حل شود نمی توان انتظار داشت مشکلات، معضلات و آسیب های اجتماعی کاهش یابد و یا از بین برود.</p>
      <p>نماینده ولی فقیه در کردستان ادامه داد: اگر امروز برای ساماندهی نواحی منفصل شهری تصمیم گیری های درستی گرفته نشود شاید در آینده ای نچندان دور شاهد گسترش و یا حتی ایجاد نواحی منفصل شهری جدیدی باشیم.</p>
      <p>آیت الله حسینی شاهرودی یادآور شد: اگر سال ها پیش در سطح روستاها اشتغالزایی مناسب صورت می گرفت و به دنبال آن مردم رفاه را تجربه می کردند امروز شاهد حاشیه نشینی و ایجاد نواحی منفصل شهری نبودیم.</p>
      <p>وی بیان کرد: دستگاه های فرهنگی نیز باید در کنار دستگاه های خدمات رسان به بحث ساماندهی نواحی منفصل شهری و حاشیه شهرها ورود جدی تری پیدا کنند و سعی کنند امکانات و زیرساخت های مناسب فرهنگی را در این مناطق ایجاد کنند.</p>
      <p>نماینده ولی فقیه در کردستان گفت: رسانه ها نیز باید در کنار دستگاه های خدمات رسان و فرهنگی به دنبال ارائه راهکارهای مناسب برای ساماندهی این مناطق باشند و از بزرگنمایی مشکلات و معضلات موجود خودداری کنند تا رفع آنها به یک چالش تبدیل نشود و آرامش در منطقه حاکم باشد.</p>
      <p>آیت الله حسینی شاهرودی اظهار داشت: ظرفیت های مناسبی در استان وجود دارد که می توان با تخصیص اعتباراتی ناچیز زمینه ایجاد اشتغال را فراهم کرد که به دنبال اینکار بدون شکل بخشی از معضلات حوزه اجتماعی برطرف خواهد شد.</p>
    </article>
  </body>
</html>