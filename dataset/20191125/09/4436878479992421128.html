<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191632/instituts/tecnologics/alerten/64/empreses/valencianes/no/innova"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T09:44:00+00:00"/>
    <meta property="og:title" content="​Els instituts tecnològics alerten: el 64% de les empreses valencianes no innova"/>
    <meta property="og:description" content="REDIT apunta que al País Valencià només s'inverteix el 0,99% del PIB en innovació"/>
  </head>
  <body>
    <article>
      <h1>​Els instituts tecnològics alerten: el 64% de les empreses valencianes no innova</h1>
      <h2>REDIT apunta que al País Valencià només s'inverteix el 0,99% del PIB en innovació</h2>
      <address>
        <time datetime="2019-11-25T09:44:00+00:00">25 Nov 2019, 09:44</time>
      </address>
      <p>El futur de les empreses està lligat a la innovació, tot i que per a moltes continua sent una assignatura pendent. Tant és així que la majoria no disposa d'un departament o de personal exclusiu dedicat a la innovació, fet que s'explica perquè al teixit industrial valencià predominen les pimes, que per la seva estructura i recursos tenen més complicat desenvolupar la rama innovadora.<br/><br/>Això explica que el 64% de les empreses reconegui que no realitza cap activitat vinculada a la innovació, <a href="https://www.diarilaveu.com/instituts-tecnologics-alerten-64-percent-empreses-valencianes-no-innova">segons publica el <i>Diari la Veu</i>.</a> Així s'extrau de l'estudi Percepción social de la innovación en la Comunidad Valenciana elaborat per la Xarxa d'Instituts Tecnològics Valencians (REDIT). "És evident que hem de millorar-ne les xifres i que és una obligació i una responsabilitat de tots fer-ho", assenyala el president de REDIT, Fernando Saludes.<br/><br/>L'objectiu de l'informe, que es va presentar aquesta setmana a València, és conèixer la percepció sobre la innovació que té la ciutadania valenciana i els principals col·lectius que componen l'ecosistema innovador i ha comptat amb el suport de l'Agència Valenciana de la Innovació (AVI). Per a aconseguir-ho s'han realitzat 800 enquestes a ciutadans i més de 600 enquestes a empreses, a gerents i a responsables d'innovació. <br/><br/>Així mateix, l'anàlisi s'ha completat amb la realització de quatre taules de treball en les quals han participat diferents experts de col·lectius institucionals, socials, i investigadors i, també, empreses innovadores.<br/><br/>L'estudi destaca, a més, els factors sobre els quals decideixen innovar les empreses. La majoria de les industrials, concretament el 64,5%, inverteixen el pressupost innovador a millorar els processos i el 54,9% també en el producte. En la resta d'empreses, els percentatges estan més repartits. Així, el 44% opten per innovar en els serveis oferits, seguits pels processos (43%) i pel producte (40%). En ambdós casos, la innovació organitzativa i en comercialització és reduïda.<br/><br/><b>Percepció de la innovació</b><br/><br/>El document també analitza la percepció que té la ciutadania i les empreses de la innovació al País Valencià respecte a altres territoris de l'Estat. Segons REDIT, les empreses situen la valenciana com la quarta autonomia més innovadora per darrere de Catalunya, Madrid i el País Basc.<br/><br/>La ciutadania, en canvi, és més optimista i apuja fins al tercer lloc el País Valencià, que segons la percepció ciutadana està superat només per Catalunya i Madrid. No obstant això, aquestes percepcions no es corresponen amb la despesa en innovació que fa l'economia valenciana.<br/><br/>En aquest sentit, REDIT assenyala que el percentatge de despesa en innovació en relació al PIB se situa en el 0,99% al País Valencià, de manera que l'autonomia es queda en el sisè lloc del rànquing, dos i tres llocs per davall de la percepció que tenen empreses i ciutadania al respecte.<br/><br/>La primera posició l'ocupa el País Basc, que destina l'1,88% del seu PIB a innovació, seguit de Navarra, amb el 1,73%. Després va Madrid, amb l'1,68%, seguit de Catalunya, amb l'1,247%. Just per davant del País Valencià està Castella i Lleó, que inverteix l'1,02%.<br/><br/><b>Instituts tecnològics</b><br/><br/>Una altra dada que es desprèn de l'estudi és que el 78,5% de les empreses enquestades que han declarat innovar, diuen que coneixen els instituts tecnològics i el 36% afirma haver col·laborat amb ells. En el cas de les empreses vinculades al sector industrial, el percentatge que coneix als centres tecnològics és del 91,7% i el 62,6% afirma haver col·laborat amb ells. "Les dades demostren que els nostres instituts tecnològics són els aliats de referència de les empreses a l'hora de fer realitat els seus projectes d'innovació, però som conscients que encara queda molt camí per recórrer", assegura Saludes.<br/><br/>L'informe abasta aspectes com les diferències entre el que consideren innovació les empreses i la ciutadania. En aquest sentit, Pedro Reig, sociòleg i director de Coto Consulting, empresa que ha dut a terme l'informe, apunta al fet que "les empreses relacionen la innovació amb benefici, millora o augment de valor mentre que la societat la relaciona amb el benestar".<br/><br/><b>Propostes de millora</b><br/><br/>Per part seva, el director de REDIT, Gonzalo Belenguer, ha destacat el fet que es tracta del "primer estudi d'aquestes característiques que es fa en la comunitat i la idea és, a partir de les dades que es desprenen de l'informe, iniciar accions conjuntes de tots els agents d'innovació per a millorar".<br/><br/>De fet, des de la Xarxa s'han apuntat a algunes propostes de millora dels resultats que llança l'informe com "aconseguir un pacte de govern que garanteixi la continuïtat del suport a la I+D+i de forma decidida i duradora en el temps"; fomentar la cooperació entre els agents del Sistema Valencià d'Innovació; accelerar la resolució de convocatòries públiques, enfortir el model valencià d'Institut Tecnològic, ja que ha sigut molt efectiu en el suport a les empreses; impulsar una política de formació i comunicar més i millor”.<br/><br/>REDIT duu a terme tots els anys diferents estudis relacionats amb la innovació i l'empresa, tant a escala autonòmica com estatal, que posen a la disposició de tots els agents de l'ecosistema d'innovació. REDIT és la principal xarxa espanyola de suport a pimes i treballa, anualment, amb més de 12.000 empreses, per a les quals realitza més de 800 projectes d'I+D.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>