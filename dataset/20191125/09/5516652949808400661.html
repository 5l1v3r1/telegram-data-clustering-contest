<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426424/to-2o-gymnasio-kalymnoy-sto-elsinki-ths-finlandias-me-to-programma-erasmus"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T09:25:02+00:00"/>
    <meta property="og:title" content="Το 2ο Γυμνάσιο Καλύμνου στο ...Ελσίνκι της Φινλανδίας με το πρόγραμμα ERASMUS+"/>
    <meta property="og:description" content="Με οδηγό το σύνθημα: “το ERASMUS Ανοίγει Δρόμους και Αλλάζει Ζωές” ξεκίνησαν πριν από λίγο καιρό 3 καθηγητές της Παιδαγωγικής Ομάδας ERASMUS του 2ου Γυμνασίου Καλύμνου, η Χαρά Κουτσουμπού, φιλόλογος, ο Δημήτρης Ρηγογιάννης, μαθηματικός και ο Νίκος Σταματόπουλος, φυσικός, ένα επιμορφωτικό ταξίδι στο Ελσίνκι της Φινλανδίας και στο Ταλίν της Εσθονίας."/>
  </head>
  <body>
    <article>
      <h1>Το 2ο Γυμνάσιο Καλύμνου στο ...Ελσίνκι της Φινλανδίας με το πρόγραμμα ERASMUS+</h1>
      <address>
        <time datetime="2019-11-25T09:25:02+00:00">25 Nov 2019, 09:25</time>
      </address>
      <p>
        <b>Με οδηγό το σύνθημα: “το ERASMUS Ανοίγει Δρόμους και Αλλάζει Ζωές” ξεκίνησαν πριν από λίγο καιρό 3 καθηγητές της Παιδαγωγικής Ομάδας ERASMUS του 2ου Γυμνασίου Καλύμνου, η Χαρά Κουτσουμπού, φιλόλογος, ο Δημήτρης Ρηγογιάννης, μαθηματικός και ο Νίκος Σταματόπουλος, φυσικός, ένα επιμορφωτικό ταξίδι στο Ελσίνκι της Φινλανδίας και στο Ταλίν της Εσθονίας.</b>
      </p>
      <p>Ο οργανισμός που τους υποδέχθηκε και διοργάνωσε το επιμορφωτικό σεμινάριο ήταν το ANATOLIA EGITIM με τίτλο προγράμματος: “Don’t give up and catch your dreams/Reducing early school leaving”.</p>
      <p>Κύριος στόχος της επιμόρφωσής τους ήταν να αποκτήσουν τις απαραίτητες γνώσεις, τις δεξιότητες και τις μεθόδους για την πρόληψη και αντιμετώπιση του προβλήματος της πρόωρης εγκατάλειψης του σχολείου από τους μαθητές, “EARLY SCHOOL LEAVING”. Να μάθουν, πώς μπορεί ένας εκπαιδευτικός να βελτιώσει τη διδασκαλία του προσεγγίζοντας νέες διδακτικές μεθόδους και καινοτόμες δράσεις ώστε να αφυπνίσει το ενδιαφέρον των μαθητών για μάθηση.</p>
      <figure>
        <img src="https://www.rodiaki.gr/medias/2019/11/23/90342a5d99497b2e8687cf0426453f63.jpg"/>
      </figure>
      <p>Επιδίωξη ήταν να αποκτήσουν εμπειρία σε ένα διεθνές μαθησιακό περιβάλλον και να γνωρίσουν πρακτικές και εργαλεία που χρησιμοποιούν σχολεία του εξωτερικού καθώς και τα αποτελέσματα που αυτά έχουν φέρει στο δικό τους εκπαιδευτικό σύστημα. Γι’ αυτό το λόγο, επέλεξαν τη Φινλανδία ως χώρα προορισμού γιατί θεωρείται ότι έχει το πιο επιτυχημένο εκπαιδευτικό σύστημα παγκοσμίως και με τη μικρότερη διαρροή μαθητών.</p>
      <p>Διαπιστώθηκε ότι το εκπαιδευτικό σύστημα της Φινλανδίας, στηρίζεται σε ποιοτικές πρακτικές και μεθόδους διδασκαλίας, με εκπαιδευτικούς που έχουν υψηλό μορφωτικό επίπεδο, χαίρουν μεγάλης κοινωνικής εκτίμησης και ο στόχος τους είναι πρωτίστως, η ευτυχία των μαθητών.</p>
      <p>Είναι ένα αποκεντρωμένο σύστημα (αρμοδιότητα των δήμων ή κοινοτήτων) και υπάρχει μια ενιαία πολιτική συναίνεσης – η εκάστοτε κυβέρνηση ποτέ δεν κάνει ριζικές αλλαγές ούτε εκμεταλλεύεται πολιτικά την παιδεία. Το κάθε σχολείο διαμορφώνει το δικό του πρόγραμμα σε συνεργασία με το δήμο/κοινότητα και ο κάθε εκπαιδευτικός χρησιμοποιεί τη δική του μέθοδο διδασκαλίας ανάλογα με τις ανάγκες της τάξης του. Ο τρόπος διδασκαλίας είναι ευρηματικός και οι μαθητές έχουν ενεργό ρόλο στον σχεδιασμό των δραστηριοτήτων εκμάθησης (ευελιξία στη διδασκαλία).</p>
      <figure>
        <img src="https://www.rodiaki.gr/medias/2019/11/23/f4a2da275b3029909e46d9a4504a70ca.jpg"/>
      </figure>
      <p>Αντιμετωπίζουν τον κάθε μαθητή ως μοναδική προσωπικότητα και του παρέχουν ατομική υποστήριξη, (ενισχυτική διδασκαλία, ψυχολόγοι και ειδικοί παιδαγωγοί) ανεξάρτητα από οικογενειακό – οικονομικό περιβάλλον, καταγωγή και μορφωτικό επίπεδο. Στην τάξη δίνουν περισσότερη βαρύτητα στο δημιουργικό και παραγωγικό κομμάτι της εκπαίδευσης και όχι στο θεωρητικό. Μαθήματα ραπτικής, μαγειρικής και ξυλουργικής (σε πλήρως εξοπλισμένες αίθουσες), είναι σταθερά στο εβδομαδιαίο πρόγραμμα των μαθητών από το Δημοτικό έως και το Γυμνάσιο.</p>
      <p>Το φινλανδικό εκπαιδευτικό σύστημα καλλιεργεί τη διαθεματικότητα και την κριτική σκέψη και απορρίπτει την αποστήθιση! Δίνουν μεγαλύτερη έμφαση στο περιβάλλον της εκμάθησης, το οποίο μπορεί να είναι στη φύση, σε ένα μουσείο, σε έναν εξωτερικό εργασιακό χώρο, ακόμα και σε μια επιχείρηση. Έτσι η διδασκαλία δεν περιορίζεται μόνο μέσα στη σχολική αίθουσα και μόνο σε ένα βιβλίο.</p>
      <figure>
        <img src="https://www.rodiaki.gr/medias/2019/11/23/06a0e985a6da9189c716c0aa1b297313.jpg"/>
      </figure>
      <p>Τα σχολικά κτήρια είναι αρχιτεκτονικά όμορφα, άνετα, φιλικά και ζεστά. Το εντυπωσιακό είναι ότι οι μαθητές και οι εκπαιδευτικοί βγάζουν τα παπούτσια τους στην είσοδο του σχολείου και κυκλοφορούν με κάλτσες ή παντόφλες, γιατί έτσι νιώθουν οικογενειακά και οικεία, όπως μας είπαν. Υπάρχει εστιατόριο, για όλα τα παιδιά και τους εκπαιδευτικούς με δωρεάν φαγητό. Πλήρως εξοπλισμένες αίθουσες διδασκαλίας, μουσικής, κλειστών και ανοικτών γυμναστηρίων, κολυμβητηρίου, εργαστηρίων, δημιουργούν ένα φιλικό και ασφαλές περιβάλλον για όλους τους μαθητές που ζουν στη Φινλανδία.</p>
      <p>Η βιωματική αυτή εμπειρία, η επικοινωνία των καθηγητών του γυμνασίου της Καλύμνου με τους εκπαιδευτικούς των εκεί σχολείων αλλά και με εκπαιδευτικούς που συμμετείχαν στο ίδιο πρόγραμμα από άλλες ευρωπαϊκές χώρες, η ανταλλαγή απόψεων και βέλτιστων πρακτικών, η συνεργασία και ο σχεδιασμός μελλοντικών δράσεων, έκαναν το ταξίδι τους αυτό άκρως επιτυχημένο και συναρπαστικό.</p>
      <figure>
        <img src="https://www.rodiaki.gr/medias/2019/11/23/f86285db545f3b26e21a68cdf5635a24.jpg"/>
      </figure>
      <p>Οι γνώσεις και οι εμπειρίες, που αποκόμισαν, οι καινοτόμες πρακτικές και μέθοδοι διδασκαλίας, που είδαν, θα είναι υποστηρικτικά και θα βοηθήσουν τόσο τους εκπαιδευτικούς του σχολείου της Καλύμνου όσο και των άλλων σχολείων στην πρόληψη και καταπολέμηση της σχολικής διαρροής.</p>
      <p>Όλα τα παιδιά πρέπει να παίρνουν απολυτήριο, τουλάχιστον, από τη βασική εκπαίδευση. Καθετί που μπορεί να συμβάλλει ώστε η μαθησιακή διαδικασία να γίνει περισσότερο ενδιαφέρουσα και ελκυστική, οι μαθητές να αγαπήσουν το σχολείο, να νιώσουν ασφαλείς σε αυτό, να είναι ευτυχισμένα άτομα, υπήρξε στόχος αυτής της κινητικότητας.</p>
      <figure>
        <img src="https://www.rodiaki.gr/medias/2019/11/23/fd1f9f2d162638f38522a66cafdb4b1f.jpg"/>
      </figure>
      <figure>
        <img src="https://www.rodiaki.gr/medias/2019/11/23/17065a196be232adee093f0d1c8a2620.jpg"/>
      </figure>
    </article>
  </body>
</html>