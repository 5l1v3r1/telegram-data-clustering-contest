<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146394/%D8%AC%D8%B2%D8%A6%DB%8C%D8%A7%D8%AA-%D9%88%D8%B1%D9%88%D8%AF-%D8%B5%D8%AF%D9%87%D8%A7-%D8%B4%D8%A7%D8%AA-%DA%AF%D8%A7%D9%86-%D8%A8%D9%87-%DA%A9%D8%B4%D9%88%D8%B1-%D9%BE%DB%8C%D8%B4-%D8%A7%D8%B2-%D8%B4%D8%B1%D9%88%D8%B9-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T09:29:00+00:00"/>
    <meta property="og:title" content="جزئیات ورود صدها «شات‌گان» به کشور پیش از شروع اغتشاشات بنزینی +تصاویر"/>
    <meta property="og:description" content="به گزارش خبرنگار دفاعی خبرگزاری تسنیم، شب گذشته کارشناس برنامه &quot;پرونده ویژه&quot; که از شبکه سه سیما پخش می‌شود، از کشف یک نوع سلاح در اغتشاشات اخیر پرده برداشت که در حجم وسیعی به داخل کشور قاچاق شده بود."/>
  </head>
  <body>
    <article>
      <h1>جزئیات ورود صدها «شات‌گان» به کشور پیش از شروع اغتشاشات بنزینی +تصاویر</h1>
      <h2>این سلاح با هر بار مسلح‌شدن قابلیت شلیک ۵ تیر را خواهد داشت که ساچمه‌های قرارگرفته در آن حتی در فاصله نزدیک قابلیت قطع‌کردن پای فیل را هم دارد.</h2>
      <address>
        <time datetime="2019-11-25T09:29:00+00:00">25 Nov 2019, 09:29</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090411564883918958924.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار دفاعی <a href="https://www.tasnimnews.com/">خبرگزاری تسنیم</a>، شب گذشته کارشناس برنامه "پرونده ویژه" که از شبکه سه سیما پخش می‌شود، از کشف یک نوع سلاح در اغتشاشات اخیر پرده برداشت که در حجم وسیعی به داخل کشور قاچاق شده بود.</p>
      <p>این برنامه با بررسی تصاویر مربوط به محموله‌هایی که ضابطان قضایی اعم از وزارت اطلاعات، ناجا و سپاه، طی یک سال و نیم اخیر کشف کرده‌اند، نشان داد استانهای مختلف کشور با حجم وسیعی از کشف و ورود یک نوع سلاح روبه‌رو بوده‌اند.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090411553882318958904.jpg"/>
      </figure>
      <p>حمزه پاریاب کارشناس موضوعات امنیتی در خصوص این اسلحه‌ها می‌گوید: این شات‌گان سیاه‌رنگ یک نوع سلاح خاص است که در یکی از کشورهای همسایه تولید و با حجم بالایی به ایران وارد شده است. ویژگی مهم این سلاح آن است که قنداق آن تا شده و در این حالت قابل مخفی شدن زیر لباس را به‌راحتی دارد چراکه طول آن فقط به 40 سانت می‌رسد. این سلاح وزن کمی دارد و با هر بار مسلح شدن، قابلیت شلیک 5 تیر را خواهد داشت که ساچمه‌های قرارگرفته در آن، حتی در فاصله نزدیک قابلیت قطع کردن پای فیل را هم دارد.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090411540049418958884.jpg"/>
      </figure>
      <p>طبق این تصاویر و مرور <a href="https://www.tasnimnews.com/">اخبار</a> منتشرشده ظرف 1 سال و نیم اخیر، مشخص شده که تاکنون حجم زیادی از این نوع سلاح توسط نهادهای امنیتی در استان‌هایی نظیر گلستان، تهران، اصفهان، خوزستان و ایلام کشف و ضبط شده و در ماجرای به شهادت رسیدن طلبه همدانی در اردیبهشت‌ماه امسال نیز ضارب ــ تصاویری که در فضای مجازی منتشر کرده بود ــ در حال کار با این سلاح دیده می‌شود، در عین حال، این اسلحه از برخی سارقان مسلح و زورگیران نیز کشف شده است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/13980904115304447189588610.jpg"/>
      </figure>
      <p>طبق اسناد منتشرشده در این برنامه، یکی از باندهای ترور در لیبی نیز از این سلاح استفاده کرده و در کشورهای مختلف هم این اسلحه مورد استفاده قرار گرفته که خوشبختانه با ورود بموقع نیروهای امنیتی، تعداد بسیاری از این سلاح کشف و ضبط شده است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090411544424518958894.jpg"/>
      </figure>
      <p>با توجه به حوادث 10 روز گذشته در کشور و برنامه‌ریزی قبلی دشمنان خارجی برای سازماندهی اغتشاشات این‌چنینی در داخل، کشف این‌گونه تسلیحات آن‌هم در حجم بالا و صدها قبضه، نشان می‌دهد برنامه‌ریزی دقیقی برای اجرای پروژه "کشته‌سازی"، در حال اجرا بود که خوشبختانه به نتیجه نرسید.</p>
      <p>در روزهای اخیر نیز تصاویری از آشوبگران مسلح در جریان اغتشاشات اخیر در برخی شهرها منتشر شده که در حال تیراندازی به‌سمت مردم هستند.</p>
      <p>انتهای پیام/+</p>
    </article>
  </body>
</html>