<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402294/%D8%AF%D9%88-%D8%A8%D8%A7%D9%86%D9%88%DB%8C-%D9%87%D8%B1%D9%85%D8%B2%DA%AF%D8%A7%D9%86%DB%8C-%D8%A8%D9%87-%D8%AA%DB%8C%D9%85-%D9%85%D9%84%DB%8C-%D9%82%D8%A7%DB%8C%D9%82%D8%B1%D8%A7%D9%86%DB%8C-%D8%A2%D8%A8%D9%87%D8%A7%DB%8C-%D8%A2%D8%B1%D8%A7%D9%85-%D8%AF%D8%B9%D9%88%D8%AA-%D8%B4%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:07:54+00:00"/>
    <meta property="og:title" content="دو بانوی هرمزگانی به تیم ملی قایقرانی آبهای آرام دعوت شدند"/>
    <meta property="og:description" content="ایسنا/هرمزگان بانوان هرمزگانی نیمی از ترکیب تیم ملی قایقرانی آبهای آرام بانوان در بخش کایاک را تشکیل دادند."/>
  </head>
  <body>
    <article>
      <h1>دو بانوی هرمزگانی به تیم ملی قایقرانی آبهای آرام دعوت شدند</h1>
      <address><time datetime="2019-11-25T09:07:54+00:00">25 Nov 2019, 09:07</time> by <a rel="author">امير حسين طالبي</a></address>
      <p>ایسنا/هرمزگان بانوان هرمزگانی نیمی از ترکیب تیم ملی قایقرانی آبهای آرام بانوان در بخش کایاک را تشکیل دادند.</p>
      <p>پس از برگزاری مسابقات قهرمانی کشور آبهای آرام بانوان، هشتمین مرحله اردوی تدارکاتی تیم ملی آبهای آرام بانوان رده سنی بزرگسالان برای حضور در مسابقات قهرمانی آسیا و کسب سهمیه المپیک ۲۰۲۰ با نفرات جدید آغاز شد.</p>
      <p>کیانا کمال زاده و مینا عبدالهی از هرمزگان، گلناز غضنفریان از مازندران و سمن سلطانی از تهران در بخش کایاک  و زیبا سماک حرفه از گیلان، مریم شورگشتی و مائده شورگشتی از تهران و مهسا کهنسال از خوزستان در بخش کانوکانادایی قایقرانان دعوت شده به این مرحله از اردو هستند که تحت نظر مهسا مجللی مربی و مرتضی قاطع سرپرست اردو تمرینات خود را انجام خواهند داد.</p>
      <p>کیانا کمالزاده ملی پوش چندین ساله هرمزگانی و دارنده مدال نقره مسابقات قهرمانی آسیا آبهای آرام ۲۰۱۸ می باشد و مینا عبدالهی نیز در کارنامه خویش مقام طلای مسابقات قهرمانی آسیا آبهای آرام ۲۰۱۵ را دارا است که پس از یک دوره غیبت (به دلیل ادامه تحصیل) در آبان ماه امسال در مسابقات قهرمانی کشور آبهای آرام رده سنی بزرگسالان حضور یافت.</p>
      <p>این مرحله از اردو ۳ آذرماه آغاز و تا ۲۶ آذرماه در دریاچه آزادی تهران ادامه پیدا خواهد کرد.</p>
      <p>انتهای پیام</p>
    </article>
  </body>
</html>