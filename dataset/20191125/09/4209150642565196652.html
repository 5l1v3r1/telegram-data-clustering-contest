<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/trziste/Luj-Viton-preuzima-Tifani-najveca-ponuda-u-sektoru-luksuzne-robe/570345?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T09:18:45+00:00"/>
    <meta property="og:title" content="&quot;Luj Viton&quot; preuzima &quot;Tifani&quot;, najveća ponuda u sektoru luksuzne robe"/>
    <meta property="og:description" content="PARIZ - Bernar Arno, vlasnik modne kompanije &quot;Luj Viton&quot; (LVMH) povećao je ponudu za kupovinu američke juvelirske kuće &quot;Tifani&quot; na 16,2 milijarde dolara, što je najveća ponuda za akviziciju u sektoru luksuzne robe do sada."/>
  </head>
  <body>
    <article>
      <h1>"Luj Viton" preuzima "Tifani", najveća ponuda u sektoru luksuzne robe</h1>
      <address><time datetime="2019-11-25T09:18:45+00:00">25 Nov 2019, 09:18</time> by <a rel="author">Tanjug</a></address>
      <p>PARIZ - Bernar Arno, vlasnik modne kompanije "Luj Viton" (LVMH) povećao je ponudu za kupovinu američke juvelirske kuće "Tifani" na 16,2 milijarde dolara, što je najveća ponuda za akviziciju u sektoru luksuzne robe do sada.</p>
      <p>S ponudom od 135 dolara po akciji, LVMH će proširiti svoj najmanji organizacioni dio, sektor nakita i satova koji je već "dom" "Bulgarija" i "Tag Era", što će kompaniji pomoći brži prodor u jednom od najbrže rastućih dijelova industrije.</p>
      <p>Modni i aksesoar brendovi, među kojima je i "Kristijan Dior", generišu najveći dio zarade LVMH-a, prenosi Reuters.</p>
      <p>"Akvizicija 'Tifanija' će ojačati poziciju LVMH-a u sektoru nakita i dodatno povećati prisustvo kompanije u Sjedinjenim Državama", navodi se u zajedničkom saopštenju LVMH-a i "Tifanija".</p>
      <p>Akcije LVMH-a su jutros na otvaranju trgovanja prasle za oko 1,8 odsto.</p>
      <p>Dvije kompanije su navele da očekuju zaključivanje sporazuma sredinom 2020. Iz "Tifanija" su dodali da je Upravni odbor kompanije preporučio akcionarima da odobre transakciju s LVMH-om.</p>
      <p>LVMH je, podsjeća britanska agencija, povećao ponudu za "Tifani" sa prvobitnih 120 dolara po akciji, koliko je nudio u oktobru. Nova cijena predstavlja premiju od 7,5 odsto u odnosu na nivo na kom je zaključena akcije "Tifanija" u petak i viša je za 50 odsto od nivoa na kom je bila prije nego što je LVMH pokazao interesovanje za preuzimanje.</p>
    </article>
  </body>
</html>