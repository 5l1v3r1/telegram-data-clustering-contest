<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/u_finlyandiyi_dvotyzhnevyy_strayk_poshtovykiv_pidtrymaly_aeroporty_skasovano_276_reysiv"/>
    <meta property="og:site_name" content="espreso.tv"/>
    <meta property="article:published_time" content="2019-11-25T09:33:00+00:00"/>
    <meta property="og:title" content="У Фінляндії двотижневий страйк поштовиків підтримали аеропорти: скасовано 276 рейсів"/>
    <meta property="og:description" content="Національна фінська авіакомпанія Finnair скасувала 276 рейсів, запланованих на неділю і понеділок, у зв'язку з солідарною участю в страйку на підтримку працівників державної поштової служби Posti"/>
  </head>
  <body>
    <article>
      <h1>У Фінляндії двотижневий страйк поштовиків підтримали аеропорти: скасовано 276 рейсів</h1>
      <address>
        <time datetime="2019-11-25T09:33:00+00:00">25 Nov 2019, 09:33</time>
      </address>
      <p>Національна фінська авіакомпанія Finnair скасувала 276 рейсів, запланованих на неділю і понеділок, у зв'язку з солідарною участю в страйку на підтримку працівників державної поштової служби Posti</p>
      <p>Про це повідомляє <a href="https://www.reuters.com/article/us-finland-strike/finnair-cancels-276-flights-as-unions-join-solidarity-strike-idUSKBN1XY0LN">Reuters</a>. </p>
      <p>"За нашими оцінками, ми можемо виконати близько 120 з 377 рейсів, запланованих на завтра (понеділок - ред.)", - заявила представник Finnair Пайвен Таллквіст. </p>
      <p>За даними Finnair, скасування рейсів може торкнутися близько 20 тисяч пасажирів. Про це було оголошено після того, як профспілка працівників аеропортів Фінляндії вирішила провести 25 листопада одноденний страйк на знак солідарності з працівниками поштових служб, які страйкують уже два тижні. </p>
      <p>У русі громадського транспорту в регіоні Гельсінкі в понеділок також очікуються проблеми. Страйк водіїв транспортної компанії HSL почнеться о третій годині ранку і триватиме 24 години. Приміські поїзди, метро і трамваї будуть ходити в нормальному режимі. </p>
      <p>Рух автобусів зупиниться частково. Розширення страйку солідарності вплине і на рух пасажирських поромів, що ходять під прапором Фінляндії. </p>
      <p>Профспілка моряків заявила, що поширить протестні заходи в тому числі на пасажирські пороми, що курсують під фінським прапором, якщо в трудовому спорі між поштовиками і роботодавцями не буде досягнуто домовленості.</p>
      <p>Зазначимо, близько 9000 співробітників поштової служби оголосили двотижневий страйк через зменшення зарплат, що призвело до того, що доставка пошти відбувається з затримкою напередодні напруженого різдвяного сезону.</p>
    </article>
  </body>
</html>