<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/jyotiraditya-scindia-removes-congress-identity-from-his-twitter-bio/273706/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-25T09:36:06+00:00"/>
    <meta property="og:title" content="कांग्रेस नेता ज्योतिरादित्य सिंधिया ने ट्विटर बायो में किया बदलाव, कयासबाजी तेज"/>
    <meta property="og:description" content="ज्योतिरादित्य सिंधिया ने अपना ट्वीटर स्टेटस बदल दिया है और इस बदलाव के साथ ही मध्य प्रदेश के सियासी गलियारों में एक बार फिर कयासबाजी तेज हो गई है।"/>
  </head>
  <body>
    <article>
      <h1>कांग्रेस नेता ज्योतिरादित्य सिंधिया ने ट्विटर बायो में किया बदलाव, कयासबाजी तेज</h1>
      <address><time datetime="2019-11-25T09:36:06+00:00">25 Nov 2019, 09:36</time> by <a rel="author">JKR Staff</a></address>
      <p>कांग्रेस महासचिव और पूर्व केंद्रीय मंत्री <a href="http://www.jantakareporter.com/hindi/case-against-bjp-leader-rahul-kothari-for-mocking-kamalnath-and-jyotiraditya-scindia/264872/">ज्योतिरादित्य सिंधिया</a> ने अपना ट्वीटर स्टेटस बदल दिया है और इस बदलाव के साथ ही मध्य प्रदेश के सियासी गलियारों में एक बार फिर कयासबाजी तेज हो गई है। सिंधिया के ट्वीटर स्टेटस में हुए बदलाव ने राज्य की सियासत में हलचल पैदा कर दी है। कांग्रेस की ओर से इस पर सफाई दी गई है, तो भाजपा ने नए अध्याय की शुरुआत का दावा किया है।</p>
      <figure>
        <img src="http://www.jantakareporter.com/wp-content/uploads/2018/09/Jyotiraditya-Scindia.png"/>
        <figcaption>फाइल फोटो: कांग्रेस सांसद ज्योतिरादित्य सिंधिया</figcaption>
      </figure>
      <p>पूर्व केंद्रीय मंत्री ज्योतिरादित्य सिंधिया ने ट्वीटर स्टेटस में बदलाव कर वहां अपने परिचय में ‘जनसेवक और क्रिकेट प्रेमी’ लिख दिया है। जबकि इससे पहले सिंधिया के प्रोफाइल में ‘पूर्व लोकसभा सदस्य गुना (2000-2019), पूर्व मंत्री (उर्जा) स्वतंत्र प्रभार और पूर्व मंत्री वाणिज्य व उद्योग दर्ज था। अचानक इस बदलाव की वजह क्या है, इसे सिंधिया की ओर से साफ नहीं किया गया है। लेकिन इस बदलाव को लेकर सवाल उठने लगे हैं।</p>
      <p>ट्विटर पर अपने बायो से कांग्रेस का जिक्र हटाने के सवाल पर उन्होंने कहा, ‘मैंने अपने बायो में करीब एक महीने पहले परिवर्तन किया था। लोगों की सलाह पर मैंने उसे छोटा कर लिया था। अब इसको लेकर जो अफवाहें उठ रही हैं, वह पूरी तरह निराधार हैं।’</p>
      <figure>
        <img src="http://www.jantakareporter.com/wp-content/uploads/2019/11/Screenshot_12-1.png"/>
      </figure>
      <p>समाचार एजेंसी आईएएनएस की रिपोर्ट के मुताबिक, सिंधिया के ट्वीटर स्टेटस में हुए बदलाव पर भाजपा के वरिष्ठ नेता डॉ. हितेश वाजपेयी का कहना है, “कांग्रेस के भीतर चल रही उपेक्षा से सिंधिया नाराज हैं। यह नए अध्याय की शुरुआत है। आगे देखिए और भी परते उघड़ेंगी।” वहीं, कांग्रेस प्रवक्ता अजय यादव का कहना है, “हमारे नेता सिंधिया को लेकर जो भ्रामक बातें फैलाई जा रही हैं, वह अत्यंत निंदनीय है।</p>
      <p>सिंधिया ने अपने पहले के स्टेटस में पूर्व केंद्रीय मंत्री और पूर्व सांसद का जिक्र किया था, कहीं भी कांग्रेस पदाधिकारी का जिक्र नहीं था। अभी स्टेटस बदलकर जनसेवक और क्रिकेट प्रेमी लिखा है। जो एक सहज चलने वाली प्रक्रिया है। इसी तरह पूर्व मुख्यमंत्री शिवराज सिंह चौहान ने अपने स्टेटस में कॉमन मैन लिखा है। कहीं भी भाजपा नेता और पदाधिकारी का जिक्र नहीं है।”</p>
    </article>
  </body>
</html>