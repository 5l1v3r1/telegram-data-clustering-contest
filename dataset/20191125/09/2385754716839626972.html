<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/598953/tourkikos-typos-xamiles-oi-prosdokies-gia-tin-trimeri-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T09:19:00+00:00"/>
    <meta property="og:title" content="Τουρκικός Τύπος: Χαμηλές οι προσδοκίες για την τριμερή στο Βερολίνο"/>
    <meta property="og:description" content="Χαμηλές είναι οι προσδοκίες στο Βερολίνο για την τριμερή συνάντηση, σύμφωνα με τον τουρκικό Τύπο ο οποίος μάλιστα δείχνει και περιορισμένο ενδιαφέρον για..."/>
  </head>
  <body>
    <article>
      <h1>Τουρκικός Τύπος: Χαμηλές οι προσδοκίες για την τριμερή στο Βερολίνο</h1>
      <address><time datetime="2019-11-25T09:19:00+00:00">25 Nov 2019, 09:19</time> by <a rel="author">sigmalive</a></address>
      <p>Χαμηλές είναι οι προσδοκίες στο Βερολίνο για την τριμερή συνάντηση, σύμφωνα με τον τουρκικό Τύπο ο οποίος μάλιστα δείχνει και περιορισμένο ενδιαφέρον για την κάλυψη της.</p>
      <p>Η εφημερίδα Χουριέτ με τίτλο “Σύνοδος Κύπρου από τα Ηνωμένα Έθνη στο Βερολίνο” γράφει ότι οι ηγέτες θα προσπαθήσουν να συμφωνήσουν στους όρους αναφοράς, οι οποίοι θα αποτελέσουν τον οδικό χάρτη των διαπραγματεύσεων για το Κυπριακό, προσθέτοντας ότι στο τραπέζι θα είναι και η κρίση του φυσικού αερίου εξαιτίας των μονομερών βημάτων των Ε/κ στην ανατολική Μεσόγειο”. Η Χουριέτ αναφέρει ότι για την τουρκική πλευρά “το πιο σημαντικό στοιχείο για το νέο κράτος που θα ιδρυθεί είναι η πολιτική ισότητα με τους Ε/κ, δηλαδή η εκ περιτροπής προεδρία και η αποτελεσματική συμμετοχή των Τ/κ στη διακυβέρνηση”, προσθέτοντας ότι “ο Αναστασιάδης δεν αποδέχεται να δώσει πολιτική ισότητα στους Τ/κ". Η τουρκική εφημερίδα υποστηρίζει ότι “ο Ε/κ ηγέτης μέσα σε δύο χρόνια έφερε στην επικαιρότητα τις συζητήσεις λύσης δύο κρατών στην Κύπρο, έθεσε στο τραπέζι  πρόταση κοινοβουλευτικού συστήματος στο οποίο οι Ε/κ θα έχουν συνεχώς την προεδρία αντί για την εκ περιτροπής προεδρία με τους Τ/κ” και  έθεσε και μοντέλα ομοσπονδίας με περισσότερες εξουσίες στις πολιτείες. Η Χουριέτ αναφέρει ακόμη ότι ο Ε/κ ηγέτης προσπαθεί να προσθέσει και την αποχώρηση του τουρκικού στρατού από το νησί αίροντας τις εγγυήσεις της Τουρκίας. Σχολιάζει ότι “οι προσδοκίες είναι χαμηλές” και εκτιμάται ότι οι πλευρές δεν θα μπορέσουν να συμφωνήσουν στα σημαντικά θέματα και θα ανακοινώσουν ‘μέτρα οικοδόμησης εμπιστοσύνης’.</p>
      <p>Η αντιπολιτευτική εφημερίδα Αϊντινλίκ με τίτλο “Δεν αναμένεται αποτέλεσμα από την Σύνοδο για την Κύπρο”, γράφει ότι μετά την διαπίστωση του ΓΓ του ΟΗΕ Αντόνιο Γκουτέρες στην τελευταία έκθεσή του για το Κυπριακό ότι “το κλίμα στην ειρηνευτική διαδικασία πάει προς το χειρότερο”, Αναστασιάδης και Ακιντζί συναντώνται σήμερα σε ανεπίσημο δείπνο εργασίας. Σύμφωνα με την εφημερίδα δεν φαίνεται πιθανόν να καταγραφεί πρόοδος η οποία να δίνει δυνατότητα για επανέναρξη διαπραγματεύσεων.</p>
      <p>ΚΥΠΕ</p>
    </article>
  </body>
</html>