<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623269/%D8%A7%D8%AE%D8%B1%D8%A7%D8%AC-%D9%85%D9%82%D8%A7%D9%85-%D8%A7%D8%B1%D8%B4%D8%AF-%D9%BE%D9%86%D8%AA%D8%A7%DA%AF%D9%88%D9%86-%D8%A8%D8%B1-%D8%B3%D8%B1-%D9%BE%D8%B1%D9%88%D9%86%D8%AF%D9%87-%DA%A9%D9%85%D8%A7%D9%86%D8%AF%D9%88%DB%8C-%D8%AC%D9%86%D8%AC%D8%A7%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T09:21:00+00:00"/>
    <meta property="og:title" content="اخراج مقام ارشد پنتاگون بر سر پرونده کماندوی جنجالی"/>
    <meta property="og:description" content="وزیر دفاع آمریکا از اخراج ارشدترین مقام غیرنظامی نیروی دریایی کشورش بر سر مدیریت جنجالی پرونده یک کماندوی نیروی دریایی ویژه آمریکا خبر داد که به علت ارتکاب تخلفاتی در عراق محکوم شده و بعدا مورد عفو ریاست جمهوری قرار گرفت."/>
  </head>
  <body>
    <article>
      <h1>اخراج مقام ارشد پنتاگون بر سر پرونده کماندوی جنجالی</h1>
      <address>
        <time datetime="2019-11-25T09:21:00+00:00">25 Nov 2019, 09:21</time>
      </address>
      <p>
        <i>وزیر دفاع آمریکا از اخراج ارشدترین مقام غیرنظامی نیروی دریایی کشورش بر سر مدیریت جنجالی پرونده یک کماندوی نیروی دریایی ویژه آمریکا خبر داد که به علت ارتکاب تخلفاتی در عراق محکوم شده و بعدا مورد عفو ریاست جمهوری قرار گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> مارک اسپر، وزیر دفاع آمریکا یکشنبه همچنین تاکید کرد، کماندوی جنجالی تحت عنوان ادوارد گلگر، رئیس عملیات‌های ویژه باید نشان "یگان ویژه نیروی دریایی ایالات متحده آمریکا" را حفظ کند و با این اقدام عملا به تلاش‌های نیروی دریایی برای بررسی دوباره تخلفات این نیرو که می‌توانست منجر به اخراج او از این یگان شود، خاتمه داد.</p>
      <p>به گزارش خبرگزاری رویترز، دونالد ترامپ، رئیس‌جمهوری آمریکا که شخصا مخالفتش را با خلع درجه ادوارد گلگر اعلام کرده بود، در این پرونده مداخله کرد تا جایگاه او حفظ شود و با این کار انتقاداتی را به وجود آورد. ترامپ در پیامی توییتری نوشت: «ادی در آرامش و با کمال احترامی که به دست آورده است، بازنشست می‌شود؛ با حفظ نشان.»</p>
      <p>ریچارد اسپنسر اخراجی که ارشدترین مقام غیرنظامی پنتاگون محسوب می‌شود، به تازگی بر سر این مساله با ترامپ اختلاف پیدا کرد و به خبرگزاری رویترز گفت که پرونده گلگر باید مورد بررسی مجدد قرار بگیرد. نیروهای سه‌گانه ارتش آمریکا هر یک مسوول خاص خود را دارند که زیر نظر وزیر دفاع فعالیت می‌کنند.</p>
      <p>دونالد ترامپ حدود یک هفته پیش سه نظامی آمریکایی متهم به جرایم جنگی در افغانستان و عراق را عفو کرد؛ یکی از آن‌ها ادوارد گلگر بود که پیشتر در یک دادگاه نظامی به جرم عکس گرفتن با جسد یک عضو داعش گناهکار شناخته شده بود؛ اتهام دیگر او قتل آن اسیر بود که از آن تبرئه شد. به‌رغم فرمان عفو رئیس‌جمهوری آمریکا، نیروی دریایی چهارشنبه گذشته (۲۰ نوامبر) اعلام کرد به زودی هیاتی ویژه موضوع ادامه حضور ادوارد گلگر در یگان ویژه را بررسی خواهد کرد.</p>
      <p>دونالد ترامپ پنجشنبه گذشته (۲۱ نوامبر) به طور علنی خود را وارد این پرونده کرد و در شبکه توییتر گفت که این نظامی از خدمت محروم نخواهد شد. ریچارد اسپنسر در واکنش گفت که او توییت رئیس‌جمهوری را یک دستور نمی‌داند. اسپنسر گفت: "من برای اقدام، به یک دستور رسمی نیاز دارم."</p>
      <p>روز یکشنبه (۲۴ نوامبر) پنتاگون در یک بیانیه رسمی اسپنسر را به دور زدن مارک اسپر، وزیر دفاع آمریکا متهم کرد و گفت که رئیس پنتاگون از وی خواسته است تا استعفایش را تسلیم کند. آن فرمان عفو ترامپ با انتقادهای زیادی مواجه شده بود، از جمله اتحادیه آزادی‌های مدنی آمریکا اعلام کرد دونالد ترامپ با عفو این افراد از اختیارات ریاست‌جمهوری "استفاده بی‌شرمانه" کرده و این پیام را منتقل کرده است که با جرائم جنگی برخوردی نمی‌شود.</p>
    </article>
  </body>
</html>