<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/a-szovjetunioba-hurcolt-magyar-rabokra-emlekezunk-1889538/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T09:38:00+00:00"/>
    <meta property="og:title" content="Ma van a Szovjetunióba hurcolt magyar rabok emléknapja"/>
    <meta property="og:description" content="1944 őszétől mintegy 800 ezer magyart hurcoltak hadifogolyként vagy internáltként a Szovjetunióba többéves kényszermunkára."/>
  </head>
  <body>
    <article>
      <h1>Ma van a Szovjetunióba hurcolt magyar rabok emléknapja</h1>
      <address><time datetime="2019-11-25T09:38:00+00:00">25 Nov 2019, 09:38</time> by <a rel="author">MTI</a></address>
      <p>Több megemlékezés is lesz ma a fővárosban a Szovjetunióba hurcolt magyar politikai rabok és kényszermunkások emléknapján.</p>
      <p>Az Országházban délelőtt megemlékezést és nemzetközi tudományos konferenciát tartanak. A Gupvi, gulág – magyarok a szovjet lágerbirodalomban 1944/45 – 2019/20 című rendezvényen köszöntőt mond Bognár Zalán, a Gulág- és Gupvikutatók Nemzetközi Társaságának elnöke. Megnyitja Latorcai János, az Országgyűlés alelnöke és Latorcai Csaba, az Emberi Erőforrások Minisztériumának közigazgatási államtitkára. Nyitó előadást tart Schmidt Mária, a Terror Háza Múzeum főigazgatója.</p>
      <aside>A központi megemlékezés – a kormány honlapján közzétett program szerint – délután lesz a III. kerületben a Tímár utca, Lajos utca, Goldberger Leó utca, Árpád fejedelem útja közötti parkban, a szovjet megszállás áldozatainak emlékművénél.</aside>
      <p>Köszöntőt mond Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke, beszédet mond Kovács Zoltán, a Miniszterelnöki Kabinetiroda nemzetközi kommunikációért és kapcsolatokért felelős államtitkára.</p>
      <figure>
        <img src="https://www.vg.hu/wp-content/uploads/2019/11/gulag.jpg"/>
        <figcaption>A Gulágokban Elpusztultak Emlékének Megörökítésére Alapítvány a Szovjetunióba hurcolt magyar politikai rabok és kényszermunkások emléknapja alkalmából tartott megemlékezése Budapesten, a Honvéd téri Gulág-emlékmûnél 2019. november 24-én.<br/>Fotó: Mónus Márton / MTI</figcaption>
      </figure>
      <p>Kora este a Magyar Nemzeti Múzeum és a Gulág- és Gupvikutatók Nemzetközi Társasága a Ferencvárosi pályaudvaron a Málenkij robot- emlékhelynél szervez megemlékezést. Köszöntőt mond Varga Benedek, a múzeum főigazgatója. Megemlékező beszédet mond Menczer Erzsébet.</p>
      <p>Az Országgyűlés 2012. május 21-én határozott úgy, hogy november 25-e legyen a Szovjetunióba hurcolt magyar politikai rabok és kényszermunkások emléknapja, mert</p>
      <aside>1953-ban ekkor léphetett ismét magyar földre azon politikai rabok első csoportja, amelynek tagjai túlélték a Gulág borzalmait.</aside>
      <p>A határozat szerint arról a mintegy 800 ezer magyarról van szó, akit 1944 őszétől hadifogolyként vagy internáltként a Szovjetunióba hurcoltak többéves kényszermunkára, illetve akit a második világháború után 5-25 esztendőre száműztek a Gulág rabtelepeire a „magyar hatóságok hathatós közreműködésével, koholt vádak alapján”.</p>
    </article>
  </body>
</html>