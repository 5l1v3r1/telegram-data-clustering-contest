<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/opila-ridicka-se-po-nehode-ukryla-ve-krovi-vypatral-ji-policejni-pes-umpa-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T09:16:00+00:00"/>
    <meta property="og:title" content="Opilá řidička se po nehodě ukryla ve křoví, vypátral ji policejní pes"/>
    <meta property="og:description" content="Po viníkovi dopravní nehody, která se stala v sobotu 23. listopadu kolem půl dvanácté v noci v Novosadské ulici, pátrali olomoučtí policisté."/>
  </head>
  <body>
    <article>
      <h1>Opilá řidička se po nehodě ukryla ve křoví, vypátral ji policejní pes</h1>
      <address><time datetime="2019-11-25T09:16:00+00:00">25 Nov 2019, 09:16</time> by <a rel="author">Magda Vránová</a></address>
      <p>Poškozené vozidlo Volkswagen Passat, které tam narazilo do dopravní značky, našli odstavené za benzinovou stanicí, nikdo v něm však už nebyl.</p>
      <p>„Při prověřování nehody si policisté povšimli osoby, která měla zpoza prostor za čerpací stanicí utíkat. Do pátrání se okamžitě zapojily všechny dostupné hlídky a psovod se služebním psem Umpou,“ popsala policejní mluvčí Irena Urbánková.</p>
      <p>Umpa podle ní hned zachytil stopu, sledoval ji a po několik stech metrech dohledal řidičku schovanou ve křoví.</p>
      <p>„Jednalo se o dvacetiletou ženu z Olomoucka. K řízení vozidla se doznala. Při dechové zkoušce nadýchala přes 1,5 promile alkoholu, později 1,6 promile. S naměřenými hodnotami souhlasila, lékařské vyšetření nepožadovala,“ dodala Irena Urbánková.</p>
      <p>Při nehodě se nikdo nezranil, hmotná škoda je zatím vyčíslena na 50 tisíc korun.</p>
      <p>Mladá žena je nyní podezřelá z ohrožení pod vlivem návykové látky. V případě prokázání viny a odsouzení jí hrozí až tři roky vězení, peněžitý trest nebo zákaz řízení. Přesné příčiny a okolnosti nehody policisté stále vyšetřují. </p>
      <figure>
        <img src="https://g.denik.cz/43/3f/fort-radikov-vzpominkova-akce-vojaci-den-vitezstvi0805201420_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/fort-radikov-pevnustka-na-prodej-2019.html">Fort Radíkov vzkříšený nadšenci je na prodej. "Zájem veřejnosti upadl" Přečíst článek ›</a>
      </aside>
      <figure>
        <img src="https://g.denik.cz/43/d7/a336088-1a_denik-150-3x2.jpg"/>
      </figure>
      <aside>
        <a href="https://olomoucky.denik.cz/zlociny-a-soudy/svazane-mrtvoly-u-popelnic-v-olomouci-vydesily-kolemjdouci-20191122.html">Svázané "mrtvoly" u popelnic v Olomouci vyděsily kolemjdoucí Přečíst článek ›</a>
      </aside>
    </article>
  </body>
</html>