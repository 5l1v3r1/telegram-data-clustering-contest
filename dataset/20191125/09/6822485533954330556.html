<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T09:54:00+00:00"/>
    <meta property="og:title" content="«حق اعتراض شهروندان» و «پاسخگویی مسئولان»"/>
    <meta property="og:description" content="۱؛ «حق اعتراض شهروندان» و «پاسخگویی مسوولان»، دو اصل مهم در حکمرانی خوب و شایسته در جوامع امروزی است. قانون اساسی جمهوری اسلامی در اصل ۲۷ «آزادی اجتماعات و راهپیمایی‌ها» را برای بیان اعتراضات و صداها و مطالبات مختلف به رسمیت شناخته است. بیانات حضرت امام خمینی (ره) و مقام معظم رهبری مملو از سفارش به مسوولان جهت شنیدن صدای مردم است چرا که در جمهوری اسلامی ایران «مردم» نقش تشریفاتی ندارند؛ "/>
  </head>
  <body>
    <article>
      <h1>«حق اعتراض شهروندان» و «پاسخگویی مسئولان»</h1>
      <address>
        <time datetime="2019-11-25T09:54:00+00:00">25 Nov 2019, 09:54</time>
      </address>
      <p>۱؛ «حق اعتراض شهروندان» و «پاسخگویی مسوولان»، دو اصل مهم در حکمرانی خوب و شایسته در جوامع امروزی است. قانون اساسی جمهوری اسلامی در اصل ۲۷ «آزادی اجتماعات و راهپیمایی‌ها» را برای بیان اعتراضات و صداها و مطالبات مختلف به رسمیت شناخته است. بیانات حضرت امام خمینی (ره) و مقام معظم رهبری مملو از سفارش به مسوولان جهت شنیدن صدای مردم است چرا که در جمهوری اسلامی ایران «مردم» نقش تشریفاتی ندارند؛ </p>
      <p>۲؛ در سالیان پس از انقلاب هر ۱۰ سال شاهد «اعتراض و جنبش‌ هایی» بوده‌ایم که به‌دلیل فقدان سواد رسانه‌ای جامعه، کارکرد نادرست رسانه‌ها، ناتوانایی احزاب سیاسی و عدم آموزش لازم برای مردم، این اعتراض ها همراه با آشوب و شورش‌هایی بوده است که خسارات فراوانی را برای کشور به‌وجود آورده است:</p>
      <p>سال ۱۳۵۸؛ غائله بنی‌صدر، ضد‌انقلاب و گروهک های تجزیه‌طلب و منافق که با وحدت مردم و امام توطئه ‌ها خنثی شد؛ اگرچه خساراتی بوجود آورد.</p>
      <p>سال ۱۳۶۸؛ پایان جنگ تحمیلی، ارتحال حضرت امام خمینی (ره) و عزل آیت‌الله منتظری از قائم‌مقامی رهبری که پیامدهایی را به دنبال خود در کشور ایجاد کرد.</p>
      <p>سال ۱۳۷۸؛ حادثه کوی دانشگاه، اعتراض دانشجویان به توقیف برخی مطبوعات؛ اما باز هم آشوب، درگیری و اغتشاش و ایجاد ناامنی در کشور زیر سایه مطالبات دانشجویان پس از چند روز با حماسه ۲۳ تیر ماه و خروش مردم در سراسر کشور علیه اغتشاشات و در حمایت از نظام و رهبری خاتمه یافت.</p>
      <p>سال ۱۳۸۸؛ بعد از انتخابات ریاست‌‌جمهوری، هشت ماه کشور (البته نه همه استان ها) درگیر مسائل انتخابات و فتنه آن شدند که نظام را تا لبه پرتگاه بردند؛ اما قیام و حماسه ۹ دی هم فتنه‌ها را نقش بر آب کرد و با وحدت امت و رهبری این‌بار نیز مردم بودند که بر مسائل فائق شدند.</p>
      <p>سال ۱۳۹۶؛ که در ابتدا اعتراض به مسائل و مشکلات معیشتی و گرانی و تورم در مشهد آغاز شد اما موضوع به بسیاری از شهرهای بزرگ و کوچک کشور سرایت کرد و موجی از ناامنی و آشوب را به همراه خود آورد و البته آنچه در این میان مفقود شد همانا «مطالبات بحق مردم و صدای اعتراض آنان» بود که به محاق رفت.</p>
      <p>سال ۱۳۹۸؛ متعاقب سهمیه‌بندی بنزین و افزایش قیمت آن و که بدون «آگاه‌سازی و اقناع افکار عمومی» یک‌شبه توسط دولت به اجرا درآمد، علاوه بر صدای اعتراض مردم به خصوص تهیدستان، عده‌ای اوباش، منافق، اجیرشدگان سلطنت‌طلبان و بیگانگان طبق برنامه‌ریزی های از قبل تعیین‌شده که دنبال فرصت مناسبی برای آشوب و ناامنی در ایران بودند، این فرصت را یافتند. باز در این حادثه صدای اعتراض مردم بود که به حاشیه رفت</p>
      <p>۳؛ به‌راستی اگر مردم نسبت به برخی مسوولان، نهادها، سیاست ها و عملکردهای آنان اعتراض داشته باشند، چگونه باید این «صدای اعتراض» را به مسوولان منعکس کنند و آنان را مکلف به پاسخگویی بدانند؟ راهکارهای زیر برای این مهم عبارت است از:</p>
      <p>« *حق پاسخگویی* »؛ در برخی از کشورها چون ژاپن سالیان زیادی است با تصویب قانون حق پاسخگویی، مسوولان مکلف به شنیدن و پاسخ دادن به اعتراض و مطالبات مردم شده‌ اند.</p>
      <p>« *نقش رسانه ها* »؛ رسانه‌ها، مطبوعات، سایت‌های خبری، خبرگزاری‌ها و به‌طور اخص رادیو و تلویزیون حلقه ارتباطی و پل میان مردم و مسوولان هستند. رسانه مستقل، آزاد، بصیر و وظیفه‌‌شناس باید به موقع و به‌طور مستمر مطالبات مردم را به مسوولان منعکس و آنان را پاسخگو کند.</p>
      <p>« *احزاب سیاسی کارآمد* »؛ احزاب سیاسی چرخ دنده دموکراسی هستند. آنان نقش بایسته‌ای در دریافت مطالبات و تقاضاهای مردم، فرموله کردن، دسته بندی‌کردن و انتقال و اخذ پاسخ از مسوولان دارند.</p>
      <p>« *نهادهای غیر‌دولتی* »؛ بسیاری از مطالبات صنفی و اقشار مختلف از طریق مسالمت‌آمیز و صنفی در این سازوکار قابل حل‌شدن است . N.G.O ها (سازمان‌های مردم‌نهاد) یا همان «سمن ها» که در عرصه ‌های غیر‌سیاسی و البته حوزه تخصصی و صنفی خود کار می‌کنند را باید به رسمیت شناخت و تقویت کرد.</p>
      <p>« *گسترش فرهنگ امر به معروف* »؛ قرآن کریم تاکید دارد که «شماها بهترین امت هستید چرا که امر به معروف می‌کنید».</p>
      <p>« *ایجاد مکان برای اعتراض* »؛ اگر در هر شهر پارک یا مصلای نماز جمعه یا یک میدان یا مکانی در برابر استانداری‌ها و فرمانداری‌ها و در تهران نیز در مقابل مجلس شورای اسلامی یا یکی از میادین و پارک‌های بزرگ و حتی مصلای تهران را برای این کار منظور کنیم، کاری شایسته است.</p>
      <p>منبع: صبح‌نو</p>
    </article>
  </body>
</html>