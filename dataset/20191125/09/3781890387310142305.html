<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743505"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T09:09:00+00:00"/>
    <meta property="og:title" content="คต.เปิดรับฟังความเห็นกม.นำเข้าเหรียญผลิตเหรียญกษาปณ์"/>
    <meta property="og:description" content="คต.จับมือธนารักษ์-กรมศุล เปิดรับฟังความเห็นปรับปรุงร่างกฎหมายนำเข้าเหรียญตัวเปล่าโลหะที่ใช้ผลิตเหรียญกษาปณ์หมุนเวียน ป้องกันการปลอม"/>
  </head>
  <body>
    <article>
      <h1>คต.เปิดรับฟังความเห็นกม.นำเข้าเหรียญผลิตเหรียญกษาปณ์</h1>
      <address>
        <time datetime="2019-11-25T09:09:00+00:00">25 Nov 2019, 09:09</time>
      </address>
      <p>
        <b>คต.จับมือธนารักษ์-กรมศุล เปิดรับฟังความเห็นปรับปรุงร่างกฎหมายนำเข้าเหรียญตัวเปล่าโลหะที่ใช้ผลิตเหรียญกษาปณ์หมุนเวียน ป้องกันการปลอม</b>
      </p>
      <p>นายกีรติ รัชโน อธิบดีกรมการค้าต่างประเทศ (คต.)  เปิดเผยว่า ขณะนี้กรมการค้าต่างประเทศร่วมกับกรมธนารักษ์ และกรมศุลกากรได้ยกร่าง ประกาศกระทรวงพาณิชย์ เรื่อง กำหนดให้เหรียญตัวเปล่าโลหะเป็นสินค้าที่ต้องขออนุญาตในการนำเข้ามาในราชอาณาจักร พ.ศ. .... ใหม่ซึ่งเป็นการปรับปรุงกฎหมายนำเข้าเหรียญตัวเปล่าโลหะที่นำมาใช้ในการผลิตเหรียญกษาปณ์หมุนเวียน เพื่อให้สอดคล้องกับชนิดราคา ชนิดโลหะของเหรียญกษาปณ์ในปัจจุบัน และป้องกันการปลอมแปลง  โดยจะเปิดรับฟังความคิดเห็นต่อ (ร่าง) ประกาศดังกล่าว ผ่านทางเว็บไซต์กรมการค้าต่างประเทศ<br/><u><a href="https://www.dft.go.th/">www.dft.go.th</a></u> ระหว่างวันที่ 21 พ.ย.62- 8 ม.ค. 63<br/> <br/>“การยกร่างประกาศดังกล่าว เป็นการทบทวนและปรับปรุงจากประกาศกระทรวงพาณิชย์เดิม ที่ว่าด้วยการนำสินค้าเข้ามาในราชอาณาจักร (ฉบับที่ 93) พ.ศ. 2536 ให้เหรียญตัวเปล่าโลหะเป็นสินค้าที่ต้องขออนุญาตนำเข้าภายใต้พระราชบัญญัติ การส่งออกไปนอกและการนำเข้ามาในราชอาณาจักรซึ่งสินค้า พ.ศ. 2522 เพื่อป้องกันการปลอมแปลงเหรียญกษาปณ์ ซึ่งเหรียญตัวเปล่าโลหะเป็นวัตถุดิบสำคัญที่กรมธนารักษ์นำเข้ามาใช้ในการผลิตเหรียญกษาปณ์หมุนเวียนเพื่อใช้แลกเปลี่ยนสินค้าในประเทศ”<br/> <br/>ทั้งนี้ในประกาศฉบับเดิมกำหนดประเภทของเหรียญตัวเปล่าโลหะที่มีลักษณะ ขนาด น้ำหนักและส่วนผสมใกล้เคียงกับเหรียญกษาปณ์ 5 ชนิดราคา ได้แก่ 10 บาท 5 บาท 1 บาท 50 สตางค์ และ 25 สตางค์ และกำหนดอนุญาตให้นำเข้าตามความเห็นชอบจากกระทรวงการคลังเท่านั้น  แต่ปัจจุบันเหรียญกษาปณ์หมุนเวียนที่ผลิตในประเทศไทยมีทั้งสิ้น 9 ชนิดราคา ได้แก่ 10 บาท 5 บาท 2 บาท 1 บาท 50 สตางค์ 25 สตางค์ 10 สตางค์ 5 สตางค์ และ 1 สตางค์ ซึ่งเหรียญกษาปณ์แต่ละชนิดราคาผลิตจากเหรียญตัวเปล่าที่มีชนิดโลหะและขนาดแตกต่างกัน<br/> <br/>ผู้สื่อข่าวรายงานว่า ปัจจุบันเหรียญโลหะตัวเปล่าที่มีลักษณะ ขนาด น้ำหนัก และส่วนผสมใกล้เคียงกับเหรียญกษาปณ์ชนิดต่างๆ ซึ่งเหรียญกษาปณ์หมุนเวียน เช่น ชนิดราคา 10 บาท เป็นโลหะสองสี วงนอกเป็นทองแดงผสมนิกเกิล วงในเป็นทองแดงผสมนิกเกิลและอลูมิเนียม, ชนิด 5 บาท เป็นทองแดงผสมนิกเกิลสอดไส้ทองแดง, ชนิด 1 บาท เป็นทองแดงผสมนิกเกิล, ชนิด 50 สตางค์ เป็นทองแดงผสมนิกเกิลและอลูมิเนียม, ชนิด 25 สตางค์ เป็นทองแดงผสมนิกเกิลและอลูมิเนียม  ส่วน<br/>เหรียญกษาปณ์ที่ระลึก  เช่น ชนิดราคา 6,000 บาท ทำจากทองคำผสมเงินและทองแดง, ชนิด 3,000 บาท เป็นทองคำผสมเงินและทองแดง, ชนิด 1,500 บาท เป็นทองคำผสมเงินและทองแดง, ชนิด 600 บาท เป็นเงินผสมทองแดง, ชนิด 300 บาท เป็นเงินผสมทองแดง, ชนิด 150 บาท เป็นเงินผสมทองแดง, ชนิด 100 บาท เป็นทองแดงผสมนิกเกิล, ชนิด 10 บาท เป็นทองแดงผสมนิกเกิล และชนิด 2 บาท  เป็นทองแดงผสมนิกเกิลสอดไส้ทองแดง เป็นต้น</p>
    </article>
  </body>
</html>