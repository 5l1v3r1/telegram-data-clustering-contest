<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232926/"/>
    <meta property="og:site_name" content="Українська правда"/>
    <meta property="article:published_time" content="2019-11-25T09:37:07+00:00"/>
    <meta property="og:title" content="Гуманітарний міністр хоче відучити українців від фейків"/>
    <meta property="og:description" content="Міністр культури, молоді та спорту Володимир Бородянський переконує, що владна концепція регулювання медіаринку направлена не на конкретних людей чи інституції, а на контент, і покликана зменшити споживання дезінформації українцями."/>
  </head>
  <body>
    <article>
      <h1>Гуманітарний міністр хоче відучити українців від фейків</h1>
      <address>
        <time datetime="2019-11-25T09:37:07+00:00">25 Nov 2019, 09:37</time>
      </address>
      <p>Міністр культури, молоді та спорту Володимир Бородянський переконує, що владна концепція регулювання медіаринку направлена не на конкретних людей чи інституції, а на контент, і покликана зменшити споживання дезінформації українцями.</p>
      <p><b>Джерело:</b> міністр в інтерв’ю "<a href="https://www.pravda.com.ua/articles/2019/11/25/7232894/">Українській правді</a>"</p>
      <p><b>Деталі:</b> Бородянський нагадує, що 5 років Україна перебуває в стані складної гібридної війни. Одним із серйозних викликів, які стоять перед країною, є споживання людьми великої кількості фейків.</p>
      <p><b>Пряма мова:</b> "Просто для нашої країни це загроза національним інтересам і навіть існуванню країни. І я вважаю, що ми відповідально повинні до цього підійти і встановити правила розвитку і захисту свого інформаційного простору…</p>
      <p>Ініціативи направлені на контент, який споживається всередині країни. На контент – неважливо, він зовнішній, внутрішній. В цьому відмінність – тобто ми не направляємо свої зусилля в принципі на якихось конкретних людей або інституції, ми направляємо свої зусилля на контент...</p>
      <p>Я вважаю, що інформаційні атаки продовжуються, загрози зберігаються, і наш обов'язок зробити так, щоб українці зменшили споживання дезінформації".</p>
      <p><b>Чому це важливо:</b> За пів року президентства Володимир Зеленський та його оточення неодноразово провокували конфлікти з медійниками. Журналісти застерігають владу від   спроб наступу на свободу слова.</p>
      <p>
        <b>Детальніше про цілі нового гуманітарного міністра читайте "<i><a href="https://www.pravda.com.ua/articles/2019/11/25/7232894/">Володимир Бородянський: Ми додискутувалися до того, що нам необхідно захищати правду</a>"</i></b>
      </p>
      <p>
        <b>Знати більше: "<i><a href="https://www.pravda.com.ua/articles/2019/11/12/7231754/">Зеленський vs журналісти. Чому не всі ініціативи президента корисні</a></i>"</b>
      </p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/07/21/7221534/"/>
        <a href="https://www.epravda.com.ua/news/2019/07/9/649482/"/>
        <a href="https://www.pravda.com.ua/news/2018/12/27/7202409/"/>
      </related>
    </article>
  </body>
</html>