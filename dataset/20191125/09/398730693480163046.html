<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/goteborgs-avlopp-drabbas-av-120-fettstopp-om-aret/"/>
    <meta property="og:site_name" content="DN.SE"/>
    <meta property="article:published_time" content="2019-11-25T09:03:21+00:00"/>
    <meta property="og:title" content="Göteborgs avlopp drabbas av 120 fettstopp om året"/>
    <meta property="og:description" content="Matfett som slås ut i avloppet stelnar och kan leda till översvämningar och medföra stora kostnader. Nu startar Göteborg en kampanj för fettfria avlopp."/>
  </head>
  <body>
    <article>
      <h1>Göteborgs avlopp drabbas av 120 fettstopp om året</h1>
      <address><time datetime="2019-11-25T09:03:21+00:00">25 Nov 2019, 09:03</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>En av tre göteborgare slår ut matfettet i vasken. När fettet stelnar bildas klumpar som kan leda till översvämningar, övergödning och medföra stora kostnader.<br/>Nu startar Göteborg en kampanj för fettfria avlopp.<br/>”Vi har problem med fett i hela staden”, säger Fredrik Torstensson från kretslopp och vatten.</b>
      </p>
      <p>Stelnat matfett bildar kompakta klumpar som kan orsaka stopp i avloppen. Varje år tvingas kretslopp och vatten i Göteborgs stad ta bort runt 120 ledningsstopp, problem inne i fastigheter och i reningsverk ej inräknade.</p>
      <p><b>”Det är dyrt att sanera</b> efter översvämningar och att gräva upp gatan för att byta rör. Men det är också ett miljöproblem. När det blir stopp på ledningen åker det orenade avloppsvattnet ut i vattendrag och förorenar naturen”, säger Fredrik Torstensson, chef för ledningsnät på förvaltningen kretslopp och vatten, i ett pressmeddelande.</p>
      <p>Matfettet kan också ombildas till den giftiga gasen svavelväte vilket skapar problem för dem som jobbar med ledningsnätet. Gasen fräter dessutom på avloppsledningarna.</p>
      <p>Med en ny kampanj vill Göteborgs stad nu få bukt med fettproblemet. Allmänheten uppmanas att torka ur stekpannor och fat innan de diskas. Hushållspapper som absorberat matfett kan sedan slängas i en särskild påse för matavfall eller i de vanliga soporna.</p>
      <p><b>Den som använder en större mängd</b> matfett, till exempel för att fritera mat, uppmanas att hälla den avsvalnade oljan i en behållare som kan förslutas – ett använt mjölkpaket med skruvkork fungerar utmärkt för ändamålet.</p>
      <p>”Jag tror att de flesta vill göra rätt, men de vet inte konsekvenserna av att låta fettet gå ner i avloppet”, säger Fredrik Torstensson i pressmeddelandet.</p>
      <p>Restauranger och andra verksamheter som använder mer fett än ett vanligt hushåll måste ha en fettavskiljare som fångar upp fettet.</p>
      <p><a href="https://www.dn.se/gbg/">Läs mer om vad som händer i Göteborg och Västsverige.</a> </p>
    </article>
  </body>
</html>