<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598951/mia-stis-5-gynaikes-vionei-somatiki-via-leei-i-ep-isotitas-ton-fylon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T09:15:00+00:00"/>
    <meta property="og:title" content="Μία στις 5 γυναίκες βιώνει σωματική βία, λέει η Επ. Ισότητας των Φύλων"/>
    <meta property="og:description" content="Μία στις 5 γυναίκες βιώνει σωματική βία τουλάχιστον μία φορά κατά τη διάρκεια της ενήλικης ζωής της, τουλάχιστον μία στις 10 βιώνει σεξουαλική βία, ενώ μία..."/>
  </head>
  <body>
    <article>
      <h1>Μία στις 5 γυναίκες βιώνει σωματική βία, λέει η Επ. Ισότητας των Φύλων</h1>
      <address><time datetime="2019-11-25T09:15:00+00:00">25 Nov 2019, 09:15</time> by <a rel="author">sigmalive</a></address>
      <p>Μία στις 5 γυναίκες βιώνει σωματική βία τουλάχιστον μία φορά κατά τη διάρκεια της ενήλικης ζωής της, τουλάχιστον μία στις 10 βιώνει σεξουαλική βία, ενώ μία στις 5 γυναίκες βιώνει βία στην οικογένεια, μία από τις κυριότερες αιτίες θανάτου μεταξύ των γυναικών, σύμφωνα με σχετικές έρευνες στην Ευρώπη και στην Κύπρο.</p>
      <p>Αυτό αναφέρει σε μήνυμα της για την Παγκόσμια Ημέρα Εξάλειψης της Βίας κατά των Γυναικών, η Επίτροπος Ισότητας των Φύλων Ιωσηφίνα Αντωνίου, η οποία επισημαίνει ότι η βία αποτελεί κατάφωρη παραβίαση θεμελιωδών ανθρωπίνων δικαιωμάτων και βασικών ελευθεριών και στερεί από το άτομο κάθε διάθεση για ελεύθερη ανάπτυξη, δημιουργία και πρόοδο.</p>
      <p>Η στήριξη και ενδυνάμωση των γυναικών, αναφέρει, οι οποίες δραπετεύουν από το φαύλο κύκλο της βίας είναι εξαιρετικά σημαντική, για την προστασία και ενδυνάμωσή τους, καθώς επίσης για την ομαλή επανένταξή τους στο κοινωνικό γίγνεσθαι.</p>
      <p>Προς τούτο, προσθέτει, έχουν σημειωθεί τα τελευταία χρόνια στον τόπο μας σημαντικά βήματα προόδου, με επιστέγασμα την κύρωση της Σύμβασης της Κωνσταντινούπολης και την ετοιμασία ειδικών νομοθεσιών με στόχο την πλήρη και ουσιαστική εφαρμογή της.<br/><br/>Παράλληλα, υλοποιήθηκαν και βρίσκονται σε συνεχή πορεία υλοποίησης σωρεία δράσεων, προγραμμάτων και μέτρων που έχουν ως στόχο την πλήρη εξάλειψη της έμφυλης βίας.</p>
      <p>Σημειώνει ότι ο Εθνικός Μηχανισμός για τα Δικαιώματα της Γυναίκας, του οποίου προεδρεύει, στέκεται πάντοτε αρωγός σε τέτοιες δράσεις και πρωτοβουλίες, μέσω επιχορηγήσεων που παρέχει σε Γυναικείες, Μη-Κυβερνητικές Οργανώσεις και άλλους φορείς προς ανάπτυξη τέτοιων προγραμμάτων, αλλά και μέσω συνεργειών και δράσεων που αναλαμβάνει η ειδική Επιτροπή του που ασχολείται με θέματα καταπολέμησης της έμφυλης βίας.</p>
      <p>Τονίζει ότι η ενδοοικογενειακή βία δεν αποτελεί ιδιωτική υπόθεση, αφορά ολόκληρη την κοινωνία και είναι ένα από τα σημαντικότερα κοινωνικά προβλήματα της εποχής μας.</p>
      <p>«Η αποσιώπηση αυτού του ανομολόγητου εγκλήματος – το οποίο είναι το πιο διαδεδομένο στον κόσμο- πλήττει τη ζωή, την αξιοπρέπεια και την ακεραιότητα του μισού πληθυσμού της γης και υποβαθμίζει κάθε κοινωνία ηθικά, πολιτισμικά, κοινωνικά και οικονομικά. Είναι καθήκον όλων μας να εργαστούμε συλλογικά και συντονισμένα για την πλήρη εξάλειψή του», καταλήγει στο μήνυμα της, η κ. Αντωνίου.</p>
    </article>
  </body>
</html>