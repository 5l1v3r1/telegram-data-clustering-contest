<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ti-leei-o-46chronos-asthenis-gia-to-fakelaki-ston-giatro-tou-pagni.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T09:54:00+00:00"/>
    <meta property="og:title" content="Τι λέει ο 46χρονος ασθενής για το “φακελάκι” στον γιατρό του ΠΑΓΝΗ"/>
  </head>
  <body>
    <article>
      <h1>Τι λέει ο 46χρονος ασθενής για το “φακελάκι” στον γιατρό του ΠΑΓΝΗ</h1>
      <address>
        <time datetime="2019-11-25T09:54:00+00:00">25 Nov 2019, 09:54</time>
      </address>
      <p>Σε τυλιγμένο ρολό στο χέρι του είχε τα προσημειωμένα χαρτονομίσματα ο γιατρός του ΠΑΓΝΗ όταν συνελήφθη για φακελάκι πριν λίγες ημέρες από αστυνομικούς της Ασφάλειας Ηρακλείου. Αυτό αναφέρεται μεταξύ άλλων στη δικογραφία της υπόθεσης μετά την καταγγελία που έκανε ο 46χρονος Ηρακλειώτης εναντίον του γιατρού που τον εγχείρησε.</p>
      <p>Για την υπόθεση που έχει ενημερωθεί το πρώην ΣΔΟΕ αλλά και οι «αδιάφθοροι» της Αστυνομίας, γίνεται αναφορά για το τι προηγήθηκε μέχρι τη στιγμή της εισβολής των αστυνομικών στο γραφείο του γιατρού και τη σύλληψή του.</p>
      <p>Η σύλληψή του έγινε αφού ο 46χρονος είχε φύγει από το γραφείου του γιατρού. Είχε προηγηθεί η καταβολή 400 ευρώ σε προσημειωμένα χαρτονομίσματα μέσα σε ένα φάκελο.</p>
      <p>Ο γιατρός όπως αναφέρεται στη δικογραφία, πήρε αρχικά τον φάκελο και τον έβαλε στο συρτάρι χωρίς να τον ανοίξει.</p>
      <p>Όταν μπήκαν οι αστυνομικοί τον έπιασαν να έχει στο χέρι του τυλιγμένο σε ρολό τα 400 ευρώ και άλλα 250 ευρώ.</p>
      <p>Σε έρευνα στο συρτάρι του βρέθηκαν και κατασχέθηκαν δύο ανοιγμένοι φάκελοι, εκ των οποίων ο ένας ανήκε στον 46χρονο.</p>
      <p>«Δεν ήξερα τον γιατρό, μου τον συνέστησαν»</p>
      <p>Ο 46χρονος ιδιωτικός υπάλληλος που έκανε την καταγγελία περιγράφει στην «Π» το πώς έγινε η γνωριμία με το συγκεκριμένο γιατρό, αλλά και τους διαλόγους που είχαν πριν και μετά την επέμβαση και τη σύλληψη του τελευταίου από την Αστυνομία. «Οι πόνοι ξεκίνησαν μέσα Οκτώβρη. Ήταν έντονοι. Εξωτερικός γιατρός παθολόγος μου είπε τι έχω, μετά και από εξετάσεις που μου συνέστησε τι να κάνω. Συνέχισα τη δουλειά μου κανονικά αν και ήξερα ότι έπρεπε να βρω ένα χειρουργό. Σε ένα επαγγελματικό δρομολόγιο που είχα, έπαθα μια μεγάλη κρίση. Δίπλωσα από τους πόνους.</p>
      <p>Ήμουν στον Στείρωνα, όπου με είδε ένας πελάτης μου. Ο άνθρωπος αυτός μου πρότεινε τον συγκεκριμένο γιατρό, γιατί είχε κάνει επέμβαση και στη γυναίκα του και μου έδωσε και το τηλέφωνό του» αναφέρει. Ο 46χρονος συνεχίζει την αφήγησή του λέγοντας: «Μίλησα με τον συγκεκριμένο γιατρό και κλείσαμε ραντεβού για να με δει.</p>
      <p>Πήγα την 1η Νοεμβρίου στις 10.30 το πρωί στο πρώτο ραντεβού που είχαμε και του έδωσα 50 ευρώ για την επίσκεψη στο νοσοκομείο. Μετά μου είπε ότι δεν μπορούσε να γίνει η επέμβαση γιατί το νοσοκομείο δεν είχε τα υλικά και πως θα με ειδοποιούσε εκείνος. Έφυγα. Τις επόμενες ημέρες οι πόνοι ήταν πιο έντονοι και του τηλεφώνησα.</p>
      <p>Εκείνος μου είπε να πίνω κάποια χάπια που ήδη έπαιρνα. Μετά από δύο ημέρες με πήρε εκείνος τηλέφωνο. Μου είπε να πάω την Παρασκευή 15 Νοεμβρίου για τον προεγχειρητικό έλεγχο, γιατί τη Δευτέρα θα έκανα την επέμβαση.</p>
      <p>Πράγματι, την Παρασκευή έκανα τον έλεγχο. Έκανα όλες τις εξετάσεις και αφού τελείωσα πήγα στο γραφείο του. Με ενημέρωσε ότι την Κυριακή, 12.30 το μεσημέρι, θα έκανα εισαγωγή στο νοσοκομείο. Εκεί λοιπόν, εγώ του είπα: «Γιατρέ τι θα σου δώσω;». Μου είπε «2,3,4 χιλιάρικα» και του είπα «Εγώ αυτά τα χρήματα δεν τα έχω».</p>
      <p>Η απάντησή του ήταν «μάζεψε όσα μπορείς». Αυτή ήταν η κουβέντα μας. Πιστεύω ότι τα 2,3,4 χιλιάρικα το είπε για πλάκα, αλλά μετά είπε «μάζεψε όσα μπορείς».</p>
      <p>Σύμφωνα με τις επισημάνσεις του 46χρονου, τη Δευτέρα έγινε κανονικά το χειρουργείο. «Μετά που πήγα στον θάλαμο, ήρθε και μου είπε ότι η περίπτωσή μου ήταν δύσκολη, αλλά πήγαν όλα καλά. Την Τρίτη είχα σηκωθεί από το κρεβάτι και του είπα ότι θέλω να τον δω. «Ελα στο γραφείο» ήταν η απάντησή του. Πήρα ένα φακελάκι με 100 ευρώ δανεικά που είχα ζητήσει. Τόσα είχα, από τα 720 ευρώ που παίρνω το μήνα».</p>
      <p>«Εξοργίστηκε όταν έπιασε τον λεπτό φάκελο»</p>
      <p>Για το τι έγινε μέσα στο γραφείο του γιατρού ο 46χρονος ισχυρίζεται ότι ο γιατρός εξοργίστηκε και μόνο που έπιασε το φακελάκι.</p>
      <p>«Εξοργίστηκε όταν του έδωσα το φακελάκι, δεν το άνοιξε καν. Το έπιασε και το είδε ότι ήταν λεπτό. Έγινε έξαλλος. «Τι είναι αυτά ρε μ…» μου είπε. Είχα πέρα από τον πόνο μου και την ντροπή μου με αυτά που μου έλεγε.</p>
      <p>«Σου κάναμε μια εγχείρηση που εάν την έκανες έξω ήθελες τρία με τέσσερα χιλιάρικα. Τουλάχιστον 500 ευρώ έπρεπε να δώσεις». Εγώ προσπαθούσα να τον ηρεμήσω λέγοντάς του ότι θα τα μαζέψω και θα φέρω και τα υπόλοιπα.</p>
      <p>Συνέχισε να μου λέει: «Δεν φταις εσύ, μόνο εγώ που δεν σε έφερνα στα απογευματινά ιατρεία να σου παίρνω στην επίσκεψη από 100 έως 150 ευρώ και να σε ταλαιπωρώ μια εβδομάδα.</p>
      <p>Μου είπε και άλλα που με εξόργισαν περισσότερο. Έφυγα από το γραφείο του κι αφού έγιναν κάποιες άλλες διαδικασίες, πήρα εξιτήριο στις 19 του μήνα.</p>
      <p>Η δουλειά μου είναι 500 μέτρα από το νοσοκομείο. Ζήτησα λεφτά από τον εργοδότη μου, αλλά δεν του τα πήγα. Ήρθα σπίτι για να αναρρώσω, αλλά δεν ήμουν καλά με αυτά που είχα ακούσει.</p>
      <p>Την Τετάρτη 20 Νοεμβρίου δεν μπορούσα να κοιμηθώ κι όταν κοιμόμουν είχα εφιάλτες. Την άλλη μέρα το πρωί σκεφτόμουν ότι πρέπει να πάω στην Αστυνομία.</p>
      <p>Πήγα το απόγευμα εκείνης της ημέρας . Μου είπαν οι αστυνομικοί τι να κάνω και τα υπόλοιπα είναι λίγο πολύ γνωστά.</p>
      <p>Την Παρασκευή έγινε η διαδικασία που όλοι ξέρετε».</p>
      <p>Τι ισχυρίζεται ο γιατρός μέσω του δικηγόρου του</p>
      <p>Ελεύθερος αφέθηκε νωρίς το μεσημέρι του Σαββάτου ο γιατρός που συνελήφθη μετά από καταγγελία για<br/>“φακελάκι”.</p>
      <p>Ο γιατρός βρέθηκε ενώπιον του εισαγγελέα που του άσκησε δίωξη για δωροληψία κατ’ εξακολούθηση και τον παρέπεμψε στο Αυτόφωρο για να δικαστεί.</p>
      <p>Ο ίδιος ωστόσο μέσω του δικηγόρου του, ζήτησε και πήρε αναβολή για τις 28 Νοεμβρίου.</p>
      <p>Την ίδια ώρα , o συνήγορος του γιατρού, Γιώργος Κοκοσάλης, ανέφερε πως έχει δεχθεί δεκάδες τηλεφωνήματα από επιφανείς Ηρακλειώτες που εκφράζουν την αμέριστη συμπαράσταση τους στον γιατρό, κάνοντας<br/>λόγο για ένα ηθικό πρόσωπο. Μάλιστα έχουν εκφράσει και την επιθυμία τους να καταθέσουν υπέρ του για την<br/>υπόθεση.</p>
      <p>“Από την πρώτη στιγμή έχω πει ότι όλη αυτή η ιστορία μού βρωμάει. Μου βρωμάει εν όψει του χρόνου που<br/>έγινε, εν όψει του γεγονότος ότι δεν είναι συνήθης πρακτική αυτή.<br/>Δεν μπορείς να μη δίνεις φακελάκι για την επίσπευση της εγχείρησης, δεν μπορείς να μη δίνεις φακελάκι πριν<br/>την εγχείρηση, δεν μπορείς να μη δίνεις φακελάκι αμέσως μετά την εγχείρηση, και δέκα μέρες μετά να πας να<br/>πετάς ένα φάκελο! Όλως τυχαίως είναι πίσω σου οι αστυνομικοί, δεσμεύουν τον φάκελο και σε οδηγούν<br/>στο αυτόφωρο. Χωρίς φυσικά να θέλω να πω κάτι για τους αστυνομικούς. Οι αστυνομικοί κάνουν τη δουλειά τους, απλά όλο αυτό το πράγμα δεν μου αρέσει. Είναι ο χρόνος ύποπτος. Είναι πολύ ύποπτος ο χρόνος εν όψει εξελίξεων“.</p>
      <p>patris.gr</p>
    </article>
  </body>
</html>