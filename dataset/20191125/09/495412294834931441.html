<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/video-foggia-altamura-1-0-highlights-e-gol-vittoria-e-primato-per-i-satanelli/1953050/"/>
    <meta property="og:site_name" content="IlSussidiario"/>
    <meta property="article:published_time" content="2019-11-25T09:16:19+00:00"/>
    <meta property="og:title" content="Video/ Foggia-Altamura (1-0): highlights e gol, vittoria e primato per i satanelli"/>
    <meta property="og:description" content="Video Foggia Altamura (risultato finale 1-0): un calcio di rigore trasformato da Gentile nel primo tempo regala i tre punti ai satanelli."/>
  </head>
  <body>
    <article>
      <h1>Video/ Foggia-Altamura (1-0): highlights e gol, vittoria e primato per i satanelli</h1>
      <h2>Video Foggia Altamura (risultato finale 1-0): highlights e gol della partita valevole per la 13^ giornata di Serie D girone H. I satanelli si impongono di misura sotto il diluvio.</h2>
      <address><time datetime="2019-11-25T09:16:19+00:00">25 Nov 2019, 09:16</time> by <a rel="author" href="https://www.ilsussidiario.net/autori/stefano-belli/" target="_blank">Stefano Belli</a></address>
      <p>Il <b>video</b> con gli <b>highlights</b> e i <b>gol</b> di <b>Foggia-Altamura 1-0</b> non può che far piacere ai tifosi dei satanelli che grazie a questa vittoria conquistano il primato nel <b>girone H</b> di <b>Serie D</b> approfittando dell’1-1 tra Bitonto (che tra qualche giorno recupererà la gara con il Val D’Agri) e Sorrento. Atmosfera sempre calda allo Zaccheria nonostante l’ondata di maltempo che ha flagellato la città (e il resto d’Italia) nel weekend, la pioggia incessante non ha comunque messo a repentaglio la regolarità del match anche se non è stato facile per i giocatori adattarsi a un campo pesante e zuppo d’acqua. I padroni di casa trovano ben presto il bandolo della matassa grazie al tempestivo inserimento in area di Tortori, Chiochia non può far altro che abbatterlo, inevitabilmente l’arbitro indica il dischetto e dagli undici metri <b>Gentile</b> non lascia scampo a Guido che può solo raccogliere il pallone in fondo alla rete. Gli uomini di Corda provano subito a chiuderla con Cittadino che sfiora l’incrocio dei pali dal limite, il primo tempo si chiude però nel peggiore dei modi quando <b>Gerbaudo</b>, già ammonito, si fa cacciare via per un inutile fallo a centrocampo. Tuttavia la superiorità numerica dei murgiani dura pochissimo, a pochi istanti dall’intervallo, in pieno recupero, anche <b>Cela</b> viene <b>espulso</b> e così il secondo tempo si gioca dieci contro dieci, con Cittadino e Gentile che mancano l’appuntamento con il raddoppio, troppa imprecisione sotto porta da parte degli attaccanti del Foggia. L’Altamura finisce addirittura in nove con il <b>rosso</b> a <b>Casiello</b>, autore di un fallo di frustrazione. Allontanati dall’area tecnica anche il preparatore dei portieri ospite e il tecnico Corda, pomeriggio di alta tensione e il tempo da lupi non ha di certo contribuito a rasserenare gli animi.</p>
      <h4>IL TABELLINO</h4>
      <p><b>FOGGIA-ALTAMURA 1-0</b> <b>(1-0)</b></p>
      <p><b>FOGGIA (3-5-2):</b> Fumagalli; Salvi, Viscomi, Di Jenno; Kourfalidis, Gentile, Gerbaudo, Staino (69′ Salines), Di Masi (83′ Gibilterra); Cittadino, Tortori (60′ Iadaresta). All. Ninni Corda.</p>
      <p><b>ALTAMURA (3-5-2):</b> Guido; Romanelli (40′ D’Agostino), Chiochia, Gregorio (71′ Dammacco); Santangelo, Cela, Fontana, Guadalupi (67′ Wagner), Casiello; Dorato, Tedesco. All. Alessandro Monticciolo.</p>
      <p><b>ARBITRO:</b> Gianluca Grasso (sez. di Ariano Irpino).</p>
      <p><b>AMMONITI:</b> Gregorio (A), D’Agostino (A), Santangelo (A), Tedesco (A), Salines (F), Wagner (A).</p>
      <p><b>ESPULSI:</b> 45’+2′ Gerbaudo (F), 45’+3′ Cela (A), 90’+1′ Casiello (A) per somma di ammonizioni.</p>
      <p><b>RECUPERO:</b> 2′ pt, 4′ st.</p>
      <p><b>MARCATORI:</b> 11′ rig. Gentile (F).</p>
      <p>
        <a href="https://www.elevensports.it/play/43888/foggia---team-altamura-1-0-13-giornata-serie-d/45/276/">
          <b>CLICCA QUI PER IL VIDEO CON GLI HIGHLIGHTS E I GOL DI FOGGIA ALTAMURA 1-0 (da elevensports.it)</b>
        </a>
      </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/stefano-sensi-video-scherzo-le-iene-dallinter-alla-sfilata-con-boxer-e-brillantini/1952967/"/>
        <a href="https://www.ilsussidiario.net/news/video-sampdoria-udinese-2-1-gol-e-highlights-rimonta-blucerchiata-serie-a/1953062/"/>
        <a href="https://www.ilsussidiario.net/news/video-palermo-acr-messina-1-0-highlights-e-gol-i-rosanero-ritrovano-i-tre-punti/1953048/"/>
        <a href="https://www.ilsussidiario.net/news/video-roma-brescia-3-0-highlights-e-gol-la-lupa-sbrana-le-rondinelle-serie-a/1952924/"/>
        <a href="https://www.ilsussidiario.net/news/video-monza-alessandria-2-0-highlights-e-gol-rigoni-e-armellino-serie-c/1952974/"/>
        <a href="https://www.ilsussidiario.net/news/video-pergolettese-olbia-3-0-highlights-e-gol-che-tris-per-i-cremaschi/1952973/"/>
      </related>
    </article>
  </body>
</html>