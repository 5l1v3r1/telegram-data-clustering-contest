<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549825.html/%D8%AA%D9%88%D8%B5%DB%8C%D9%87-%D8%A8%D9%87-%D8%B1%D8%B3%D8%A7%D9%86%D9%87-%D9%87%D8%A7-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1-%D8%AA%D9%88%D9%84%DB%8C%D8%AF-%D9%85%D8%AD%D8%AA%D9%88%D8%A7-%D9%85%D8%B4%DA%A9%D9%84-%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:11:00+00:00"/>
    <meta property="og:title" content="توصیه به رسانه‌ها در آستانه انتخابات/در تولید محتوا مشکل داریم"/>
    <meta property="og:description" content="مسئول بسیج رسانه مازندران با اشاره به اینکه رسانه‌ها از تخریب نامزدهای انتخاباتی پرهیز کنند گفت: قطعا با رسانه‌هایی که علیه نظام و موجب دلسری مردم می‌شوند، برخورد می‌کنیم."/>
  </head>
  <body>
    <article>
      <h1>توصیه به رسانه‌ها در آستانه انتخابات/در تولید محتوا مشکل داریم</h1>
      <h2>مسئول بسیج رسانه مازندران مطرح کرد</h2>
      <address>
        <time datetime="2019-11-25T09:11:00+00:00">25 Nov 2019, 09:11</time>
      </address>
      <p>مسئول بسیج رسانه مازندران با اشاره به اینکه رسانه‌ها از تخریب نامزدهای انتخاباتی پرهیز کنند گفت: قطعا با رسانه‌هایی که علیه نظام و موجب دلسری مردم می‌شوند، برخورد می‌کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فرهاد حق‌شناس در گفت و گو با خبرنگار <a href="http://www.bloghnews.com/">بلاغ </a>درخصوص فعالیت سازمان بسیج رسانه و اهداف و برنامه‌های این نهاد به بحث نشست و اظهار کرد: بسیج رسانه از سال 94 با هدف ترویج آرمان‌ها و دستاورد‌های انقلاب در حوزه مطبوعات و رسانه‌ها آغاز به‌کار کرد.<br/><br/>وی افزود: عقیده بنده این است که همه اصحاب رسانه‌ می‌توانند بسیجی باشند؛ ما چپ و راست نداریم، بلکه انقلابی و غیرانقلابی داریم؛ تعارف هم نداریم؛ انصافا رسانه‌هایی داریم که واقعا غیرانقلابی‌اند.<br/><br/>مسئول بسیج رسانه مازندران خاطرنشان کرد: برخی رسانه‌ها هم از این طیف، درآمد کاذب دارند، قلم دروغ دارند و باید با این‌ها برخورد شود و یا حداقل اینکه، هدایت شوند و قطعا مواضع بسیج رسانه در قبال این رسانه‌ها، همین است.<br/><br/> با رسانه‌هایی که علیه نظام و موجب دلسردی مردم شوند برخورد می‌کنیم<br/>این مسئول ادامه داد: این نیست که ما با همه تعامل داشته باشیم، نه؛ کسی که با آرمان‌های انقلاب فاصله بگیرد، کسی که عِرق انقلابی بودن، جمهوری اسلامی ایرانی را ندیدن و خدمات جمهوری اسلامی را نمی‌بیند؛ قطعا با آن‌ها برخورد می‌کنیم و در برابر آن‌ها موضع می‌گیریم.<br/><br/>حق‌شناس بیان کرد: در کنار اینکه تیتری می‌زنند ما هم در مقابل، تیتری خواهیم زد؛ این نیست که بسیج رسانه بنای به تعامل دارد با همه اصحاب رسانه و دعوت هم می‌کند اما زمانی که آن اصل نظام بخواهد زیر سوال برود یا از خط قرمزهای نظام بخواهد کسی عبور کند، قطعا با آن‌ها برخورد می‌کنیم و از طریق ارشاد به صورت قانونی پیگیری می‌کنیم تا با این رسانه‌هایی که علیه نظام و موجب دلسری مردم می‌شوند، برخورد می‌کنیم.<br/><br/>تیم رصد رسانه‌ها تشکیل شده است<br/>وی متذکر شد: داریم در استان مازندران رسانه‌هایی که پیشنهاد می‌دهند که به نامزدهای انتخابات اعلام می‌کنند اگر این مبلغ به ما ندهید، فلان کار را می‌کنیم و  الآن در اوج هیاهوی انتخابات مجلس، که بازارشان داغ شده است، این سمت و سو و جهت گیری‌ها را دارند.<br/><br/>مسئول بسیج رسانه مازندران اعلام کرد: در حال حاضر، تیم رصد بسیج رسانه تشکیل شده است، پیگیری می‌کنیم و در صورتی که مستندات قابل اجرا پیدا کنیم؛ قطعا این رسانه‌ها را به دادگاه می‌کشانیم و با آن‌ها برخورد می‌کنیم.<br/><br/>این مسئول با بیان اینکه قطعا با رسانه‌هایی که بخواهند با سوء استفاده از فضای انتخاباتی برای خود منبع درآمد داشته باشند و بخواهند برخی از نامزدها را به چالش و تخریب بکشند، برخورد می‌کنیم؛ گفت: نقد منصفانه وظیفه رسانه است، بیاید ایرادهای یک شخص را بگوید، شخصی که حقوقی دارد کار می‌کند نه اینکه وارد زندگی خصوصی‌اش شود، وارد جزییات مسائل خانوادگی‌اش شود یا اخلاقیات را بیان کند و آن مراجع قانونی خودش را دارد.<br/><br/>رسانه‌ها روشنگری کنند قضاوت را به مردم بسپارند<br/>حق شناس در توصیه به رسانه‌ها در آستانه نزدیک شدن به انتخابات مجلس یادآور شد: از رسانه‌ها می‌خواهم اولا انصاف را در نظر بگیرند، دوم آن چیزی که واقعیت است از یک کاندیدا بگویند یعنی روشنگری کنند تا مردم خودشان قضاوت کنند.<br/><br/>وی در خصوص ماجرای اخیر پس از گرانی بنزین و نقش رسانه‌ها در این ماجرا، بیان کرد: به فرموده مقام معظم رهبری باید همه رسانه‌ها بیایند و مردم را آرام کنند و آن بصیرتی که رهبری دارند ما رسانه‌ها هم داشته باشیم و مردم را هم به سمت آن چیزی که تصمیم نظام است، سوق دهیم.<br/><br/>مسئول بسیج رسانه مازندران متذکر شد: هزینه‌های سنگینی که صرف قاچاق می‌شود را با در نظر گرفتن حد انصاف به مردم اطلاع‌رسانی کنند و شفاف‌سازی کنند که عواید اینکار نصیب خودشان می‌شود و با روشنگری از التهاب آفرینی پیشگیری کنند.<br/><br/>مهم‌ترین مشکلات اصحاب رسانه<br/>حق شناس که یک‌سال از عمر مدیریتی‌اش در سازمان بسیج رسانه می‌گذرد، در خصوص مهمترین مشکلات حال حاضر رسانه‌ها به خبرنگار ما گفت: اولین معضلی که تمام ایرادها به آن بر می‌گردد، بحث معیشت خبرنگاران است و این معیشت می‌تواند هم به مسائل روزمره ضربه بزند و هم به قلم و دغدغه‌اش برای رسالتش؛ یعنی خبرنگاری که در این بحث مشکل داشته باشد مجبور می‌شود برای کسب درآمد، آن چیزی که را که نباید به مردم القا کند؛ از سوی دیگر خود رسانه هم اگر معیشتش با مشکل مواجه باشد باز هم برای اموراتش خود را به یک منبع درآمد متصل می‌کند و این هم محل اشکال است.<br/><br/>مسئول بسیج رسانه مازندران تصریح کرد: سواد رسانه خیلی پایین است، شاید کمیت رسانه در مازندران بالا باشد اما کیفیت رسانه‌ها چطور است؟ بالغ بر 500 رسانه در استان داریم، این‌ها کجا هستند؟ برید تیترها را ببینید متوجه می‌شوید که تیترها وابسته به یک جریان خاص است و این قشنگ نیست.<br/><br/>این مسئول تاکید کرد: در تولید محتوا هم دچار مشکل هستیم و اگر یک رسانه‌ای بیاید یک متن خوب تولید کند، سایرین حتی به خودشان زحمت ویرایش را نمی‌دهند و آن مطلب را بدون ذکر منبع منتشر می‌کنند و این یک دروغ بزرگ‌تر است.<br/><br/>عضویت 540 خبرنگار در بسیج رسانه<br/>حق‌شناس گفت: اصل وظیفه بسیج رسانه، وحدت و وفاق بین رسانه‌ها است و اینکه رسانه‌ها را بسیجی کنیم؛ در این مسیر از سایر استان‌ها جلوتر هستیم و در تمام شهرستان‌ها، کانون داریم و 540 نفر عضو و 300 همکار داریم.<br/><br/>وی ادامه داد: طی این مدت مهمترین عملکرد ما برگزاری نخستین یادواره شهدای رسانه کشور بود و اکنون هم در آستانه برگزاری جشنواره ابوذر هستیم و بنا داریم تا از میان برگزیدگان در جهت تولید محتوا در راستای دستاوردهای انقلاب استفاده کنیم و لذا از این فرصت برای شناسایی و همچنین استفاده در راستای تولیدات بسیج استفاده کنیم.<br/><br/>مسئول بسیج رسانه مازندران در پاسخ به سوال پایانی خبرنگار ما در خصوص اینکه شما روند فعالیت و خط مشی پایگاه خبری بلاغ را چگونه می‌بینید؛ اذعان کرد: بدون تعارف عرض کنم بلاغ به نظر بنده یکی از بهترین رسانه‌های حال حاضر استان است و باید تنها پایگاه خبری نباشد و وظیفه‌اش در گام نخست، مطالبه گری مردمی است؛ چون همه بلاغ را به همین صفت می‌شناسند و خود مسئولان هم این نکته را قبول دارند.<br/><br/>این مقام مسئول گفت: بلاغ دارد مسیرش را درست می‌رود و اگر برترین رسانه نباشد جزو پنج رسانه نخست استان است و باید مطالبه‌گری را در صدر اولویت کاری خود قرار دهد.<br/><br/>انتهای پیام/</p>
    </article>
  </body>
</html>