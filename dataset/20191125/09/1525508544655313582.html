<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780483/%D9%88%D8%A7%D8%B1%DB%8C%D8%B2-%D8%B1%DB%8C%D8%A7%D9%84%DB%8C-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%88%D8%A7%D9%86%D8%AA-%D8%A8%D8%A7%D8%B1%D9%87%D8%A7-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%AA%D8%A7%DB%8C%DB%8C%D8%AF-%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:16:00+00:00"/>
    <meta property="og:title" content="مدیر سامانه سوخت در گفتگو با مهر؛ واریز ریالی سهمیه بنزین وانت بارها در انتظار تایید وزارت کشور"/>
    <meta property="og:description" content="مدیر سامانه هوشمند سوخت گفت: سهمیه سوخت وانت‌بارها و موتورسیکلت‌های فعال در حمل و نقل عمومی، با تائید پیمایش آنها از سوی وزارت کشور، پرداخت می شود."/>
  </head>
  <body>
    <article>
      <h1>مدیر سامانه سوخت در گفتگو با مهر؛ واریز ریالی سهمیه بنزین وانت بارها در انتظار تایید وزارت کشور</h1>
      <address>
        <time datetime="2019-11-25T09:16:00+00:00">25 Nov 2019, 09:16</time>
      </address>
      <p>شهرام رضایی، مدیر سامانه هوشمند سوخت در گفتگو با <a href="https://www.mehrnews.com/">خبرنگار مهر</a>، درباره سهمیه وانت‌بارها گفت: سهمیه سوخت بنزین وانت‌بارها، در کارت هوشمند سوخت آنها موجود است؛ اما درباره وانت بارها و موتور سیکلت هایی که در بخش حمل و نقل درون‌شهری فعال هستند که شامل حوزه‌های اینترنتی و عضو اتحادیه های حمل و نقل درون شهری بوده و مصرف آنها بیش از رقم سهمیه در نظر گرفته شده قبلی است، باید گفت در وهله نخست، اتحادیه های مربوطه باید فهرستی از اسامی را که در این حوزه فعال هستند، در اختیار وزارت کشور قرار دهد تا وزارت کشور میزان پیمایش آنها را بررسی کرده و تایید کند.</p>
      <p>وی افزود: پیمایش تایید شده از سوی وزارت کشور به وزارت نفت داده می شود و شرکت ملی پخش فرآورده های نفتی نیز، بر اساس همین میزان پیمایش، معادل ریالی بنزین را به شماره کارت های اعتباری این افراد که از سوی اتحادیه آنها اعلام می شود، واریز می کند که تنها در جایگاههای سوخت گیری قابل استفاده است.</p>
      <p>این مقام مسئول در پاسخ به اینکه آیا باید کارت بانکی مربوطه به بانک خاصی تعلق داشته باشد، گفت: وانت بارها و موتورسیکلت‌ها، هر کارت بانکی را می توانند اعلام کنند و وزارت نفت آمادگی کامل دارد تا طی یک روز کاری، به محض ابلاغ پیمایش از سوی وزارت کشور معادل ریالی مازاد سهمیه در نظر گرفته شده برای وانت بارها و موتور سیکلت ها را واریز کند. </p>
      <p>رضایی با اعلام اینکه هنوز فهرستی به ما در زمینه وانت بارها و موتور سیکل ات هایی که در حوزه حمل و نقل شهری فعال هستند ابلاغ نشده است، اظهار داشت: پرداختی های مربوط به تاکسی های اینترنتی در حال پایش و انجام است؛ اما از آنجایی که تاکنون چنین حجمی از اطلاعات را پایش نکرده اند، بنابراین کار اندکی زمان بر است. </p>
      <p>به گفته این مقام مسئول، دولت در حال تصمیم گیری برای توسعه و ایجاد مشوق در بخش سی.ان.جی بوده و این در حالی است که در حال حاضر، ۵۰ درصد ظرفیت تامین ما در بخش سی ان جی خالی است. </p>
    </article>
  </body>
</html>