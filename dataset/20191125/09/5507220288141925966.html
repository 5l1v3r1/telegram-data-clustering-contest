<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188984/"/>
    <meta property="og:site_name" content="Janam TV"/>
    <meta property="article:published_time" content="2019-11-25T09:54:50+00:00"/>
    <meta property="og:title" content="‘മാപ്പുപറഞ്ഞ ശേഷം സഭയില്‍ കയറിയാല്‍ മതി’: ടിഎന്‍ പ്രതാപനെയും ഹൈബി ഈഡനേയും ലോക്‌സഭയില്‍ നിന്ന് പുറത്താക്കി"/>
    <meta property="og:description" content="ന്യൂഡല്‍ഹി: സഭാ മാന്യതകള്‍ ലംഘിച്ച് നടുത്തളത്തില്‍ ഇറങ്ങി പ്രതിഷേധിച്ച ടിഎന്‍ പ്രതാപനേയും ഹൈബി ഈഡനേയും ലോക്‌സഭയില്‍ നിന്ന് പുറത്താക്കി. ഇരുവരെയും"/>
  </head>
  <body>
    <article>
      <h1>‘മാപ്പുപറഞ്ഞ ശേഷം സഭയില്‍ കയറിയാല്‍ മതി’: ടിഎന്‍ പ്രതാപനെയും ഹൈബി ഈഡനേയും ലോക്‌സഭയില്‍ നിന്ന് പുറത്താക്കി</h1>
      <address><time datetime="2019-11-25T09:54:50+00:00">25 Nov 2019, 09:54</time> by <a rel="author">Janam TV Web Desk</a></address>
      <p>ന്യൂഡല്‍ഹി: സഭാ മാന്യതകള്‍ ലംഘിച്ച് നടുത്തളത്തില്‍ ഇറങ്ങി പ്രതിഷേധിച്ച ടിഎന്‍ പ്രതാപനേയും ഹൈബി ഈഡനേയും ലോക്‌സഭയില്‍ നിന്ന് പുറത്താക്കി. ഇരുവരെയും പുറത്താക്കാന്‍ സ്പീക്കര്‍ ഓം ബിര്‍ള മാര്‍ഷല്‍മാര്‍ക്ക് നിര്‍ദ്ദേശം നല്‍കുകയായിരുന്നു.</p>
      <p>മഹാരാഷ്ട്ര വിഷയത്തില്‍ ആണ് ലോക്സഭയില്‍ ടിഎന്‍ പ്രതാപനും ഹൈബി ഈഡനും പ്ലക്കാര്‍ഡുയര്‍ത്തി നടുത്തളത്തിലിറങ്ങി പ്രതിഷേധിച്ചത്. വിഷയം ചര്‍ച്ച ചെയ്യണമെന്നാവശ്യപ്പെട്ട് കോണ്‍ഗ്രസ് ലോക്‌സഭയിലും ഇടതുപാര്‍ട്ടികള്‍ രാജ്യസഭയിലും അടിയന്തരപ്രമേയത്തിന് നോട്ടിസ് നല്‍കിയിരുന്നു. ഇരുസഭകളും ചേര്‍ന്നയുടന്‍ തന്നെ കോണ്‍ഗ്രസ് എം.പിമാര്‍ നടുത്തളത്തിലിറങ്ങി മുദ്രാവാക്യം വിളിക്കുകയും ചെയ്തു. പ്രതിഷേധം ശക്തമായതോടെ ഇരുസഭകളും നിര്‍ത്തിവെയ്ക്കുകയായിരുന്നു.</p>
      <p>അതേ സമയം മാര്‍ഷല്‍മാര്‍ വനിതാ എംപിമാരെ കയ്യേറ്റം ചെയ്‌തെന്ന് ആരോപിച്ച് കോണ്‍ഗ്രസ് നേതാക്കള്‍ രംഗത്തെത്തി. പ്രതിഷേധത്തിനിടെ മാര്‍ഷല്‍മാരുമായി കോണ്‍ഗ്രസ് എംപിമാര്‍ ഉന്തുംതള്ളുമുണ്ടായിരുന്നു. പ്രതിഷേധിച്ച എംപിമാരെ പുറത്താക്കുന്നതിനിടെ ഇതിലിടപ്പെട്ട് സംസാരിച്ച ചില വനിതാ എംപിമാരാണ് പിന്നീട് പരാതിയുമായി രംഗത്തെത്തിയത്.</p>
    </article>
  </body>
</html>