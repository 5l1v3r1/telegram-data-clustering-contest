<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/opnieuw-bewijzen-van-chinese-detentiekampen-voor-oeigoeren/"/>
    <meta property="og:site_name" content="SCEPTR"/>
    <meta property="article:published_time" content="2019-11-25T09:24:00+00:00"/>
    <meta property="og:title" content="Opnieuw bewijzen van Chinese detentiekampen voor Oeigoeren"/>
    <meta property="og:description" content="Opnieuw zijn geheime Chinese overheidsdocumenten opgedoken die de repressie en de werking van de detentiekampen in de Chinese moslimregio Xinjiang beschrijven."/>
  </head>
  <body>
    <article>
      <h1>Opnieuw bewijzen van Chinese detentiekampen voor Oeigoeren</h1>
      <address><time datetime="2019-11-25T09:24:00+00:00">25 Nov 2019, 09:24</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>Opnieuw zijn geheime Chinese overheidsdocumenten opgedoken die de repressie en de werking van de detentiekampen in de Chinese moslimregio Xinjiang beschrijven. De zogenaamde ‘China cables’ <a href="https://www.icij.org/investigations/china-cables/exposed-chinas-operating-manuals-for-mass-internment-and-arrest-by-algorithm/">werden zondag openbaar gemaakt</a> door het ‘International Consortium of Investigative Journalists’ (ICIJ).</b>
      </p>
      <p>Het ICIJ ontving een lijst van richtlijnen uit 2017 <i>“die in feite als handleiding dienen voor de werking van de kampen”</i>. De richtlijnen omschrijven hoe men ontsnappingspogingen dient te verhinderen, hoe men het bestaan van de kampen geheim dient te houden, hoe men geïnterneerden dient te indoctrineren en <i>“wanneer men gevangenen verwanten mag laten zien of zelfs het toilet mag laten gebruiken”</i>. De autoriteiten gebruiken een soort <i>“punten”-</i>systeem met straffen en beloningen om het gedrag van gedetineerden te wijzigen.</p>
      <figure>
        <iframe data-src="https://twitter.com/ICIJorg/status/1198662996597207041?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Slachtoffers gekozen met behulp van artificiële intelligentie</h3>
      <p>Ook verkreeg het ICIJ documenten zoals zogenaamde <i>“inlichtingenbriefings”</i>. Daaruit zou blijken dat de politie <i>“geleid wordt door een grootschalig systeem voor het verzamelen en analyseren van gegevens dat gebruik maakt van artificiële intelligentie om hele categorieën Xinjiang-bewoners voor detentie te selecteren”</i>. Zo werden honderdduizenden Oeigoeren onderzocht omdat ze een populaire applicatie – vaak gebruikt om onder meer de Koran met vrienden te delen – op hun mobiele telefoon hadden.</p>
      <p>De West-Chinese regio Xinjiang wordt voornamelijk bevolkt door de Oeigoeren, een Turks moslimvolk. Eerder bracht de New York Times ook al verslag uit van geheime documenten, waaruit het harde optreden van Beijing tegen de Oeigoeren blijkt. De Communistische Partij in Beijing ontkent de mishandeling van de Oeigoerse moslims in Xinjiang. Volgens de Chinese autoriteiten voorzien zij enkel in heropvoeding om het separatisme en islamitisch extremisme in de regio uit te roeien.</p>
      <figure>
        <iframe data-src="https://twitter.com/ICIJorg/status/1198813567685926912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/monsterzege-voor-pro-democratische-partijen-in-hongkong/"/>
        <a href="https://sceptr.net/2019/11/dreigt-avondklok-in-hongkong/"/>
        <a href="https://sceptr.net/2019/09/leider-hongkong-zal-controversiele-uitleveringswet-formeel-intrekken/"/>
      </related>
    </article>
  </body>
</html>