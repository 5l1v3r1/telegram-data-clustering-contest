<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/praha-demonstrace-sametova-revoluce-letna-projevy-audionahravky_1911250936_vtk"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T09:36:00+00:00"/>
    <meta property="og:title" content="Havel, Bohdalová, Prachař nebo Tomášek. Poslechněte si ukázky projevů, které zazněly v roce 1989 na Letné"/>
    <meta property="og:description" content="Přesně před třiceti lety, v sobotu 25. 11. 1989, se na Letné uskutečnila největší demonstrace, které se zúčastnilo až 800 000 lidí."/>
  </head>
  <body>
    <article>
      <h1>Havel, Bohdalová, Prachař nebo Tomášek. Poslechněte si ukázky projevů, které zazněly v roce 1989 na Letné</h1>
      <address><time datetime="2019-11-25T09:36:00+00:00">25 Nov 2019, 09:36</time> by <a rel="author">Veronika Šírová, Vít Kubant</a></address>
      <p>
        <b>Byla sobota, mrzlo a trochu sněžilo, ve vzduchu vlály československé vlajky a lidé měli slzy v očích. 25. listopadu 1989, tedy přesně před 30 lety, stálo na pražské Letenské pláni na tři čtvrtě milionu lidí, kteří požadovali svobodu a demokracii. Byl to navíc vůbec první protirežimní protest, který živě přenášela televize. Poslechněte si audionahrávky z této akce.</b>
      </p>
      <p>Při demonstraci na Letné 25. listopadu 1989 již všichni v tu chvíli věděli, že odstoupil nejvyšší představitel KSČ Miloš Jakeš. Nebyli ale spokojeni s výběrem nového vedení komunistů. Před davem o tom promluvil pozdější prezident Václav Havel.</p>
      <figure>
        <audio src="https://www.irozhlas.cz/sites/default/files/audios/04270cd50ee6325bcac10b6a10c185e3.mp3"/>
        <figcaption>Na Letné přednesl svůj projev i budoucí prezident Václav Havel, který vyzval ke generální stávce.</figcaption>
      </figure>
      <p>„Někteří z těch, jejichž odchod žádáme, stále v těchto orgánech zůstávají, a lidé, kteří jsou do nich nově zvoleni, v nás vyvolávají pochybnost, že jsou schopni pochopit krizi v naší zemi a rychle a důkladně ji řešit,“ komentoval změny Havel.</p>
      <p>Havel z tribuny stadionu Sparty vyzval ke generální stávce. K té se připojili také herci. „Já jenom jednu větu. Herci se rozhodli pokračovat ve stávce,“ slíbila na Letné herečka Jiřina Bohdalová.</p>
      <figure>
        <audio src="https://www.irozhlas.cz/sites/default/files/audios/587bdfeb233f4a111cda85e26808c043.mp3"/>
        <figcaption>Jiřina Bohdalová oznámila, že herci budou pokračovat ve stávce.</figcaption>
      </figure>
      <p>A Bohdalovou doplnil taky herec Ilja Prachař, který k davu promluvil jako zástupce Divadla na Vinohradech. „Podle našeho názoru strana od pátku 17. 11. ztratila svou vedoucí úlohu ve společnosti a udržuje ji do dnešního dne pouze mocensky,“ nechal se na Letné slyšet Prachař.</p>
      <p>Stávku podpořili třeba zaměstnanci pražského metra, ale i redaktoři Československého rozhlasu a Československé televize. Ta začala dění z demonstrací poprvé vysílat v přímém přenosu. Zaměstnanci si to i přes nesouhlas vedení vynutili.</p>
      <figure>
        <audio src="https://www.irozhlas.cz/sites/default/files/audios/c0bb5238d153fe149d05e56336a42d88.mp3"/>
        <figcaption>Herec Ilja Prachař vyslovil názor, že strana 17. listopadu ztratila vedoucí úlohu ve společnosti.</figcaption>
      </figure>
      <p>Právě to byl jeden ze zlomových okamžiků revoluce, protože i lidé v odlehlých částech republiky, kteří měli do té doby jen kusé informace, na vlastní oči viděli masové demonstrace v Praze.</p>
      <p>Mezi dalšími vystupujícími byl i písničkář Jaroslav Hutka, který se toho dne vrátil do Československa z nucené emigrace.</p>
      <p>Na letišti na něj čekali studenti, kteří demonstrovali za to, aby byl Hutka, který neměl oficiálně vízum, vpuštěn přes letištní terminály do republiky. O pár hodin později už zpíval před davy píseň Náměšť.</p>
      <figure>
        <audio src="https://www.irozhlas.cz/sites/default/files/audios/db6da7665b1b09840ba020fee9c5ff8c.mp3"/>
        <figcaption>Písničkář Jaroslav Hutka zazpíval píseň Náměšť.</figcaption>
      </figure>
      <p>Další významnou událostí toho dne byla slavnostní mše v katedrále svatého Víta na Pražském hradě, kterou sloužil kardinál František Tomášek u příležitosti svatořečení Anežky České ve Vatikánu.</p>
      <p>„Právem ode mne očekáváte slovo k současnému dění v naší vlasti. V této důležité hodině zápasu za pravdu a spravedlnost v naší zemi jsem já i katolická církev na straně národa,“ prohlásil na mši Tomášek.</p>
      <figure>
        <audio src="https://www.irozhlas.cz/sites/default/files/audios/2eb952da4e9b3d3183774a5c6c6092d8.mp3"/>
        <figcaption>Kardinál František Tomášek na mši oznámil, že on i katolická církev stojí na straně národa.</figcaption>
      </figure>
      <p>60 tisíc přítomných věřících pak kardinál vyzval, aby šli a přidali se k protestům na Letné. Po víkendových demonstracích se tři čtvrtiny všech lidí v zemi zapojily do generální stávky. Pod obrovským tlakem veřejnosti se režim postupně zhroutil. </p>
      <related>
        <h4>Související články</h4>
        <a href="https://www.irozhlas.cz/veda-technologie/historie/listopad-1989-ceskoslovensky-rozhlas-cesky-rozhlas_1911250701_ako"/>
        <a href="https://www.irozhlas.cz/zpravy-svet/evropsti-politici-listopad-1989-sametova-revoluce-evropska-unie-nathalie_1911241725_dok"/>
        <a href="https://www.irozhlas.cz/veda-technologie/historie/jan-opletal-17-listopad-martin-jindra_1911171529_elev"/>
      </related>
    </article>
  </body>
</html>