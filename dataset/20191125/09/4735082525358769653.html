<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Architektura/191129655-Jubileuszowe-nagrody.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T09:04:52+00:00"/>
    <meta property="og:title" content="Jubileuszowe nagrody"/>
    <meta property="og:description" content="Miesięcznik „Architektura-murator” z okazji 25-lecia swego istnienia wyróżnił przełomowe osiągnięcia w polskiej architekturze."/>
  </head>
  <body>
    <article>
      <h1>Jubileuszowe nagrody</h1>
      <address><time datetime="2019-11-25T09:04:52+00:00">25 Nov 2019, 09:04</time> by <a rel="author">Monika Kuc</a></address>
      <p>
        <b>Miesięcznik „Architektura-murator” z okazji 25-lecia swego istnienia wyróżnił przełomowe osiągnięcia w polskiej architekturze.</b>
      </p>
      <slideshow>
        <figure>
          <img src="https://www.rp.pl/apps/pbcsi.dll/storyimage/RP/20191125/KULTURA/191129655/EP/1/1/EP-191129655.jpg"/>
          <figcaption>
            <cite>Fotorzepa, Monika Kuc</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/KULTURA/191129655/EP/1/2/EP-191129655.jpg"/>
          <figcaption>
            <cite>Fotorzepa, Monika Kuc</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/KULTURA/191129655/EP/1/3/EP-191129655.jpg"/>
          <figcaption>
            <cite>Fotorzepa, Monika Kuc</cite>
          </figcaption>
        </figure>
      </slideshow>
      <p>Za pracownię 25-lecia uznał JEMS Architektów z Warszawy. Zespół założony  przez Macieja Miłobędzkiego, Olgierda Jagiełłę, Jerzego Szczepanika - Dzikowskiego i Wojciech Zycha w 1988 roku, słynie z wielu znakomitych realizacji, jak m.in. w stolicy: budynki biurowe Platinum Business Park, siedziba Agory, rozbudowa Hali Koszyki i Akademii Sztuk Pięknych, a także Międzynarodowe Centrum Kongresowe w Katowicach, rozbudowa Biblioteki Raczyńskich, czy kompleks biurowy Pixel - w Poznaniu.</p>
      <p>JEMS Architekci unikają epatowania formą, dążą do architektury dobrze przemyślanej, wyważonej, wrażliwej na kontekst. Są laureatami wielu konkursów architektonicznych. </p>
      <p>Redakcja „Architektura-murator” swój wybór uzasadnia:  - Za konsekwencję i wierność przyjętym przed ponad trzydziestu laty zasadom projektowania, współpracy, szczególną dbałość o jakość architektury, detal. Także za organizację i nietypowy sposób funkcjonowania samego biura, które przypomina raczej spółdzielnię, gdzie cenione jest współdziałanie, rozmowa, dyskusja, edukacja młodego pokolenia architektów, a nie nastawienie na zysk i promocję poszczególnych projektantów. Tworzona przez nich architektura jest ponadczasowa, racjonalna, prosta, pozbawiona ekstrawaganckich form… </p>
      <p>Natomiast za realizację 25-lecia miesięcznik uznał Muzeum Sztuki i Techniki Japońskiej Manggha w Krakowie, przypominając, że powstało ono z inicjatywy Krystyny Zachwatowicz i Andrzeja Wajdy, a twórcami projektu architektonicznego są: Arata Isozaki &amp; Associates oraz Krzysztof Ingarden- Jacek Ewý &amp; Jet Atelier. W uzasadnieniu wyróżnienia mówi: „Manggha to pierwsza w Polsce po 1989 roku realizacja architekta o międzynarodowej sławie, powstała we współpracy z polską pracownią. Budynek narodził się w tym samym roku, w którym powstała „Architektura-murator” i wyznaczył nowe szlaki polskiej architekturze na następne 25 lat. Antycypował przyszłość swoim powiązaniem z rzeką i znaczeniem publicznej muzealnej funkcji. Skromność, lapidarność i w pełni wykorzystana unikalna lokalizacja to cechy, które decydują o tym, że Mangghę można uznać za wzorzec, ideał, do którego polska architektura wciąż dąży.”</p>
      <p>Wśród nagrodzonych znaleźli się także Grzegorz Stiasny za tekst „Od A do Z - alfabet architektury” , Marcin Czechowicz za fotografię „Dom na kopalni”, OSSA – Ogólnopolskie Spotkania Studentów Architektury, Kwartalnik Architektoniczny „RZUT”.</p>
      <p>A w nietypowej kategorii „Niezrealizowany projekt 25-lecia” redakcja wyróżniła projekt Świątyni Opatrzności Marka Budzyńskiego, który uznała za „wyprzedzający swój czas romantycznym podejściem do kształtowania otoczenia i ekologicznym przesłaniem.” Przypomnijmy, że ten unikalny kompleks architektoniczno-krajobrazowy miał  mieć kształt zielonego kopca, zwieńczonego świątynią, przypominającą skrzydła, namiot albo koronę. Mimo że projekt zwyciężył w konkursie w 2000 roku, ostatecznie został odrzucony. W następnym konkursie  przyjęto do realizacji projekt Wojciecha i Lecha Szymborskich, który połączył klasykę ze współczesnością.</p>
      <p>Nagrody-statuetki „Architektury-murator” zaprojektował Oskar Zięta, jeden z najbardziej innowacyjnych twórców, architekt i designer.</p>
      <p>Podczas piątkowej jubileuszowej gali w stolicy w Hotelu Warszawa odbyła się także międzynarodowa debata „Krok w przyszłość” na temat zmian i nowych wyzwań, przed jakimi stoi świat, prowadzona przez wybitnego rzeźbiarza  Mirosława Bałkę. Uczestnikami dyskusji byli: Martha Thorne, dyrektorka światowej nagrody architektonicznej Pritzker Architecture Prize i wykładowca architektury, znana z wystąpień na rzecz umocnienia pozycji kobiet w tym zawodzie; Ivan Blasi, kurator nagród i programów Fundacji im. Miesa van der Rohe oraz      </p>
      <p>Denis Leontiev, współzałożyciel CEO Strelka KB w Moskwie, projektującej przestrzenie publiczne w wielu miastach Rosji.</p>
    </article>
  </body>
</html>