<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/bbc-news-serbian/rumunija-prevrnuo-se-brod-koji-je-prevozio-14-000-ovaca/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T09:25:07+00:00"/>
    <meta property="og:title" content="Rumunija: Prevrnuo se brod koji je prevozio 14.000 ovaca"/>
    <meta property="og:description" content="ISU Constanta Spasavanje se nastavlja u ponedeljak ujutro, nakon što su ekipe prekinule potragu tokom noći Veliki teretni brod koji je prevozio više od 14."/>
  </head>
  <body>
    <article>
      <h1>Rumunija: Prevrnuo se brod koji je prevozio 14.000 ovaca</h1>
      <address><time datetime="2019-11-25T09:25:07+00:00">25 Nov 2019, 09:25</time> by <a rel="author">BBC News na srpskom</a></address>
      <p>Veliki teretni brod koji je prevozio više od 14.000 ovaca prevrnuo se u blizini obale Rumunije, a spasioci su pritekli u pomoć životinjama.</p>
      <p>Brod <i>Kraljica Hind</i> prevrnuo se u nedelju ujutro nakon što je krenuo iz luke Midija, blizu grada Konstanca na jugoistoku zemlje, na obali Crnog mora.</p>
      <p>Svi članovi posade – 22 državljana Sirije – spašeni su.</p>
      <p>U spasavanju ovaca je učestvovali policija, ali i vatrogasci i rumunska obalska straža.</p>
      <ul>
        <li>
          <a href="https://www.bbc.com/serbian/lat/balkan-50505800?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Smrtonosni napadi mrkih medveda u Rumuniji</a>
        </li>
        <li>
          <a href="https://www.bbc.com/serbian/lat/svet-50401834?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Pokušao da prokrijumčari preteškog mačora u avion – otkrili ga zbog Fejsbuka</a>
        </li>
        <li>
          <a href="https://www.bbc.com/serbian/lat/svet-50439641?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Duvači za lišće smrtonosni za insekte</a>
        </li>
      </ul>
      <p>Najmanje 32 ovce su pronađene kako plivaju u blizini broda pod zastavom države Palau. One su spasene, ali se veruje da su se mnoge životinje udavile.</p>
      <p>„Već smo spasili mali broj. Plivale su u moru“, izjavila je za BBC Ana-Marija Stoika, portparolka hitnih službi u Konstanci.</p>
      <p>Spasavanje se nastavlja u ponedeljak ujutro, nakon što su ekipe prekinule potragu tokom noći.</p>
      <p>Jedan član posade prevezen je zbog hipotermije u bolnicu.</p>
      <p>„Pao je u more, ali smo ga vrlo brzo spasili“, rekla je Stoika i dodala da je ostatak posade „siguran u luci“.</p>
      <p>Još nije poznato šta je uzrokovalo prevrtanje broda. Nadležni će sprovesti istragu kada završe spasavanje ovaca.</p>
      <p>Brod koji je napustio Midiju oko 12 časova po lokalnom vremenu, krenuo je sa teretom prema lučkom gradu Džedi u Saudijskoj Arabiji.</p>
      <p>Izgrađen 1980. godine, brod je dugačak 85 metara i može da primi najviše 3.785 tona, navodi se na sajtu <a href="https://www.marinetraffic.com/en/ais/details/ships/shipid:5135177/mmsi:511252000/imo:7920675/vessel:QUEEN_HIND">Marine Traffic</a>.</p>
      <figure>
        <img src="https://www.danas.rs/wp-content/uploads/2019/11/109816888_sheeprescue2.jpg?x65859"/>
        <figcaption><b>ISU Constanta</b><br/>Jedan član posade prevezen je zbog hipotermije u bolnicu</figcaption>
      </figure>
      <figure>
        <img src="https://www.danas.rs/wp-content/uploads/2019/11/109816890_sheeprescue1.jpg?x65859"/>
        <figcaption><b>ISU Constanta</b><br/>Spasene su svega 32 ovce od 14.000 za sada</figcaption>
      </figure>
      <figure>
        <img src="https://www.danas.rs/wp-content/uploads/2019/11/109816892_sheeprescue5.jpg?x65859"/>
        <figcaption>ISU Constanta</figcaption>
      </figure>
      <p>Brod je stigao u luku Midija 23. novembra iz libijske prestonice, saopštili su rumunski mediji.</p>
      <p>Na fotografijama se vidi da je brod počeo da se okreće nekoliko stotina metara od luke, oko 20 kilometara severno od Konstance.</p>
      <p>Luka se prvenstveno koristi za snabdevanje sirovom naftom za obližnja industrijska i petrohemijska postrojenja. Ali se koristi i za prilaz teretnih brodova koji prevoze životinje iz Rumunije, jednog od najvećih izvoznika stoke u Evropskoj uniji.</p>
      <p>Udruženja za zaštitu prava životinja i najveće rumunsko udruženje uzgajivača i izvoznika stoke, <i>Acebop</i>, pozvali su da se odmah istraži kako se brod prevrnuo.</p>
      <p>„U udruženju smo šokirani ovom katastrofom“, rekla je predsednica <i>Acebop</i>-a Mari Pana agenciji AFP. „Ako ne možemo da zaštitimo stoku tokom transporta koji drugo traje, trebalo bi ga zabraniti odmah.“</p>
      <p>Još jedan incident na brodu koji je prevozio životinje dogodio se na Crnom moru kod turske obale 2017. godine.</p>
      <p>Brod pod zastavom države Togo sudario se sa ruskim pomorskim špijunskim brodom, a zatim je potonuo.</p>
      <hr/>
      <p>
        <i>Pratite nas na </i>
        <a href="https://www.facebook.com/BBCNewsnasrpskom/">Fejsbuku</a>
        <i> i </i>
        <a href="https://twitter.com/bbcnasrpskom">Tviteru.</a>
        <i> Ako imate predlog teme za nas, javite se na bbcnasrpskom@bbc.co.uk</i>
      </p>
      <h3>Povezani tekstovi:</h3>
    </article>
  </body>
</html>