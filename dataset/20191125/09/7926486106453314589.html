<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013379/%DA%A9%D9%85%D8%A7%D9%84%D9%88%D9%86%D8%AF-%D8%A8%D8%A7-%D8%A7%DB%8C%D9%86-%D9%85%D8%B4%DA%A9%D9%84%D8%A7%D8%AA-%DA%A9%D8%A7%D8%B1-%DA%A9%D8%B1%D8%AF%D9%86-%D9%81%D8%A7%DB%8C%D8%AF%D9%87-%D8%A7%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T09:55:37+00:00"/>
    <meta property="og:title" content="کمالوند: با این مشکلات کار کردن فایده‌ای ندارد"/>
    <meta property="og:description" content="فراز کمالوند، سرمربی تیم فوتبال پارس جنوبی جم اعتقاد دارد مشکلات تیم‌های نفتی برای پارس جنوبی، شدت بیشتری دارد و ممکن است کار به جای خطرناکی بکشد."/>
  </head>
  <body>
    <article>
      <h1>کمالوند: با این مشکلات کار کردن فایده‌ای ندارد</h1>
      <address>
        <time datetime="2019-11-25T09:55:37+00:00">25 Nov 2019, 09:55</time>
      </address>
      <p>
        <i>فراز کمالوند، سرمربی تیم فوتبال پارس جنوبی جم اعتقاد دارد مشکلات تیم‌های نفتی برای پارس جنوبی، شدت بیشتری دارد و ممکن است کار به جای خطرناکی بکشد.</i>
      </p>
      <p>به گزارش مشرق، <b>فراز کمالوند</b> درباره ابهام در تهیه بلیت برای سفر اعضای تیم فوتبال <b>پارس جنوبی</b><b>جم </b>به <b>بوشهر </b>اظهار داشت: این مشکلات از ابتدای فصل وجود داشته و ظاهراً قابل حل نیست. شاید اگر تلاش‌های موسوی (مدیر منطقه ویژه پارس جنوبی) و مرادی (مدیرعامل موقت باشگاه پارس) نبود، تیم به صورت کامل از بین رفته بود.</p>
      <p>وی ادامه داد: دچار مشکلاتی شدیم که گریبانگیر تیم‌های نفتی شده که شدت این مشکلات برای ما بیشتر است چون مسائل روزمره ما مانند ایاب و ذهاب و اسکان تیم هم دچار مشکل است. پیش از آغاز فصل در سرعین اردبیل اردویی برگزار کردیم و پس از گذشت چند ماه، هنوز پول هتل را پرداخت نکرده‌ایم. باشگاه به بیشتر هتل‌ها و آژانس‌های هواپیمایی بدهکار است و اگر فکر اساسی نشود، ادامه کار میسر نیست.</p>
      <p>«تا الان با چنگ و دندان جنگیدیم، اما کار کردن برخی اوقات سخت شده و کار از دست ما خارج می‌شود.»، سرمربی پارس جنوبی جم ضمن بیان این جمله تصریح کرد: مدتی است که دریافتی نداشتیم و هنوز بلیت سفر به بوشهر خریداری نشده است. افکار تیم در این شرایط پریشان می‌شود و بازیکنان استرس می‌گیرند. مربی در این وضعیت به جای تمرکز روی تمرینات، نگران وضعیت هتل و مسائل سخت‌افزاری است. متأسفانه موسوی را تنها گذاشته‌اند و به او کمک نمی‌کنند. باید ببینیم در آینده چه اتفاقاتی رخ می‌دهد.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1011729/%DB%B3-%D9%85%D8%B1%D8%A8%DB%8C-%D8%A7%DB%8C%D8%B1%D8%A7%D9%86%DB%8C-%DA%A9%D9%87-%D9%85%DB%8C-%D8%AA%D9%88%D8%A7%D9%86%D9%86%D8%AF-%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%85%D9%84%DB%8C-%D8%B4%D9%88%D9%86%D8%AF">۳ مربی ایرانی که می‌توانند سرمربی تیم ملی شوند</a>
      </blockquote>
      <p>وی در پاسخ به این پرسش که آیا ممکن است اعضای تیم پارس جنوبی عازم بوشهر نشوند، خاطرنشان کرد: این اتفاق رخ نمی‌دهد. حتی اگر از دیگران پول قرض کنیم به بوشهر می‌رویم، اما یک یا دو بازی می‌توانیم اینگونه جلو برویم.</p>
      <p>سرمربی پارس جنوبی درباره تأثیر مشکلات روی عملکرد تیمش اظهار داشت: خودم مستأصل هستم و نمی‌توانیم روی مسائل فنی تمرکز کنیم. تیم از لحاظ فنی خوب است و وقتی نمایشی تحسین‌برانگیز مقابل استقلال یا پرسپولیس ارائه می‌کنیم، یعنی مشکل فنی چندانی نداریم. با این حال ممکن است کار خطرناک شود و فکر می‌کنم این داستان تا نیم‌فصل ادامه داشته باشد. پس از آن باید فکری اساسی کنیم. چون فایده‌ای ندارد که اینگونه به کار ادامه دهیم و باید ببینیم در یک هفته یا 10 روز اخیر چه اتفاقی می‌افتد.</p>
      <p>کمالوند درخصوص تقابل تیمش مقابل شاهین شهرداری بوشهر در هفته دوازدهم لیگ برتر فوتبال که روز جمعه برگزار می‌شود، گفت: شاهین تیم خوبی است و کمی بدشانسی آورده است. فوتبال بالا و پایین زیادی دارد و شانس هم عنصر تأثیرگذاری در آن به شمار می‌رود. داور هم ممکن است اشتباهات سهوی داشته باشد که منجر به شکست یک تیم شود.</p>
      <p>سرمربی پارس جنوبی درمورد اشتباهات داوری علیه تیمش در هفته‌های گذشته خاطرنشان کرد: صحبت کردن درباره داوری دردی دوا نمی‌کند و باید جو را آرام‌تر کنیم. به شرطی که مسئولان کمیته داوران فدراسیون فوتبال به فکر این موضوع باشند.</p>
      <p>کمالوند در پاسخ به این پرسش که آیا برای اردوی نیم‌فصل شاگردانش برنامه‌ریزی کرده است یا خیر، گفت: ما به فکر فردای خودمان هم نیستیم و روزانه جلو می‌رویم، چه برسد به نیم‌فصل!</p>
      <p>منبع: تسنیم</p>
    </article>
  </body>
</html>