<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/food-restaurants/street-food-critics/Article-62af52ed0f1ae61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T09:45:00+00:00"/>
    <meta property="og:title" content="פחות זה יותר"/>
    <meta property="og:description" content="ברחוב אחד בשכונת מגורים מנומנמת בפתח תקווה, גרים להם זה מול זה בשלום, שני מקומות טעימים מאד. פלאפל גלעדי, דוכן קטנטן שמוציא את אחת ממנות הפלאפל הפשוטות והטעימות שאכלתי ושווארמיית מאמיס (תימניה חמה)"/>
  </head>
  <body>
    <article>
      <h1>פחות זה יותר</h1>
      <h2>ברחוב אחד בשכונת מגורים מנומנמת בפתח תקווה, גרים להם זה מול זה בשלום, שני מקומות טעימים מאד. פלאפל גלעדי, דוכן קטנטן שמוציא את אחת ממנות הפלאפל הפשוטות והטעימות שאכלתי ושווארמיית מאמיס (תימניה חמה) שמבינה דבר או שניים בבשרים על האש. חזרתי שבעה ומרוצה</h2>
      <address><time datetime="2019-11-25T09:45:00+00:00">25 Nov 2019, 09:45</time> by <a rel="author">איילה כהן</a></address>
      <p>ניסיון החיים כבר לימד אותי שפחות זה יותר. בגלל זה, כשאני רואה בוטקה פיצית באמצע הרחוב - עם שתיים שלוש קערות וסיר שמן מבעבע - אני יודעת שיש פה משהו טוב; בלי עמדת סלטים באורך הגלות, בלי תמונות של מפורסמים סוג ז', בלי צעקות ובלי מוסיקה רועשת. רק כדורי פלאפל חמים חמים, פיתה רכה, סלט ורוטב. מה עוד אישה עם תאבון בריא צריכה בעולם הזה?</p>
      <p>זה בדיוק מה שקיבלתי בפלאפל גלעדי בפתח תקווה, דוכנצ'יק משפחתי שעבר מהסבא לאבא לנכד. ניגשתי וישר אמרו לי לחכות לכדורים שיצאו מהשמן. ככה אני אוהבת. תמיד עדיף שאני אחכה לכדורים ולא ההפך. תיק תק הם קפצו לי לפיתה עם סלט פשוט, כרוב חמוץ. אני כבר דאגתי להוסיף טחינה, עמבה וחריף.</p>
      <figure>
        <img src="https://img.mako.co.il/2019/11/25/falafel_p__g.jpg"/>
      </figure>
      <p>  יכול להיות שפתח תקווה היא מעצמת פלאפל? | צילום: איילה כהן, אוכל טוב</p>
      <p>וואלה, בול מה שהייתי צריכה: מנה חמה טעימה ומדויקת (ב-16 שקלים). ככה עושים פלאפל – טעים, חם, פריך. ואני מתרשמת שהמקומיים גם יודעים להעריך את פלאפל גלעדי הוותיק, בזמן שאכלתי לא היה רגע בלי לקוחות.</p>
      <figure>
        <img src="https://img.mako.co.il/2019/11/25/falafel_giladi_g.jpg"/>
      </figure>
      <p>  הדוכן לא עמד ריק בכל הזמן שהייתי שם | צילום: איילה כהן, אוכל טוב</p>
      <p> </p>
      <p>אומרים שאם מחכים 20 דקות אחרי שאוכלים מנה, מרגישים את השובע, ככה שעוד עם הביס האחרון מהפיתה של פלאפל גלעדי כבר חציתי את הכביש לעבר שווארמה מאמיס, כל עוד אני עוד רעבה כמו זאבה. אם היה לי זמן הייתי יושבת אולי לאיזה מרק תימני או תבשיל, כי לא חסרים כאן, אבל חיפשתי משהו לתקוע רגע ולהמשיך בנהיגה.</p>
      <figure>
        <img src="https://img.mako.co.il/2019/11/25/mamis_petach_tikva_c.jpg"/>
      </figure>
      <p>  ובצד השני של הרחוב - מאמיס | צילום: איילה כהן, אוכל טוב</p>
      <figure>
        <img src="https://img.mako.co.il/2019/11/25/mamis2_g.jpg"/>
        <figcaption>מי שקרא לתימנים קמצנים אי פעם - שיסתכל על השפע | צילום: איילה כהן, אוכל טוב</figcaption>
      </figure>
      <p>לקחתי שווארמה בפיתה (38 שקלים). אם בגלעדי יש לך 5 מרכיבים שנכנסים לפיתה לצד הכדורים הלוהטים, פה יש לך כפול מזה, וזה עוד בלי העמדה של החמוצים ושאר התוספות. לכו תגידו שתימנים קמצנים עם השפע הזה. ביקשתי בפיתה בצל סומאק, קצת סלט, חריף, טחינה ועמבה. עליהם נכנס בשר ההודו, מעורבב עם שומן. אחלה נתחים, מפוררים כמו שאני אוהבת. שווארמה כמו של פעם בלי חוכמות מיותרות.</p>
      <figure>
        <img src="https://img.mako.co.il/2019/11/25/mamis_g.jpg"/>
      </figure>
      <p>  שווארמה מאמיס בפתח תקווה | צילום: איילה כהן, אוכל טוב</p>
      <p>בקיצור, אחרי <a href="https://www.mako.co.il/food-restaurants/street-food-critics/Article-0d0016c729e8461006.htm?Partner=interlink">פלאפל בחוכמה</a> ועכשיו גם פלאפל גלעדי, מתברר שאם להיתקע רעבים מחוץ לתל אביב, יש מצב ששווה לכם שזה יקרה בפתח תקווה.</p>
      <p>
        <a href="mailto:ayalacohenontheway@gmail.com">&gt;&gt; כתבו לאיילה כהן</a>
      </p>
      <p>
        <a href="https://www.mako.co.il/food-restaurants/street-food-critics/Article-b73403a36397e61027.htm?Partner=interlink"> &gt;&gt; בשבוע שעבר אכלנו בדוכן דגים פצצתי בשוק הכרמל</a>
      </p>
      <p>
        <b>פלאפל גלעדי. הנביאים 32, פתח תקווה. טלפון: 03-9308283. כשר</b>
      </p>
      <figure>
        <img src="https://img.mako.co.il//2018/04/15/4.jpg"/>
      </figure>
      <p> </p>
      <p>
        <b>שווארמה מאמיס. הנביאים 74, פתח תקווה. טלפון: 03-9327131. כשר</b>
      </p>
      <figure>
        <img src="https://img.mako.co.il//2019/11/25/3.5.jpg"/>
      </figure>
    </article>
  </body>
</html>