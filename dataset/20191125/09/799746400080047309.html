<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103439/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T09:28:36+00:00"/>
    <meta property="og:title" content="В Польщі студентку відсторонили за ксенофобські образи українки"/>
    <meta property="og:description" content="Вармінсько-Мазурський університет в Ольштині відсторонив від навчання студентку, яка оприлюднила відео з ксенофобськими образами на адресу українки, що їхала з нею в потязі."/>
  </head>
  <body>
    <article>
      <h1>В Польщі студентку відсторонили за ксенофобські образи українки</h1>
      <address>
        <time datetime="2019-11-25T09:28:36+00:00">25 Nov 2019, 09:28</time>
      </address>
      <p>Вармінсько-Мазурський університет в Ольштині відсторонив від навчання студентку, яка оприлюднила відео з ксенофобськими образами на адресу українки, що їхала з нею в потязі.</p>
      <p>Про це повідомляє "Європейська правда" з посиланням на <a href="https://www.wprost.pl/">Wprost</a>.</p>
      <p>Підставою для відсторонення стало <a href="https://www.youtube.com/watch?time_continue=54&amp;v=77QfwnnRtpA&amp;feature=emb_title">відео</a>, яке дівчина, студентка медичного напрямку, сама розмістила в інтернеті минулого тижня. На камеру вона скаржилась на українку, яка зіпсувала їй поїздку, бо зайняла місце в потязі.</p>
      <p>"Вчора українська кур*а, так звана є**на прибиральниця, зайняла моє місце в потязі, і взагалі, за***ла увесь, кур*а, відсік, щоб ніхто не міг сісти. Вона купила тільки одне місце, а я заплатила за два, щоб було місце для ніг, тому що я можу собі це дозволити…</p>
      <p>Досить того, що вона була товста, але ще в неї була велика валіза, і вона нічого не розуміла", - скаржилась дівчина на відео, яке набрало понад 58 тисяч переглядів на каналі tvolsztyncompl в YouTube.</p>
      <p>"Я мала б піти до кондуктора, але я добра до тварин. Тільки не до таких, тому наступного разу не буду. Є**ь тих українських сте*в, бо ненавиджу їх… Ця жінка - дурна прибиральниця, так що ієрархії треба дотримуватись", - сказала вона.</p>
      <p>В університеті заявили, що вирішили негайно відсторонити студентку після "обурливої заяви" на адресу українців.</p>
      <p>"В прокуратуру також було направлено повідомлення про можливе скоєння злочину, і в університеті було порушено дисциплінарне провадження", - додали у навчальному закладі.</p>
      <p>"В університеті немає і ніколи не буде місця для проявів расистської, ксенофобської або зневажливої поведінки щодо осіб різної статі, раси, етнічної приналежності, національності, релігії, віросповідання, переконань, інвалідності, віку, сексуальної орієнтації чи знедолених", – сказано в заяві.</p>
      <p>У відповідь на скандал дівчина записала ще одне <a href="https://www.youtube.com/watch?time_continue=4&amp;v=DpKv0Xyjags&amp;feature=emb_title">відео</a>, у якому запевнила, що не підтримує націоналізм чи дискримінацію, та назвала інцидент "жартом". "Вибачте, я не думала, я просто дурепа", - сказала вона.</p>
      <related>
        <a href="https://www.eurointegration.com.ua/news/2019/08/21/7099938/"/>
      </related>
    </article>
  </body>
</html>