<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191125_Tobb_mint_4600_milliard_forintert_kelt_el_a_Tiffany"/>
    <meta property="og:site_name" content="HVG.hu"/>
    <meta property="article:published_time" content="2019-11-25T09:19:00+00:00"/>
    <meta property="og:title" content="Közel 4600 milliárd forintért kelt el a Tiffany"/>
    <meta property="og:description" content="Az ügylet lezárására várhatóan 2020 közepén kerülhet sor."/>
  </head>
  <body>
    <article>
      <h1>Közel 4600 milliárd forintért kelt el a Tiffany</h1>
      <address><time datetime="2019-11-25T09:19:00+00:00">25 Nov 2019, 09:19</time> by <a rel="author">hvg.hu</a></address>
      <p>
        <b>Az ügylet lezárására várhatóan 2020 közepén kerülhet sor.</b>
      </p>
      <p>Ahogy arra számítani lehetett, a francia LVMH-csoport megvásárolta az amerikai Tiffany &amp; Co.-t, írja a francia <a href="https://www.lemonde.fr/economie/article/2019/11/25/lvmh-s-offre-les-diamants-de-tiffany-pour-14-7-milliards-d-euros_6020406_3234.html">Le Monde</a>. A lap írása szerint az üzlet végül 16,2 milliárd dollárért, azaz körülbelül 14,7 milliárd euróért köttetett meg, ami több mint 4600 milliárd forintnak felel meg. Az ügylet tervét mindkét cég igazgatótanácsa elfogadta. A kivásárlási ajánlatot a Tiffany részvényeseinek még jóvá kell hagyniuk, az akvizíció lezárására a részvényesek beleegyezése és a szokásos felügyeleti engedélyek függvényében a jövő év közepén kerülhet sor.</p>
      <p>Október végén a francia cég 120 dollárt ajánlott minden egyes részvényért, akkor a Tiffany azt közölte, hogy ismerkedik az ajánlattal, és rövidesen választ ad. Az LVMH (amely a Lous Vuitton és a Moet Hennessy összeolvadásából jött létre) közel egy hónapig várt, majd részvényenként csaknem 130 dollárra emelte vételi ajánlatát, amivel 15,8 milliárd dollárra árazta be Tiffanyt. A Financial Times később <a href="https://hvg.hu/kkv/20191124_A_Louis_Vuitton_5_ezer_milliard_forintert_viheti_a_legendas_amerikai_ekszerkereskedot_a_Tiffanyst">úgy értesült </a>az ügyre rálátó forrásokból, hogy a vételár részvényenként 135 dollár lehet - vagyis a teljes üzlet értéke 16,7 milliárd dollár, ami jelenlegi árfolyamon több mint 5 ezer milliárd forint.</p>
      <p>A 182 éves múltra visszatekintő amerikai Tiffany ékszeripari vállalat megvásárlása a francia LVMH konszern eddigi legnagyobb akvizíciója. Az 1837-ban Charles Lewis Tiffany által egy manhattani ékszerüzletként alapított Tiffany &amp; Co. vállalat 14 ezer alkalmazottat foglalkoztat, ebből 5 ezer ékszerkészítő szakembert. A vállalat világszerte több mint háromszáz ékszerüzlettel rendelkezik. A 2017-es pénzügyi évben 4 milliárd dollár bevétel mellett 721 millió dollár működési eredményt ért el és 446 millió dollár nyereségre tett szert.</p>
      <p>A világszerte 145 ezer alkalmazottat foglalkoztató francia LVMH a 2018-as pénzügyi évben 46,8 milliárd euró értékesítési árbevétel után 10,0 milliárd euró működési eredményt ért el és 6,3 milliárd euró nyereségre tett szert.</p>
      <p>Az LVMH márkák tucatjait, a Louis Vuitton táskák mellett például a TAG Heuer karóra-, a Dior parfüm- és a Dom Pérignon pezsgőmárkát egyesíti. Az LVMH a világ 70 országában csaknem 4590 boltot működtet, alkalmazottjainak száma megközelíti a 156 ezret.</p>
      <related>
        <a href="https://hvg.hu/gazdasag/Tiffany_iden_megugorhat_a_luxustermekek_ert_NUJW6P"/>
        <a href="https://hvg.hu/kkv/20191028_Europa_leggazdagabb_embere_bevasarol_Amerikaban_a_Tiffany_francia_kezbe_kerulhet"/>
      </related>
    </article>
  </body>
</html>