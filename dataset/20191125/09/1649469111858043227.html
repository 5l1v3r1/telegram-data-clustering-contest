<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/gyvenimas/odminiu-skvere-pasodintas-azuolas-advokato-kazimiero-motiekos-garbei/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T09:32:57+00:00"/>
    <meta property="og:title" content="Odminių skvere pasodintas ąžuolas advokato Kazimiero Motiekos garbei"/>
    <meta property="og:description" content="Penktadienį Odminių skvere buvo pasodintas ąžuolas, skirtas pagerbti advokatą, Lietuvos Respublikos Aukščiausiosios Tarybos akto „Dėl Lietuvos nepriklausomos valstybės atstatymo“ signatarą Kazimierą Motieką. Neseniai Kazimieras Motieka šventė 90 metų jubiliejų. Pasveikinti K. Motiekos atvyko Prezidentas Valdas Adamkus, prof. Vytautas Landsbergis, signataras Mečys Laurinkus, advokatų tarybos pirmininkas prof. dr. Ignas Vėgėlė, Vilniaus..."/>
  </head>
  <body>
    <article>
      <h1>Odminių skvere pasodintas ąžuolas advokato Kazimiero Motiekos garbei</h1>
      <address><time datetime="2019-11-25T09:32:57+00:00">25 Nov 2019, 09:32</time> by <a rel="author">Made in Vilnius</a></address>
      <p>Penktadienį Odminių skvere buvo pasodintas ąžuolas, skirtas pagerbti advokatą, Lietuvos Respublikos Aukščiausiosios Tarybos akto „Dėl Lietuvos nepriklausomos valstybės atstatymo“ signatarą Kazimierą Motieką. Neseniai Kazimieras Motieka šventė 90 metų jubiliejų.</p>
      <p>Pasveikinti K. Motiekos atvyko Prezidentas Valdas Adamkus, prof. Vytautas Landsbergis, signataras Mečys Laurinkus, advokatų tarybos pirmininkas prof. dr. Ignas Vėgėlė, Vilniaus savivaldybės administracijos direktorius Povilas Poderskis, advokatas Czesław Okińczyc.</p>
      <p>Pasak K. Motiekos įkurtos advokatų kontoros „Motieka ir Audzevičius“ partnerio Ramūno Audzevičiaus, ąžuolui sodinti pasirinkta simbolinė vieta – Odminių skvere, visai šalia Katedros, Vilniaus ir visos Lietuvos širdyje. Čia, Odminių gatvėje, buvo įsikūrusi kontora, kurioje dirbo Kazimieras, o 1988 metais birželio 24 dieną, vyko pirmasis Sąjūdžio mitingas, kuriame kartu su bendražygiais Kazimieras giedojo Tautišką giesmę.</p>
      <figure>
        <img src="https://cdn3.hellovilnius.lt/wp-content/uploads/2019/11/Azuolas_11.jpg"/>
      </figure>
      <p>„Tai, ką mes, advokatų kontora „Motieka ir Audzevičius“, esame šiandien pasiekę – tai tik dėl to, kad viską kūrėme ant Kazimiero Motiekos vertybių. Jis buvo ir yra mūsų įkvėpimas, puikiausias pavyzdys sveiko užsispyrimo, nuolatinio tobulėjimo, principingumo bei diplomatiškumo“, – apie kontoros įkūrėją kalbėjo partneris Ramūnas Audzevičius.</p>
      <p>„1988–aisiais jau buvau gana patyręs advokatas. Mūsų kontora buvo įsikūrusi Odminių gatvėje, galima sakyti, pačiame įvykių centre – šalia Arkikatedros, Sąjūdžio būstinės ir Mokslų akademijos. Natūralu, dalyvavome delegatų palydose į Maskvą ir kartu su visais mitingo dalyviais primygtinai raginome „neparduoti Lietuvos“, – yra sakęs K. Motieka „Lietuvos advokatūrai“ (2008 m.).</p>
      <p>Svarbiausi faktai apie Kazimierą Motieką:</p>
      <ul>
        <li>Atstovavo Klaipėdos Marijos Taikos Karalienės bažnyčios vikarui kun. Bronislovui Burneikiui politizuotoje baudžiamojoje byloje (1961 m.) K. Motieka už kunigo B. Burneikio gynybą buvo pašalintas iš komunistų partijos ir išsiųstas dirbti į Varėną.</li>
        <li>Įkūrė pirmąją Lietuvoje teisininkų Lietuvos Persitvarkymo Sąjūdžio rėmimo grupę (1988 m.) ir buvo išrinktas į Sąjūdžio tarybą.</li>
        <li>TSRS II liaudies deputatų suvažiavimo metu Kremliaus salėje pasakė kalbą ir pirmą kartą per 50 tarybinės okupacijos metų oficialiai pareikalavo grąžinti Lietuvos valstybės nepriklausomybę (1989 m.).</li>
        <li>Raseinių rinkimų apygardoje išrinktas į Lietuvos Aukščiausiąją Tarybą-Atkuriamąjį Seimą (1990). Dalyvavo Sąjūdžio klubo grupėje, rengusioje nepriklausomos valstybės atkūrimo dokumentus.</li>
        <li>LR Aukščiausiosios Tarybos pirmininko prof. Vytauto Landsbergio pavaduotojas, Prezidiumo narys (1990–1992 m.).</li>
        <li>Aktyviai dalyvavo Lietuvos olimpiniame judėjime. Lietuvos sportinės visuomenės susirinkime (1988-12-11) pasakė istorinį pranešimą, po kurio buvo nuspręsta atkurti Lietuvos tautinį olimpinį komitetą (LTOK).</li>
        <li>1993 m. įkūrė savo vardo privačią advokatų kontorą, 1998–2002 m. – Lietuvos advokatų tarybos pirmininkas, nuo 2002 m. – VU Tarybos narys, 2003–2014 m. – VU tarybos pirmininkas, nuo 2003 m.– advokatų profesinės bendrijos „Motieka ir Audzevičius“ vyresnysis partneris.</li>
      </ul>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>5 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/gyvenimas/savivaldybe-skiria-25-tukst-euru-sostines-bendruomeniu-veikloms-ir-idejoms/"/>
        <a href="https://madeinvilnius.lt/naujienos/gyvenimas/lietuvoje-rengiamasi-tobulinti-dronu-naudojimo-taisykles/"/>
        <a href="https://madeinvilnius.lt/naujienos/gyvenimas/kita-savaite-vilniuje-laukiama-ukrainos-prezidento-v-zelenskio/"/>
        <a href="https://madeinvilnius.lt/naujienos/gyvenimas/vilniuje-vyksta-1863-1864-metu-sukilimo-vadu-valstybines-laidotuves/"/>
        <a href="https://madeinvilnius.lt/naujienos/gyvenimas/atsinaujinancios-istorines-rasu-kapines-pasiruosusios-priimti-sukilimo-vadus/"/>
        <a href="https://madeinvilnius.lt/naujienos/gyvenimas/vilniaus-meras-susitiko-su-policijos-generaliniu-komisaru-daugiausiai-demesio-skirta-eismo-saugumo-klausimams/"/>
      </related>
    </article>
  </body>
</html>