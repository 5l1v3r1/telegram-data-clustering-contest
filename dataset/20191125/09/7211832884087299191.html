<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607337"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T09:55:00+00:00"/>
    <meta property="og:title" content="&quot;โอ๊ค&quot; มาถึงศาลแล้ว! ฟังคำพิพากษาคดีฟอกเงิน เผยรู้สึกตื่นเต้น"/>
    <meta property="og:description" content="&quot;พานทองแท้ ชินวัตร&quot; เดินทางมาศาลอาญาคดีทุจริตฯ เพื่อฟังคำตัดสินคดีฟอกเงินปล่อยกู้กรุงไทยเผยรู้สึกตื่นเต้น ด้าน &quot;พินทองทา&quot;โพสต์ข้อความให้กำลังใจผ่านอินสตาแกรม"/>
  </head>
  <body>
    <article>
      <h1>"โอ๊ค" มาถึงศาลแล้ว! ฟังคำพิพากษาคดีฟอกเงิน เผยรู้สึกตื่นเต้น</h1>
      <address><time datetime="2019-11-25T09:55:00+00:00">25 Nov 2019, 09:55</time> by <a rel="author">PostToday</a></address>
      <p>"พานทองแท้ ชินวัตร" เดินทางมาศาลอาญาคดีทุจริตฯ เพื่อฟังคำตัดสินคดีฟอกเงินปล่อยกู้กรุงไทยเผยรู้สึกตื่นเต้น ด้าน "พินทองทา"โพสต์ข้อความให้กำลังใจผ่านอินสตาแกรม</p>
      <p>เมื่อวันที่ 25 พ.ย. 62 เวลา 09.40 น. นายพานทองแท้ ชินวัตร บุตรชาย นายทักษิณ อดีตนายกรัฐมนตรี ได้เดินทางมาที่ ศาลลอาญาคดีทุจริตและประพฤติมิชอบกลางได้นัดฟังคำพิพากษาคดีฟอกเงิน ทุจริตการปล่อยสินเชื่อของ ธนาคารกรุงไทย ให้ธุรกิจเครือกฤษดามหานคร</p>
      <p>คดีนี้ พนักงานอัยการคดีพิเศษ 4 เป็นโจทก์ ยื่นฟ้อง นายพานทองแท้ เป็นจำเลยในความผิดฐานร่วมกันฟอกเงิน และสมคบคบกันฟอกเงิน</p>
      <p>โดยวันนี้มีกลุ่มคนสนิทนายพานทองแท้ เดินทางมาให้กำลังใจตั้งแต่ช่วงเช้า ขณะที่นายพานทองแท้ เดินทางมาพร้อมกับคุณหญิงพจมาน ณ ป้อมเพชร มารดา และพี่สาว-น้องสาว รวมทั้งบุคคลในครอบครัว </p>
      <p>ผู้สื่อข่าวได้ถามว่าตื่นเต้นหรือไม่ในการฟังคำพิพากษา นายพานทองแท้ กล่าวด้วยสีหน้ายิ้มเล็กน้อยว่า "รู้สึกตื่นเต้นเล็กน้อย" ด้านคุณหญิงพจมาน ได้ยิ้มทักทาย ขณะเดินทางมาให้กำลังใจผู้ชายคนโต</p>
      <p>ทั้งนี้บริเวณศาลได้มีการประสานกำลังเจ้าหน้าที่ตำรวจจาก บก.น.1 ประมาณ 50 นายเพื่อดูแลความเรียบร้อยบริเวณศาลด้วย</p>
      <p>ขณะที่ น.ส.พินทองทา ชินวัตร คุณากรวงศ์ บุตรสาวนายทักษิณ ได้โพสต์ข้อความภาพ นายพานทองแท้ สวมกอดกับคุณหญิงพจมาน ณ ป้อมเพชร พร้อมระบุข้อความว่า “เรามีกันและกันเสมอนะ เหมือนเดิมตลอดมาและตลอดไป ?? สู้ๆ! ตั้งสติไม่ต้องห่วงแม่และพวกเรา พวกเราเข้มแข็งและเชื่อมั่นในตัวพี่ชายเสมอ ขอให้ทุกอย่างผ่านไปด้วยดีค่ะ @oak_ptt รัก!”</p>
      <p>สำหรับคดีนี้อัยการ ยื่นฟ้อง นายพานทองแท้ เมื่อวันที่ 10 ต.ค.61 จากกรณีรับโอนเงินเป็นเช็คจำนวน 10 ล้านบาทเข้าบัญชี ซึ่งมีการกล่าวหาว่าเงินนั้น เป็นส่วนหนึ่งของการกระทำจากการทุจริตปล่อยกู้สินเชื่อระหว่าง ธ.กรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย และอดีตคณะผู้บริหารธนาคารกรุงไทย ตกเป็นจำเลยในคดีของศาลฎีกาแผนกคดีอาญาของผู้ดำรงตำแหน่งทางการเมือง ซึ่งศาลมีคำพิพากษาถึงที่สุดแล้วให้จำคุก</p>
      <p>ซึ่งชั้นพิจารณาศาลอาญาคดีทุจริตฯ นายพานทองแท้ ให้การปฏิเสธสู้คดีว่าไม่ได้กระทำผิดตามฟ้อง ซึ่งเงินดังกล่าวเป็นส่วนที่จะร่วมลงทุนธุรกิจนำเข้ารถซุปเปอร์คาร์ กับนายรัชฎา บุตรชายของนายวิชัย อดีตผู้บริหารกฤษดามหานคร ขณะที่ นายพานทองแท้ ได้รับการประกันตัวระหว่างพิจารณาคดี 1 ล้านบาท พร้อมเงื่อนไขห้ามเดินทางออกนอกประเทศเว้นแต่จะได้รับอนุญาตจากศาล</p>
      <p>ภาพจาก <a href="http://policenews.co.th/">http://policenews.co.th/</a> </p>
    </article>
  </body>
</html>