<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/hero-mystafa-poslanik-1618741.html"/>
    <meta property="og:site_name" content="Cross"/>
    <meta property="article:published_time" content="2019-11-25T09:35:00+00:00"/>
    <meta property="og:title" content="Херо Мустафа: България може да развие потенциала си с независими медии и върховенство на закона"/>
    <meta property="og:description" content="/КРОСС/ България може да развие пълният си потенциал само с независими медии и върховенство на закона, каза пред Би Ти Ви новият американския посланик в София Херо Мустафа. Тя допълва, че България е млада демокрация и има много работа, за да постигне върховенството на закона."/>
  </head>
  <body>
    <article>
      <h1>Херо Мустафа: България може да развие потенциала си с независими медии и върховенство на закона</h1>
      <address>
        <time datetime="2019-11-25T09:35:00+00:00">25 Nov 2019, 09:35</time>
      </address>
      <p>/КРОСС/ България може да развие пълният си потенциал само с независими медии и върховенство на закона, каза пред Би Ти Ви новият американския посланик в София Херо Мустафа. Тя допълва, че България е млада демокрация и има много работа, за да постигне върховенството на закона.</p>
      <p>"Не трябва да отклоняваме вниманието от него, оптимист съм за бъдещото", каза още американският посланик. Като акцент в своята работа, Херо Мустафа посочи трите "С-та" - сътрудничество, свързаност и справяне с корупцията.</p>
      <p>Коментирайки темите на разговорите на предстоящата утре среща между българския премиер Бойко Борисов и американския президент Доналд Тръмп, тя посочи, че във фокуса, ще е военното сътрудничество, и диверсифицирането на енергийните източници.</p>
      <p>Херо Мустафа посочи, че САЩ ще изпратят експертен екип, който да провери безопасността на българската ядрена енергетика. По време на разговора между Борисов и Тръмп ще се обсъди и възможността за отмяна на визите за българи за САЩ.</p>
      <p>"Сега е точният момент да засилим двустранните отношения. Да погледнем къде сме и къде можем да направим повече", поясни американският посланик.</p>
      <p>Херо Мустафа призова фокусът да е върху двустранната среща, а не върху политическата среда в двете страни.</p>
      <p>Вчера бившият посланик на САЩ в София Джеймс Пардю отбелязва в свой коментар за вестник The Hill, че свободата на медиите едва ли ще е във фокуса на разговорите между Борисов и Тръмп, тъй като и двамата имат склонност да задушават истината.</p>
      <p>В началото на разговора, започнат на български, Херо Мустафа обясни, че за нея е важно да научи езика, за да покаже уважение към една велика нация.</p>
    </article>
  </body>
</html>