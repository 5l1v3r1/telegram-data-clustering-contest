<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/antani-ivanov-3.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T09:41:00+00:00"/>
    <meta property="og:title" content="Антъни Иванов продължава с победите на американска земя"/>
    <meta property="og:description" content="Плувец №1 на България се готви за европейското в малък басейн през следващия месец"/>
  </head>
  <body>
    <article>
      <h1>Антъни Иванов продължава с победите на американска земя</h1>
      <h2>Плувец №1 на България се готви за европейското в малък басейн през следващия месец</h2>
      <address>
        <time datetime="2019-11-25T09:41:00+00:00">25 Nov 2019, 09:41</time>
      </address>
      <p>Плувец №1 на България Антъни Иванов записа нова победа на 200 ярда бътерфлай в САЩ. 20-годишният състезател на "Вирджиния Тех" спечели коронната си дисциплина на междууниверситетски турнир в Кълъмбъс, Охайо. Българинът изплува дистанцията за 1,43,01 мин., за да изпревари всичките си конкуренти в басейна, съобщава "24 часа".</p>
      <p>За 3-те дни на турнира Иванов записа общо 13 старта. В Кълъмбъс той се отличи с призови класирания и на 100 ярда бътерфлай, и щафетата 4х200 св. стил.</p>
      <p>С 47,27 сек. българинът финишира на третата позиция в индивидуалния старт, а квартетът с него също стана 3-и. Освен това Антъни се нареди 5-и с щафетите на 200 и 400 ярда съчетано плуване и 500 св. стил. На 200 св. стил Иванов се нареди 9-и.</p>
      <p>"В момента подготовката ми не е толкова заострена, тъй като акцентът за мен е европейското на малък басейн в началото на следващия месец. Турнирът бе повече като тренировка. Мина добре, чувствах се окей", каза Антъни пред "24 часа".</p>
    </article>
  </body>
</html>