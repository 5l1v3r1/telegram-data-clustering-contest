<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191125_Magyar_allampolgarsag_miatt_pereltek_be_az_ausztral_penzugyminisztert"/>
    <meta property="og:site_name" content="HVG.hu"/>
    <meta property="article:published_time" content="2019-11-25T09:36:00+00:00"/>
    <meta property="og:title" content="Magyar állampolgárság miatt perelték be az ausztrál pénzügyminisztert"/>
    <meta property="og:description" content="Gulyás Gergelynek levélben kellett megerősítenie, hogy Josh Frydenberg édesanyja hontalanként érkezett Ausztráliába."/>
  </head>
  <body>
    <article>
      <h1>Magyar állampolgárság miatt perelték be az ausztrál pénzügyminisztert</h1>
      <address><time datetime="2019-11-25T09:36:00+00:00">25 Nov 2019, 09:36</time> by <a rel="author">hvg.hu</a></address>
      <p>
        <b>Gulyás Gergelynek levélben kellett megerősítenie, hogy Josh Frydenberg édesanyja hontalanként érkezett Ausztráliába.</b>
      </p>
      <blockquote>A magyar kormány levele segíthet tisztázni az ausztrál külügyminisztert, akit állítólagos magyar állampolgársága miatt akarnak lemondatni.</blockquote>
      <p>Josh Frydenberg édesanyja 1943-ban született Budapesten, Magyarországról testvéreivel együtt 1949-ben menekült el. Egy évvel később, egy Genovából induló hajón érkezett Ausztráliába, hivatalos dokumentumai szerint hontalanként, bár az ausztrál hatóságok először magyarként jegyezték be – pont ez okozza most a problémát.</p>
      <p>A politikus magyar gyökereiről és esetleges kettős állampolgárságáról először 2017-ben írt egy ausztrál lap, Frydenbergnek már akkor magyarázkodnia kellett. Az ausztrál alkotmány 44. cikkelye szerint ugyanis nem tölthet be politikai tisztséget kettős állampolgársággal rendelkező személy. A helyzetet bonyolítja, hogy az ausztrál bíróságoknak a saját jogszabályaik alapján kell kimondaniuk, hogy valaki kettős állampolgárnak számít-e. Márpedig a törvények szerint, ha valaki külföldön születik magyar szülőktől, akkor is járnak neki a magyar papírok.</p>
      <p>Frydenberg ellen választókerületének egyik lakosa nyújtott be keresetet a bíróságon. Michael Staindl ausztrál lapoknak egyébként nem titkolta, azért támadja a képviselőt, mert nem teljesíti ígéreteit a klímavédelem területén, ezzel pedig elárulta a választókerületét.</p>
      <p>A pénzügyminiszter végül Gulyás Gergelyhez fordult, hogy segítsen tisztázni a bíróság előtt. <a href="https://www.ntnews.com.au/news/breaking-news/hungary-says-frydenberg-not-citizen-paper/news-story/9b084e0b4cac9142a86ee69aa9ad556e">Az ausztrál hírügynökség szerint </a>a Miniszterelnökséget vezető miniszter ezt meg is tette, levelében azt írta: semmilyen bizonyíték nincs rá, hogy akár Frydenberg, akár édesanyja magyar állampolgárok lennének.</p>
      <blockquote>Megerősíthetem, hogy Joshua Frydenberg magyar állampolgárságának semmilyen alapja nincs – áll a hivatalos levélben.</blockquote>
      <p>Frydenberg egyébként már korábban képtelenségnek nevezte a felvetést.</p>
      <blockquote>Abszurd, hogy bárki azt gondolja, szándékomon kívül felvehetném egy külföldi ország állampolgárságát a hontalan édesanyámon és nagyszüleimen keresztül. Ez olyan, mintha Észak-Koreával példálóznánk, ahol az embereknek akaratukon kívül adnak állampolgárságot – mondta.</blockquote>
      <p>Ausztráliában egyébként <a href="https://hvg.hu/vilag/20190215_Tobb_mint_egy_evig_harcolt_egy_ausztral_politikus_hogy_lemondjon_magyar_allampolgarsagarol">nem ez volt az első eset</a>, hogy valaki magyar állampolgársága miatt került bajba. Tim Hollo, a zöldek képviselőjelöltje 2017 decemberében kezdte intézni a magyar állampolgárságról való lemondását, s végül 14 hónappal később, több ezer dollárnyi díj kifizetése után sikerült. Így végül indulhatott a választáson.</p>
      <related>
        <a href="https://hvg.hu/vilag/20190215_Tobb_mint_egy_evig_harcolt_egy_ausztral_politikus_hogy_lemondjon_magyar_allampolgarsagarol"/>
        <a href="https://hvg.hu/itthon/20180823_Ader_most_nyolc_magyartol_vonta_vissza_az_allampolgarsagot"/>
      </related>
    </article>
  </body>
</html>