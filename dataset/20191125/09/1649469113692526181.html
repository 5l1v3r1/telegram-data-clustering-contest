<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/nekilnojamas-turtas/16-mln-euru-investicinis-projektas-santariskese-finiso-tiesiojoje/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T09:56:48+00:00"/>
    <meta property="og:title" content="16 mln. eurų investicinis projektas Santariškėse – finišo tiesiojoje"/>
    <meta property="og:description" content="Investicinis fondas „Energy and Infrastructure SME Fund“ įgyvendindamas 16 mln. eurų vertės projektą, Santariškių medicinos miestelyje Vilniuje atidarė 635 stovėjimo vietų daugiaaukštę aikštelę. Visą projektą, kurio metu bus sukurta 2250 naujų ir atnaujinta 500 stovėjimo vietų, planuojama įgyvendinti dar iki šių metų pabaigos. Pasak projektą vykdančios bendrovės „Santaros parkavimo paslaugos“,..."/>
  </head>
  <body>
    <article>
      <h1>16 mln. eurų investicinis projektas Santariškėse – finišo tiesiojoje</h1>
      <address><time datetime="2019-11-25T09:56:48+00:00">25 Nov 2019, 09:56</time> by <a rel="author">Made in Vilnius</a></address>
      <p>Investicinis fondas „Energy and Infrastructure SME Fund“ įgyvendindamas 16 mln. eurų vertės projektą, Santariškių medicinos miestelyje Vilniuje atidarė 635 stovėjimo vietų daugiaaukštę aikštelę.</p>
      <p>Visą projektą, kurio metu bus sukurta 2250 naujų ir atnaujinta 500 stovėjimo vietų, planuojama įgyvendinti dar iki šių metų pabaigos.</p>
      <p>Pasak projektą vykdančios bendrovės „Santaros parkavimo paslaugos“, šalia daugiaaukštės aikštelės, atidarytos prie Nacionalinio vėžio instituto, bus baigtas formuoti vienuolikos stovėjimo aikštelių parkas. Jis užtikrins Santariškių medicinos miestelio įstaigų pacientų, lankytojų ir darbuotojų patogumą, parkavimo poreikius ir atvykstančiųjų srautų pasiskirstymą.</p>
      <p>„Manome, kad pokyčiai – teigiami. Atliekami dideli darbai tvarkant Santariškių automobilių parkavimo erdves. Tikime, kad užbaigtas projektas Nacionalinio vėžio instituto pacientams, lankytojams ir darbuotojams palaipsniui leis pamiršti visus automobilių statymo rūpesčius“, – sakė Nacionalinio vėžio instituto laikinoji vadovė prof. Sonata Jarmalaitė.</p>
      <p>Tvarkant aikšteles buvo atnaujinta danga ir aikštelių apšvietimas, padidintas neįgaliųjų vietų skaičius, sukurtos vietos dviračiams, motociklams ir elektromobiliams su jiems skirtomis įkrovos stotelėmis bei įrengtos vaizdo stebėjimo kameros.</p>
      <p>„Įgyvendindami Santariškių miestelio parkavimo plėtros projektą, daugiausia dėmesio skyrėme žmonių patogumui. Pavyzdžiui, kad jie galėtų lengvai pasirinkti šalia jiems reikalingos gydymo įstaigos esančią stovėjimo aikštelę. Taip pat, kad aikštelės būtų pasiekiamos vykstantiems į Santariškes bet kuria, jiems patogiausia kryptimi. Tikimės, kad atidaryta naujoji daugiaaukštė aikštelė suteiks dar daugiau patogumo parkuojant automobilius Santaros klinikose“, – sakė Domas Kačinskas, „Energy and Infrastructure SME Fund“ fondo valdytojas.</p>
      <p>Santariškių miestelio parkavimo plėtros projektas pradėtas 2017 metais, kai Lietuvos Respublikos Sveikatos apsaugos ministerija pasirašė koncesijos sutartį su bendrove „Santaros parkavimo paslaugos“. Visą aikštelių planą galima rasti interneto svetainėje www.santarosparkavimas.lt.</p>
      <p>Bendrovę „Santaros parkavimo paslaugos“ per įmonę „Parkdema“ valdo „Lords LB Asset Management“fondas „Energy and Infrastructure SME Fund“ ir „Modus group“.</p>
      <p>Įmonei „Parkdema“ priklauso „Unipark“ ir „Europark“ prekės ženklai Lietuvoje ir Latvijoje, „City Parking Group” Lenkijoje ir kartu su partneriais „Europark“ ir „City Park“ Estijoje. Įmonė šiuo metu valdo daugiau nei 500 aikštelių Lietuvoje, Latvijoje, Estijoje, Lenkijoje bei Baltarusijoje, o bendras vietų skaičius jose viršija 150 tūkst.</p>
      <p>„Lords LB Asset Management“ yra Lietuvos Banko licencijuota investicijų valdymo bendrovė, nuo 2008 m. teikianti paslaugas instituciniams ir privatiems investuotojams. Iš viso „Lords LB Asset Management“ šiuo metu valdo 14 fondų – 11 nekilnojamojo turto fondų, 2 privataus kapitalo fondus ir 1 energetikos ir infrastruktūros fondą. Bendra fondų valdomo turto vertė 2019 m. birželio pabaigoje siekė 472,7 mln. eurų.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>11 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/nekilnojamas-turtas/daugiau-nei-puse-pastatytu-bet-neparduotu-butu-vilniuje-premium-segmento/"/>
        <a href="https://madeinvilnius.lt/verslas/nekilnojamas-turtas/ukrainos-statybos-bendrove-investuoja-i-daugiabuciu-statybas-naujamiestyje/"/>
        <a href="https://madeinvilnius.lt/verslas/nekilnojamas-turtas/renovacijos-naujiena-valstybes-parama-senu-daugiabuciu-silumos-punktams-modernizuoti/"/>
        <a href="https://madeinvilnius.lt/verslas/nekilnojamas-turtas/pilaitiskiams-pristatomas-naujos-mokyklos-projektas-vizualizacijos/"/>
        <a href="https://madeinvilnius.lt/verslas/nekilnojamas-turtas/kaunieciai-jau-optimistiskesni-del-busto-kainu-negu-vilnieciai/"/>
        <a href="https://madeinvilnius.lt/verslas/nekilnojamas-turtas/perkunkiemyje-pradedamas-procesas-del-zemes-sklypu-paemimo-vaiku-darzelio-statybai/"/>
      </related>
    </article>
  </body>
</html>