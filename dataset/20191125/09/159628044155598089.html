<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/saglik/saglik-genel/soguk-alginligi-icin-nelere-dikkat-etmeli/"/>
    <meta property="og:site_name" content="Denizli Haber"/>
    <meta property="article:published_time" content="2019-11-25T09:15:00+00:00"/>
    <meta property="og:title" content="Soğuk algınlığı için nelere dikkat etmeli?"/>
    <meta property="og:description" content="Uzmanlar; 6 yaşından küçük çocuğu olan annelere havaların soğuması ile oluşabilecek soğuk algınlıkları için neler yapılması gerektiği konusunda uyarıcı bilgiler verdi. Denizli Devlet Hastanesi Çocuk Sağlığı ve Hastalıkları Uz. Dr. Musa Turgut, çocuktaki rahatsızlığın bir haftayı geçmesi durumunda doktora başvurulmasını istedi."/>
  </head>
  <body>
    <article>
      <h1>Soğuk algınlığı için nelere dikkat etmeli?</h1>
      <h2>Uzmanlar; 6 yaşından küçük çocuğu olan annelere havaların soğuması ile oluşabilecek soğuk algınlıkları için neler yapılması gerektiği konusunda uyarıcı bilgiler verdi. Denizli Devlet Hastanesi Çocuk Sağlığı ve Hastalıkları Uz. Dr. Musa Turgut, çocuktaki rahatsızlığın bir haftayı geçmesi durumunda doktora başvurulmasını istedi.</h2>
      <address><time datetime="2019-11-25T09:15:00+00:00">25 Nov 2019, 09:15</time> by <a rel="author">Haber Merkezi</a></address>
      <p>Denizli Devlet Hastanesi Çocuk Sağlığı ve Hastalıkları Uz. Dr. Musa Turgut, havaların soğuması ile birlikte çocuklardaki soğuk algınlığı vakalarının çoğalmaya başlaması nedeniyle yazılı bir açıklama yaptı ve 6 yaşından küçük çocuğu olan annelerin nelere dikkat etmeleri ve ne zaman çocuğunu doktora götürmesi gerektiği hakkında bilgiler verdi.</p>
      <p>Uz. Dr. Musa Turgut yaptığı açıklamada soğuk algınlığının çocuklarda görülen en yaygın hastalık olduğunu, bebeklerde ve çocuklarda hastalığın yetişkinlere göre daha uzun seyrettiğini, soğuk algınlığına neden olan çok sayıda mikrop olduğundan çocukların her yıl birçok soğuk algınlığına yakalanabileceğini söyledi.</p>
      <p>6 yaşından küçük çocukların yılda 6-8 kez soğuk algınlığı hastalığı geçirebileceğini belirten Turgut; “ Soğuk algınlığında burun tıkanıklığı en belirgin şikayettir. Çocuklar ayrıca berrak, sarı ve yeşil renkli burun akıntısına sahip olabilir. Ateş (38 dereceden yüksek sıcaklık) hastalığın ilk üç günü yaygındır. Diğer semptomlar arasında boğaz ağrısı, öksürük, sinirlilik, uyumakta zorluk, iştahta azalma ve seste çatallaşma alabilir” dedi.</p>
      <p><b>SOĞUK ALGINLIĞININ TEDAVİSİ NASIL YAPILIR?</b><br/>Antibiyotiklerin soğuk algınlığının tedavisinde etkili olmadığını aksine uygun olmayan antibiyotik kullanımının antibiyotik direncinin gelişmesine yol açabileceğini ve muhtemelen alerjik reaksiyon gibi yan etkilere neden olabileceğini anlatan Musa Turgut, “Soğuk algınlığının ilk birkaç gününde ateş için ateş düşürücüler kullanılabilir. Ateş durumunda ilk önce ılık duş aldırılmalı, kıyafetleri değiştirilmeli halen yükselmeye davam ediyorsa ilaç verilmelidir. Nemlendirilmiş hava burun tıkanıklığı ve burun akıntısı semptomlarını iyileştirebilir. Bebekler için ebeveynler, burnu açmak için tuzlu burun damlalarını günde 8 kez her iki burna 4-5 damla şeklinde beslenme öncesi kullanabilir. Ardından burun salgılarını geçici olarak gidermek için burun emme işlemi yapılabilir. Ebeveynler çocuklarını yeterli miktardı sıvı almaya teşvik etmelidir. Ayrıca el yıkama enfeksiyonun yayılmasını önlemek için çok önemli ve etkili bir yoldur. Eller su ve sabunla ıslatılmalı ve 15-30 saniye boyunca birbirine sürülmelidir. Çocuklara yemekten önce ve sonra da öksürdükten veya hapşırdıktan sonra ellerini yıkama öğretilmelidir” diye konuştu.</p>
      <p><b>NE ZAMAN DOKTORA BAŞVURULMALIDIR?</b><br/>Uz. Dr. Musa Turgut son olarak hangi durumlarda hekimi başvurulması gerektiğini de şu şekilde anlattı: “Uzun süre bir şey içmeyi ve yemeyi reddettiğinde, sinirlilik veya uyuşukluk dahil olmak üzere davranış değişiklikleri (duyarlılığın azalması) olduğunda, nefes almada zorlandığında veya hızlı nefes aldığında, 38.4 dereceden yüksek ateş üç günden fazla sürerse, burun tıkanıklığı 10 gün boyunca sürer ve iyileşmezse, gözler kırmızılaşır veya sarı akıntı meydana gelirse yahut bir kulak enfeksiyonu belirtileri varsa (ağrı, kulak çekme) hekiminize başvurmanız önerilir.”</p>
    </article>
  </body>
</html>