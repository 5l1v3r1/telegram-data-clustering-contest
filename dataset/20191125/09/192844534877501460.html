<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963647/"/>
    <meta property="og:site_name" content="Sanook"/>
    <meta property="article:published_time" content="2019-11-25T09:52:00+00:00"/>
    <meta property="og:title" content="สยอง! ลูกชายฆ่าหั่นศพแม่ยัดช่องฟรีซตู้เย็น ก่อนยิงตัวเองอาการสาหัส"/>
    <meta property="og:description" content="ลูกชายฆ่าหั่นศพแม่ตัวเองแล้วเอายัดตู้เย็น ภายในบ้านพักซอยท่าข้าม 28 กรุงเทพฯ ก่อนยิงตัวเองอาการสาหัส "/>
  </head>
  <body>
    <article>
      <h1>สยอง! ลูกชายฆ่าหั่นศพแม่ยัดช่องฟรีซตู้เย็น ก่อนยิงตัวเองอาการสาหัส</h1>
      <address>
        <time datetime="2019-11-25T09:52:00+00:00">25 Nov 2019, 09:52</time>
      </address>
      <p>
        <b>ลูกชายฆ่าหั่นศพแม่ตัวเองแล้วเอายัดตู้เย็น ภายในบ้านพักซอยท่าข้าม 28 กรุงเทพฯ ก่อนยิงตัวเองอาการสาหัส </b>
      </p>
      <p>ผู้สื่อ<a href="https://www.sanook.com/news/">ข่าว</a>รายงานว่า (25 พ.ย.) ตำรวจ สน.ท่าข้าม รับแจ้งเหตุพบศพถูกฆ่าหั่นแล้วยัดตู้เย็น ภายในบ้านพักหลังหนึ่ง ในซอยท่าข้าม 28 กรุงเทพฯ ที่เกิดเหตุพบศพ น.ส.ยุรีย์ อายุ 42 ปี โดนฆ่าหั่นยัดตู้เย็น สภาพเป็น 5 ชิ้นคือ หัว ลำตัว แขน และขา</p>
      <p>นอกจากนี้ ยังพบร่าง นายศิระ อายุ 20 ปี ลูกชายของผู้ตาย ที่เรียนอยู่มหาวิทยาลัยแห่งหนึ่ง ชั้นปีที่ 2 ยิงตัวเองนอนจมกองเลือด อาการสาหัส เจ้าหน้าที่นำตัวส่งโรงพยาบาลนครธน</p>
      <p>จากการสอบสวน ทราบว่า ผู้ตายซึ่งทำอาชีพรับทำไฟแนนซ์รถยนต์ โดยอาศัยอยู่ในบ้านหลังดังกล่าวกับลูกชาย โดยเมื่อวันที่ 24 พ.ย.ที่ผ่านมา เพื่อนของผู้ตายได้โทรศัพท์มาพูดคุยเมื่อตอน 2 ทุ่ม ซึ่งก็ยังพูดคุยกันปกติ</p>
      <p>กระทั่งในเช้าวันนี้ ได้เดินทางมาหาที่บ้าน แต่ลูกชายของผู้ตายพยายามบ่ายเบี่ยงว่าแม่ไม่อยู่บ้าน แต่เพื่อนของผู้ตายสงสัย เพราะรถยังจอดอยู่ในบ้านจึงเดินออกตามหา และพบศพถูกหั่นยัดตู้เย็น ซึ่งจังหวะนั้นเองลูกชายได้ใช้อาวุธปืนยิงตัวเองเข้าที่ศีรษะอาการสาหัส</p>
      <p>เบื้องต้น พบว่าลูกชายมีอาการทางจิตคล้ายประสาทหลอน ซึ่งขณะนี้เจ้าหน้าที่พิสูจน์หลักฐานเข้าตรวจสอบ ร่วมกับพนักงานสอบสวน สน.ท่าข้าม และจะสอบสวนหาสาเหตุที่แท้จริงต่อไป</p>
      <footer><b>ขอขอบคุณ<br/></b>ข้อมูล :<a href="https://twitter.com/RDNewsCH3/status/1198906133936623616?s=20">เรื่องเด่นเย็นนี้<br/></a>ภาพ :<a href="https://twitter.com/Nalinee_OPLE/status/1198895929538961408?s=20">ทวิตเตอร์ @Nalinee_OPLE</a></footer>
    </article>
  </body>
</html>