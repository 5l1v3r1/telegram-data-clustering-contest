<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/a-punt-estrena-programa-festivals-de-musica"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T09:01:00+00:00"/>
    <meta property="og:title" content="'Terra de festivals', l'estrena d'À Punt per a aquest dimarts"/>
    <meta property="og:description" content="El format incorpora les noves narracions actuals de les xarxes socials i els llenguatges musicals a fi d'acostar-se a les tendències juvenils i transmetre millor l'esperit festivaler."/>
  </head>
  <body>
    <article>
      <h1>'Terra de festivals', l'estrena d'À Punt per a aquest dimarts</h1>
      <h2>La televisió pública comença a emetre una nova docusèrie dedicada als principals festivals de música que se celebren a les ciutats i pobles valencians</h2>
      <address><time datetime="2019-11-25T09:01:00+00:00">25 Nov 2019, 09:01</time> by <a rel="author">DLV</a></address>
      <p>VALÈNCIA. Terra de festivals és la nova docusèrie que la televisió d'À Punt estrena aquest dimarts, 26 de novembre. El programa fa un repàs d'alguns dels principals festivals de música que se celebren als pobles i ciutats valencians.<br/><br/>En total, són sis capítols que s'emetran cada dimarts a partir de les 23.40 hores i que parlaran del Low Festival, de Benidorm; de l'Arenal Sound, de Borriana; del Medusa Sunbeach, de Cullera; del FIB, de Benicàssim; del Leyendas del Rock, de Villena, i del Rototom Sunsplash, de Benicàssim. El presentador és el músic i periodista Javi Ivànyez.<br/><br/>Terra de festivals, a banda d'endinsar-se en l'experiència dels concerts, l'ambient i les activitats de cada festival, dona a conéixer en cada capítol l'oferta turística de l'entorn i desplega una mirada global per a descobrir una classe d'oci d'abast internacional que ha situat el País Valencià com un dels territoris europeus de referència en la cultura de festivals.<br/><br/>Cada programa es narra cronològicament, tal com faria un assistent de cadascun dels festivals, per tal que l'experiència de l'espectador siga tan pareguda com siga possible a les vivències reals. A més, inclou entrevistes a alguns dels principals artistes que actuen en cada festival.<br/><br/>El format incorpora les noves narracions actuals de les xarxes socials i els llenguatges musicals a fi d'acostar-se a les tendències juvenils i transmetre millor l'esperit festivaler.<br/><br/>El primer programa, que s'emet aquest dimarts a la nit, se centra en el Low Festival de Benidorm. L'equip de Terra de festivals visita la ciutat turística valenciana per excel·lència, on se celebra un festival que va començar el 2008, en plena crisi econòmica, i que va ser pioner en la sostenibilitat mediambiental. A hores d'ara ja s'ha consolidat combinant propostes emergents amb llegendes internacionals com New Order, Portishead, Pixies, Massive Attack o The Chemical Brothers.</p>
      <figure>
        <iframe data-src="https://twitter.com/apunt_media/status/1199038428987510784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/no-fa-falta-dia-addicional-autoritat-portuaria-defensa-abalos-coses-clares"/>
      </related>
    </article>
  </body>
</html>