<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/a-vilag-egyik-leghiresebb-memembere-megadta-magat-az-ok-boomer-memnek"/>
    <meta property="og:site_name" content="444"/>
    <meta property="article:published_time" content="2019-11-25T09:33:53+00:00"/>
    <meta property="og:title" content="A világ egyik leghíresebb mémembere megadta magát az OK, Boomer-mémnek"/>
    <meta property="og:description" content="Neil DeGrasse Tyson arról twitelt, hogy boomerként kevesebbet fog twiteltni a beszólos fiatalok miatt és inkább ő fogja lenyuggerezni saját magát."/>
  </head>
  <body>
    <article>
      <h1>A világ egyik leghíresebb mémembere megadta magát az OK, Boomer-mémnek</h1>
      <address><time datetime="2019-11-25T09:33:53+00:00">25 Nov 2019, 09:33</time> by <a rel="author">Szily László</a></address>
      <blockquote>"Kedves milleniálok,<br/>Minden negyedik twitem alkalmas az “OK, Boomer” válasz kiváltására. Úgyhogy posztolás helyett ezeket a twiteket magamban fogom tartani és én mondom saját magamnak azt, hogy “OK, Boomer”, megkímélve titeket a válaszolás kötelezettségétől, engem pedig a generációs megalázástól. OK, milleniálok?"</blockquote>
      <p>Ezt a parodisztikusan boomernyelven fogalmazott twitet - figyeld meg a megszólítást! - nem más írta, mint Neil DeGrasse Tyson asztrofizikus-tudománynépszerűsítő médiasztár-mémember. </p>
      <figure>
        <iframe data-src="https://twitter.com/neiltyson/status/1198803791451230208" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Z-generációsnál is fiatalabb olvasók kedvéért mutatom, hogy ő az:</p>
      <figure>
        <img src="https://4cdn.hu/kraken/image/upload/s--Y3D_Y-f1--/c_limit,w_1160/7NsNKOS3rwijHk9ys.jpeg"/>
      </figure>
      <p>Hogy kik azok a boomerek és mi az, hogy “OK. Boomer?” Hát például akik egy szót sem értenek ebből a posztból. </p>
      <p>A “boomer” az úgynevezett baby boom generáció második világháború után született tagjait, vagyis durván a mai fiatalok 73-54 éves szüleit jelenti, az “OK, Boomer” pedig egy mém, vagyis mémbeszólás és kábé azt jelenti, mintha magyarul azt mondanánk, hogy “Jól van, nyugger!”, esetleg </p>
      <blockquote>“Nyugi, nyugger!” </blockquote>
      <p>Az egész annak a történelemben sosem tapasztalt jelenségnek a kicsapódása, miszerint a fiatalok gúnyolódnak az öregeken és kritizálják őket, amiért totyakos szerencsétlenek. A mémet <a href="https://444.hu/2019/11/10/szempillantas-alatt-tette-helyre-a-25-eves-uj-zelandi-kepviselo-a-beszede-alatt-trollkodo-idos-politikust">két héttel ezelőtt emelte a mainstreambe Chloe Swarbrick 25 éves új-zélandi zöld képviselőnő</a>, aki a parlamenti felszólalásába beleugató képviselőtársát egy odavetett “OK, Boomer”-rel tette helyre, amivel bekerült a világ összes online újságjába és tévéhíradójába. </p>
    </article>
  </body>
</html>