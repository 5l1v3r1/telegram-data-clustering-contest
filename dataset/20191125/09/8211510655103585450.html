<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/lamborghini-v12-vision-gran-turismo-hypercar-videogioco-469118.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T09:00:43+00:00"/>
    <meta property="og:title" content="Lamborghini V12 Vision Gran Turismo, l’hypercar da videogioco"/>
    <meta property="og:description" content="Svelata a Monte Carlo la concept car ideata dalla casa di Sant'Agata Bolognese per il celebre gioco: 812 CV e l'ibrido di Sian FKP 47"/>
  </head>
  <body>
    <article>
      <h1>Lamborghini V12 Vision Gran Turismo, l’hypercar da videogioco</h1>
      <h2>Svelata a Monte Carlo la concept car ideata dalla casa di Sant'Agata Bolognese per il celebre gioco: 812 CV e l'ibrido di Sian FKP 47</h2>
      <address><time datetime="2019-11-25T09:00:43+00:00">25 Nov 2019, 09:00</time> by <a rel="author">Gianluca Sepe</a></address>
      <p>Un concept visionario pronto a solcare le strade virtuali. Così si presenta <b>Lambo V12 Vision Gran Turismo</b>, l’ultima hypercar di Sant’Agata Bolognese, nata per il contesto digitale di Gran Turismo Sport, iconico videogioco per la PlayStation 4 di Sony, dove sarà disponibile<b> in versione virtuale</b> a partire dalla primavera del 2020.</p>
      <blockquote>
        <a href="https://www.formulapassion.it/automoto/mondoauto/immagini-ufficiali-set-lego-76899-dedicato-lamborghini-urus-huracan-466923.html">Immagini ufficiali del set Lego dedicato a Lamborghini</a>
      </blockquote>
      <p><b>Stefano Domenicali</b>, Chairman e Chief Executive Officer di Automobili Lamborghini, ha commentato: <i>“Lamborghini è un brand giovane, per questo oggi presentiamo qui il nostro ultimo progetto virtuale sotto forma di vero e proprio modello: il suo design futuristico è stato pensato per il divertimento dei giovani appassionati di videogiochi e supersportive”.</i></p>
      <p>Nata dall’estro dei designer del Centro Stile Lamborghini di Sant’Agata Bolognese, si tratta di un concept monoposto che ha <b>lo stesso propulsore di Sian FKP 37</b>, il primo ibrido di Lamborghini presentato all’ultimo Salone di Francoforte. Lambo V12 Vision Gran Turismo è aerodinamica allo stato puro, con la silhouette estremizzata per fendere l’aria e offrire prestazioni estreme. Le linee strizzano comunque l’occhio al passato e ai caratteri distintivi del marchio, come la tipica forma ad Y che viene ripresa nei gruppi ottici anteriori e posteriori, con questi ultimi che si trovano inseriti nell’ampia ala da racing. Il corpo centrale poi, non è collegato ai parafanghi. Al passato guardano i cristalli laterali, che richiamano <b>le forme di quelli della Marzal del 1968</b>.</p>
      <p>Per accedere all’abitacolo si passa dalla parte anteriore, quasi come per entrare in un aereo da combattimento. <b>Il pilota</b> si trova davanti un volante su cui sono stati inseriti tutti i comandi mentre le informazioni di guida vengono proiettate in forma digitale.</p>
      <p><i>“La Lambo V12 Vision Gran Turismo è stata pensata per essere la migliore virtual car di sempre per tutti i giovani gamer e fan che amano il nostro brand e il suo sguardo sempre orientato al futuro”, </i><b>ha dichiarato Mitja Borkert, Head of Design di Lamborghini</b>. <i>“È un’opportunità per il genio e il talento dei nostri designer di esprimersi a pieno e immaginare un’auto che non sia solo affascinante e incredibile da guidare – come ogni Lamborghini – ma rispecchi anche tutto l’impegno della Casa del Toro nello sviluppare tecnologie innovative, soprattutto nel campo dei materiali leggeri e dell’ibridizzazione.”</i></p>
      <p> </p>
      <footer>RIPRODUZIONE RISERVATA</footer>
    </article>
  </body>
</html>