<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/konut-arac/5-soruda-emlak-vergisi-h543993.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T09:33:58+00:00"/>
    <meta property="og:title" content="5 Soruda Emlak Vergisi"/>
    <meta property="og:description" content="Emlak Vergisi son ödeme tarihi yaklaşıyor. Emlak Vergisi'nin son ödeme günü ne zaman? Gecikme faizi ne kadar uygulanıyor? Bu gibi soruların cevabı haberimizde..."/>
  </head>
  <body>
    <article>
      <h1>5 Soruda Emlak Vergisi</h1>
      <address><time datetime="2019-11-25T09:33:58+00:00">25 Nov 2019, 09:33</time> by <a rel="author">KamuAjans</a></address>
      <p>
        <b>Emlak Vergisi son ödeme tarihi yaklaşıyor. Emlak Vergisi'nin son ödeme günü ne zaman? Gecikme faizi ne kadar uygulanıyor? Bu gibi soruların cevabı haberimizde...</b>
      </p>
      <p>1) <a href="http://www.kamuajans.com/haberleri/emlak">EMLAK</a> <a href="http://www.kamuajans.com/haberleri/vergi">VERGİ</a>Sİ'NİN SON ÖDEME TARİHİ NE?<br/>Emlak Vergisi'nin ikinci taksidinin ödemesinde son tarih 30 Kasım. Tüketiciler Derneği (TÜDER) Genel Başkanı Levent Küçük, AA muhabirine konuya ilişkin yaptığı açıklamada, emlak vergilerinin yılda iki eşit taksitle tahsil edildiğini, birincisinin mart, nisan ve mayısta, ikincisinin ise kasımda belediyelere ödendiğini söyledi.<br/><br/>İkinci taksitin 30 Kasım mesai bitimine kadar ödenmesi gerektiğini dile getiren Küçük, "Vergi süresi içinde ödenmezse, her ay için yüzde 2 oranında gecikme zammı uygulanıyor. Mayıs sonuna kadar ödenmesi gereken ilk taksiti ödemediyseniz gecikme zammıyla birlikte iki taksiti ödeyebilirsiniz." dedi.<br/><br/>2) EMLAK VERGİSİ NASIL ÖDENİYOR?<br/>Küçük, "Belediyelerin internet siteleri üzerinden yapılacak ödemelerde, dolandırıcılara karşı önlem olarak, web sitesinin sahte web sitesi olmamasına dikkat etmeliyiz." diye konuştu.<br/><br/>Kredi kartıyla yapılan ödemelerde, kartın kopyalanması veya şifrenin başkaları tarafından ele geçirilmesi risklerine karşı da dikkat edilmesi gerektiğini vurgulayan küçük, bazı bankaların, kredi kartıyla yapılan ödemelerde taksit uygulaması bulunduğunu, ödeme sonrası belgeyi saklamakta fayda bulunduğunu aktardı.<br/><br/>3) EMLAK VERGİSİ'Nİ KİMLER ÖDEMEYECEK?<br/>Küçük, "Hiçbir geliri olmadığını belgeleyenler, emekliler, gaziler, engelliler, şehitlerin dul ve yetimleri Türkiye sınırları içinde brüt 200 metrekareyi geçmeyen tek meskenleri bulunması halinde Emlak Vergisi ödemez. Bu durumda olan kişiler, bir dilekçeyle belediyelere müracaat etmelidir. Bu kişiler tek meskene hisseyle sahipse, hisselerine ait kısım hakkında da sıfır Emlak Vergisi uygulanır" dedi.<br/><br/>4) EMLAK VERGİSİ'NDE GECİKME CEZASI NE KADAR?<br/>Gayrimenkul uzmanı Hatice Kolçak ise, konut, dükkan, ofis, arsa ve arazi gibi taşınmazlara sahip olanların ödemek zorunda olduğu Emlak Vergisi'ni zamanında ödemeyenler için aylık yüzde 2 gecikme cezası uygulandığını söyledi.<br/><br/><br/><br/>Emlak Vergisi muafiyeti şartı taşıyanların belediyeye dilekçe vermeleri gerektiğine işaret eden Kolçak, aksi takdirde Emlak Vergisi'nin tahakkuk edeceğini anlattı. Kolçak, muafiyet şartlarını taşıyanların geriye dönük 5 yıl için düzeltme yapabildiğini ve varsa ödenen verginin iadesini belediyeden talep edebileceğini kaydederek, şu ifadeleri kullandı:<br/><br/>"Emekli olan eşlerden her ikisinin de bir evi varda bunlardan birinde oturuyor diğerinden kira geliri alıyorlarsa ancak bir konut için sıfır oranlı Emlak Vergisi'nden faydalanabilirler. Emekli sahip olduğu tek konutu kiraya verip kızı veya oğlunun evinde oturursa yine Emlak Vergisi muafiyetinden yararlanamaz. Ayrıca yazlık niteliğinde ara sıra kullanılan evlerde emlak vergi muafiyetinden yararlanamaz. Evin sürekli ikametgah olarak kullanılıyor olması lazım."<br/><br/>5) YENİ EV ALANLAR EMLAK VERGİSİ ÖDEYECEK Mİ?<br/>Kolçak, bu yıl gayrimenkul alanların Emlak Vergisi ödemeyeceğini belirterek, sözlerini şöyle tamamladı:<br/><br/>"Bu sene gayrimenkul satın alanlar 2020'de Emlak Vergisi ödemeye başlayacak. Ancak belediyeye bu sene bildirim yapmak gerekiyor. Emlak vergi ödemeleri ilgili belediye veznelerinden, e-Devlet üzerinden, PTT veya belediyelerin kendi web siteleri üzerinden banka kartlarıyla anlaşmalı banka hesaplarına ödenebilir."<br/><br/><br/><br/>Kaynak : Anadolu Ajansı</p>
    </article>
  </body>
</html>