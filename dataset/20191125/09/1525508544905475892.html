<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780478/%D9%85%D8%B1%D8%AF%D9%85-%D9%87%D9%85%D8%AF%D8%A7%D9%86-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF-%D9%84%D8%B2%D9%88%D9%85-%D8%B1%D8%B9%D8%A7%DB%8C%D8%AA-%D8%AA%D9%88%D8%B5%DB%8C%D9%87-%D9%87%D8%A7%DB%8C-%D8%A8%D9%87%D8%AF%D8%A7%D8%B4%D8%AA%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:14:08+00:00"/>
    <meta property="og:title" content="معاون درمان دانشگاه علوم پزشکی ابن سینا: مردم همدان آنفلوانزا را جدی بگیرند/لزوم رعایت توصیه‌های بهداشتی"/>
    <meta property="og:description" content="همدان-معاون درمان دانشگاه علوم پزشکی ابن سینا با تاکید بر اینکه مردم استان همدان باید ویروس آنفلوانزا را جدی بگیرند؛ گفت: آمار دقیقی از بیماران مبتلا به این ویروس در استان همدان وجود ندارد."/>
  </head>
  <body>
    <article>
      <h1>معاون درمان دانشگاه علوم پزشکی ابن سینا: مردم همدان آنفلوانزا را جدی بگیرند/لزوم رعایت توصیه‌های بهداشتی</h1>
      <address>
        <time datetime="2019-11-25T09:14:08+00:00">25 Nov 2019, 09:14</time>
      </address>
      <p>ابراهیم جلیلی در گفتگو با خبرنگار پیرامون شایع شدن بیماری آنفلوانزا در همدان با بیان اینکه هر سال در فصل پاییز و آذرماه ابتلا به بیماری آنفلوانزا را شاهد هستیم، گفت: اگر مردم موارد بهداشتی را رعایت کنند مشکلی ایجاد نمی شود چراکه معمولا در این فصل سال شاهد اپیدمی برخی ویروس ها هستیم اما تا آخر آذرماه این مشکلات رفع خواهد شد.</p>
      <p>معاون درمان دانشگاه علوم پزشکی همدان در توضیح اینکه فوت چند کودک در همدان بر اثر ابتلا به این بیماری مورد تایید است یا خیر عنوان کرد: موضوع در حال بررسی است و شاید گاهی برخی مبتلایان به بیماری آنفلوانزا با بیماری های دیگری از جمله نارسایی قلبی و مشکلات ایمنی روبرو باشند و با ابتلا به این ویروس بیماری تشدید شود.</p>
      <aside>بیماری رفته رفته به سمت تنگی نفس می رود و ممکن است سرفه ها با خلط خونی همراه شود</aside>
      <p>وی با بیان اینکه این نوع بیماری آنفلوانزا با سرفه و خلط و دردهای شدید عضلاتی شروع می شود، گفت: این بیماری رفته رفته به سمت تنگی نفس می رود و ممکن است سرفه ها با خلط خونی همراه شود.</p>
      <p>معاون درمان دانشگاه علوم پزشکی همدان با بیان اینکه گاهی این بیماری در حد یک سرماخوردگی معمولی نمود دارد و به راحتی درمان می شود و حتی نیاز به دارو هم ندارد، گفت: در برخی موارد اگر علائم تشدید شود باید فرد بیمار در بیمارستان بستری شده و تحت نظر باشد چراکه این بیماری ویروسی است و درمان آن بیشتر حمایتی است.</p>
      <p>جلیلی با بیان اینکه همه ساله این نوع ویروس ها در فصل پاییز مشاهده می شود و با شروع سرما مبتلایان را درگیر می کند، گفت: در افرادی که سیستم ایمنی ضعیفی دارند یا از بیماری خونی رنج می برند و یا به بیماری های متابولیسم مبتلا بوده و مشکلات تنفسی داشته باشند علائم تشدید و به آنفلوانزا تبدیل می شود.</p>
      <p>
        <b>نمونه های خونی افراد مبتلا به این ویروس آزمایش می شود</b>
      </p>
      <p>وی با بیان اینکه شاید افرادی هم به علت شدت بیماری جان خود را از دست دهند، گفت: در حال حاضر نمونه های خونی افراد مبتلا به این ویروس آزمایش می شود.</p>
      <p>معاون درمان دانشگاه علوم پزشکی همدان با بیان اینکه آمار دقیقی از بیماران مبتلا به این ویروس در استان همدان وجود ندارد، گفت: تا زمانی که تست ویروسی آنفلوانزای افراد مثبت نشود نمی توان به طور ۱۰۰ درصد آن را تایید کرد.</p>
      <p>جلیلی با بیان اینکه شماری از مراجعان با علائم ذکر شده درمان شده و شماری نیز در بیمارستان بستری شده اند، گفت: رعایت نکات بهداشتی اصلی ترین فاکتور در جلوگیری از ابتلا به این ویروس است.</p>
      <p>وی با بیان اینکه افرادی که علائم سرماخوردگی دارند به خصوص کودکان باید در منزل استراحت کرده و از حضور در مدرسه اجتناب کنند، گفت: شستشوی دائم دست ها ضروری است و افراد نیز باید در صورت حضور در جمعیت از ماسک استفاده شود.</p>
    </article>
  </body>
</html>