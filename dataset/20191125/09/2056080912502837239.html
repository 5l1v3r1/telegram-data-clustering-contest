<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/11/25/3996704_naslednichkata_na_merkel_zaplashi_da_se_ottegli_i/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T09:20:00+00:00"/>
    <meta property="og:title" content="Наследничката на Меркел заплаши да се оттегли и спечели овации"/>
    <meta property="og:description" content="Слабите изборни резултати и ниската ѝ популярност предизвикаха недоволство в редиците на ХДС. Но в реч по време на конгреса Крамп-Каренбауер постави ултиматум пред опонентите си."/>
  </head>
  <body>
    <article>
      <h1>Наследничката на Меркел заплаши да се оттегли и спечели овации</h1>
      <address><time datetime="2019-11-25T09:20:00+00:00">25 Nov 2019, 09:20</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Лидерът на партията на Ангела Меркел и евентуален неин наследник като канцлер заплаши, че ще се оттегли, ако Християндемократическият съюз (ХДС) не я подкрепи, предаде Би Би Си.</p>
      <p>Анегрет Крамп-Каренбауер призова критиците си да подкрепят нейната визия за Германия по време на годишния конгрес на партията в Лайпциг. Тя <a href="https://www.dnevnik.bg/evropa/2019/11/22/3996015_otslabena_ot_katastrofalnite_izbori_partiiata_na/">се изправи пред засилващи се критики, </a>откакто наследи Меркел начело на ХДС. Заплахата ѝ да се оттегли обаче предизвика дълги овации и обещание за лоялност от основния ѝ критик.</p>
      <p>Слабите изборни резултати и ниската ѝ популярност предизвикаха недоволство в редиците на ХДС. Но в реч по време на конгреса 57-годишната Крамп-Каренбауер постави ултиматум пред опонентите си.</p>
      <p>"Ако сте на мнение, че тази Германия, която аз искам, не е тази, която вие искате, тогава нека да сложим край. Тук, сега и днес", каза тя пред делегатите. "Но, скъпи приятели, ако искате тази Германия, ако искате да поемем по този път заедно... тогава да запретнем ръкави тук и сега и да поставим начало", допълни Крамп-Каренбауер.</p>
      <p>В края на речта делегатите я аплодираха прави в продължение на най-малко три минути.</p>
      <p>Меркел, която също изнесе реч, призова за единство в партията.</p>
      <p>Като лидер на ХДС, най-голямата германска партия, Крамп-Каренбауер е фаворит за наследяването на Меркел, когато тя се оттегли през 2021 г. През лятото тя получи и поста министър на отбраната, но шокира колегите си, когато предложи да се изпратят германски войници в Северна Сирия като част от международна безопасна зона.</p>
      <p>Фридрих Мерц, адвокатът милионер, който загуби надпреварата за ръководството на ХДС миналата година, описа воденото от партията правителство като "катастрофално". Той остава един от най-гласовитите критици на Крамп-Каренбауер, но я аплодира след речта ѝ и обеща лоялност. "Ние сме верни на нашия председател и на правителството:, посочи Мерц.</p>
      <p>Меркел е канцлер от 2005 г., но с наближаването на края на четвъртия ѝ пореден мандат през декември 2021 г. вълненията в партията поставиха кандидатурата на Крамп-Каренбауер под въпрос. Вярна на Меркел, от нея се очаква да продължи в голяма степен стила и политиките на канцлера.</p>
      <p>Делегатите на конгреса в Лайпциг отхвърлиха предложение да гласуват кой да е следващият им кандидат за канцлер, предаде ДПА, цитирана от БТА. По традиция това е лидерът на партията.</p>
    </article>
  </body>
</html>