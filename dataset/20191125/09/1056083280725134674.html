<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402295/%D8%AA%D8%B4%D8%AF%DB%8C%D8%AF-%D9%86%D8%B8%D8%A7%D8%B1%D8%AA-%D9%87%D8%A7%DB%8C-%D8%AA%D8%B9%D8%B2%DB%8C%D8%B1%D8%A7%D8%AA-%D8%AD%DA%A9%D9%88%D9%85%D8%AA%DB%8C-%D8%A8%D8%B1-%D8%A8%D8%A7%D8%B2%D8%A7%D8%B1-%D9%82%D8%B2%D9%88%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:08:06+00:00"/>
    <meta property="og:title" content="تشدید نظارت‌های تعزیرات حکومتی بر بازار قزوین"/>
    <meta property="og:description" content="ایسنا/قزوین سرپرست تعزیرات حکومتی استان قزوین تأکید کرد: در خصوص طرح هدفمند شدن یارانه‌ها جهت ایجاد ثبات در بازار، رویکرد تشدید نظارتی را ادامه خواهیم داد."/>
  </head>
  <body>
    <article>
      <h1>تشدید نظارت‌های تعزیرات حکومتی بر بازار قزوین</h1>
      <address>
        <time datetime="2019-11-25T09:08:06+00:00">25 Nov 2019, 09:08</time>
      </address>
      <p>ایسنا/قزوین سرپرست تعزیرات حکومتی استان قزوین تأکید کرد: در خصوص طرح هدفمند شدن یارانه‌ها جهت ایجاد ثبات در بازار، رویکرد تشدید نظارتی را ادامه خواهیم داد.</p>
      <p>هوشنگ محمدی - سرپرست تعزیرات حکومتی استان قزوین - با اشاره به اینکه این اداره کل از لحظه اجرای «طرح اصلاح نرخ بنزین» و با توجه به‌احتمال سوءاستفاده سودجویان از این شرایط، اقدامات خود را آغاز کرد، گفت: گشت‌های مشترک تعزیرات حکومتی جهت رصد و پیمایش بازار به‌صورت روزانه برگزار می‌شود و تا اتخاذ تصمیم‌های جدید رویکرد تشدید نظارتی را ادامه خواهیم داد.</p>
      <p>بنا بر اعلام روابط عمومی اداره کل تعزیرات حکومتی استان قزوین، محمدی از افزایش ساعات گشت تعزیراتی خبر داد و تشریح کرد: گشت‌های تعزیرات در نوبت صبح و عصر در سطح بازارهای استان حضور دارند و گزارشات محدودی از افزایش قیمت کرایه آن هم مربوط به مسافرکش‌های شخصی رسیده که با توجه به اینکه مسافرکشی رانندگان خودروی شخصی بدون دریافت مجوز غیرقانونی است بایستی مراجع متولی جلوی این کار را بگیرند.</p>
      <p>وی اضافه کرد: از آژانس‌ها، اتحادیه تاکسی‌رانی، پایانه‌ها و مؤسسات حمل‌ونقل درون و برون‌شهری به‌طور منظم بازدید شده و اقدامات لازم برای جلوگیری از تخلفات احتمالی انجام می‌شود.</p>
      <p>سرپرست تعزیرات حکومتی استان قزوین بیان کرد: از آغاز طرح تاکنون به شکایات ارسالی خارج از نوبت و با قید فوریت رسیدگی شده و در این مدت یک واحد صنفی توزیع گاز مایع به علت گران‌فروشی پلمب شده است؛ نظارت بر میدان میوه و تره‌بار و محل‌های عرضه و پخش کالاهای اساسی به‌طور ویژه در دستور کار گشت‌های مشترک قرار دارد.</p>
      <p>محمدی تشریح کرد: سازمان تعزیرات در هر نقطه از فرآیند عرضه کالا و خدمات به مباحث گران‌فروشی، کم‌فروشی، احتکار، تقلب و قاچاق ورود پیداکرده و با متخلفان برخورد می‌کند. متخلفان صنفی درزمانی که شاکی خصوصی است ضمن پرداخت جریمه باید خسارت وارده به شاکی را هم بپردازند و در صورت تشکیل پرونده تخلف طبق قانون باید دو تا پنج برابر آنچه تخلف کرده‌اند جریمه پرداخت کنند.</p>
      <p>انتهای پیام</p>
    </article>
  </body>
</html>