<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1561179/ehete-hreos-eos-10-euro-sto-dimosio-diagrafetai-oristika/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T09:32:26+00:00"/>
    <meta property="og:title" content="Έχετε χρέος έως 10 ευρώ στο δημόσιο; - Διαγράφεται οριστικά"/>
    <meta property="og:description" content="Ένα μέτρο που θα έχει θετικό αντίκτυπο στους φορολογούμενους"/>
  </head>
  <body>
    <article>
      <h1>Έχετε χρέος έως 10 ευρώ στο δημόσιο; - Διαγράφεται οριστικά</h1>
      <address>
        <time datetime="2019-11-25T09:32:26+00:00">25 Nov 2019, 09:32</time>
      </address>
      <p>
        <b>Ένα μέτρο που θα έχει θετικό αντίκτυπο στους φορολογούμενους</b>
      </p>
      <p>Στην άπαξ διαγραφή προστίμων και οφειλών προς το Δημόσιο ύψους κάτω των δέκα ευρώ προχωράει η κυβέρνηση σε μια κίνηση «εξορθολογισμού»του συστήματος συλλογής δημοσίων εσόδων. Σύμφωνα με πληροφορίες, η ρύθμιση θα αφορά 500.000 οφειλέτες, με αποτέλεσμα αυτομάτως να μειωθούν σε κάτω από τρία εκατομμύρια οι ληξιπρόθεσμες οφειλές.</p>
      <p>Όπως προαναφέρθηκε, πρόκειται για μια κίνηση που πέραν των πολιτών ουσιαστικά αποφέρει όφελος και στο ίδιο το Δημόσιο, καθώς το κόστος για την έκδοση ειδοποιήσεων, την είσπραξη μέσω ebanking και τον φόρτο που δημιουργείται για τους υπαλλήλους, αποσπώντας τους από άλλες υποθέσεις, είναι στην πράξη πολλαπλάσιο. Η ρύθμιση, κατά τις ίδιες πηγές, το πιθανότερο είναι να ενσωματωθεί ως τροπολογία στο επερχόμενο φορολογικό νομοσχέδιο.</p>
      <p>Η συγκεκριμένη πρωτοβουλία εντάσσεται σε ένα ευρύτερο πλέγμα κινήσεων «απλής λογικής» που χωρίς να έχουν δημοσιονομικό κόστος μεταβάλλουν το σκηνικό και, όπως αποδεικνύεται από τον θετικό αντίκτυπο των αλλαγών στο πανεπιστημιακό άσυλο και στην εφαρμογή του αντικαπνιστικού νόμου, έχουν απήχηση στους πολίτες, αλλά δεν προωθήθηκαν όλα τα προηγούμενα χρόνια.</p>
      <p>Είναι ενδεικτικό ότι σύμφωνα με την τελευταία δημοσκόπηση της Pulse για τον ΣΚΑΪ, το 66% των ερωτηθέντων «συμφωνεί ή μάλλον συμφωνεί»με τον νέο νόμο για το άσυλο. Μάλιστα, τη συμφωνία του εκφράζει και το 40% των ψηφοφόρων του ΣΥΡΙΖΑ. Επίσης, συντριπτικά υπέρ είναι η κοινή γνώμη και για την εφαρμογή του αντικαπνιστικού νόμου, τόσο μεταξύ καπνιστών και μη καπνιστών όσο και μεταξύ των κομμάτων, καθώς συνολικά το 75% συμφωνεί με τη ρύθμιση: Το 64% των καπνιστών θέλει να εφαρμοστεί ο νόμος, όπως και το 86% των μη καπνιστών, ενώ σε ό,τι αφορά τους ψηφοφόρους των κομμάτων, το 87% της Ν.Δ. είναι υπέρ, όπως και το 63% του ΣΥΡΙΖΑ και το 77% του ΚΙΝΑΛ.</p>
      <p>Σημειώνεται πως μόνο τον Οκτώβριο η κυβέρνηση προώθησε ένα ευρύτερο πλέγμα μέτρων που άπτονται της λεγόμενης «καθημερινότητας»των πολιτών. Ειδικότερα, μεταξύ άλλων, πέραν των αλλαγών στον Ποινικό Κώδικα και στον Κώδικα Ποινικής Δικονομίας και του Επιχειρησιακού Σχεδίου κατά του καπνίσματος, η κυβέρνηση προχώρησε στην πρόσληψη ειδικών φρουρών και εκπαιδευτικών στον τομέα της Πρωτοβάθμιας Ειδικής Αγωγής. Επίσης, ανακοινώθηκε ως δράση υπέρ των καταναλωτών η μείωση του νυχτερινού τιμολογίου στο ρεύμα. Παράλληλα, προωθείται η άμεση χορήγηση παραγώγων αίματος σε ασθενείς με σπάνια νοσήματα, χωρίς κόστος και ταλαιπωρία για τους ίδιους. Τέλος, δρομολογούνται μέτρα ενίσχυσης της διαφάνειας, όπως η σύσταση, σε κάθε υπουργείο, Μονάδας Εσωτερικού Ελέγχου, ενώ υπήρξε επιστροφή 215 εκατ. ευρώ σε περίπου 265.000 ασφαλισμένους ελεύθερους επαγγελματίες.</p>
      <p>Στην ίδια κατεύθυνση, της βελτίωσης της καθημερινότητας των πολιτών, μετά την επέτειο της δολοφονίας Γρηγορόπουλου, τον επόμενο μήνα, θα ανακοινωθούν και οι τελικές αποφάσεις της κυβέρνησης ώστε να μην «κλείνει»το κέντρο της Αθήνας από μικρές διαδηλώσεις και πορείες. Οπως λέγεται χαρακτηριστικά, «τις γιορτές η Αθήνα θα είναι μια ανοικτή πόλη»</p>
      <p>Αμέσως μετά, και με ενδιάμεσο σταθμό το συνέδριο της Ν.Δ., ο πρωθυπουργός Κυριάκος Μητσοτάκης αναμένεται να ανοίξει τα θέματα «υψηλής πολιτικής»με βασικά την αλλαγή του εκλογικού νόμου και την ανάδειξη Προέδρου της Δημοκρατίας, διατηρώντας έτσι την πρωτοβουλία των κινήσεων στην πολιτική σκηνή. Αντιθέτως, για τον ΣΥΡΙΖΑ ακολουθεί μια περίοδος εσωστρέφειας, λόγω του προγραμματισμένου για την άνοιξη συνεδρίου. Η μικρή απήχηση της καμπάνιας για εγγραφή νέων μελών, διατηρεί ισχυρή τη δυναμική της εσωκομματικής συνιστώσας των 䌁»και δυσχεραίνει τους χειρισμούς του Αλέξη Τσίπρα. Επίσης, η Κουμουνδούρου έχει περιορίσει την αντιπολιτευτική της ατζέντα σχεδόν αποκλειστικά στο προσφυγικό, όπου όμως, το έδαφος δεν είναι πρόσφορο, καθώς οι επιδόσεις της διακυβέρνησης ΣΥΡΙΖΑ ήταν απογοητευτικές. Παράλληλα, ο ΣΥΡΙΖΑ θα πρέπει να διαχειριστεί και την εξέλιξη της Προανακριτικής της Βουλής για τον Δημήτρη Παπαγγελόπουλο και τη Novartis, όπου από «κατήγορος»τα προηγούμενα χρόνια, τείνει να καταστεί «κατηγορούμενος» με τις εργασίες της Επιτροπής να επανεκκινούν από την τρέχουσα εβδομάδα μετά την «ανάπαυλα»για τη συνταγματική αναθεώρηση.</p>
      <p>
        <b>Δύο κινήσεις</b>
      </p>
      <p>Στη συζήτηση για το Σύνταγμα, που ολοκληρώνεται αύριο με τη σχετική ψηφοφορία, η κυβέρνηση προχώρησε σε δύο κινήσεις με ευρύτερη σημασία: Πρώτον, προέβη σε αλλαγές στο άρθρο 54 για την ψήφο των Ελλήνων του εξωτερικού που καλύπτουν το ΚΚΕ. Ετσι, ως φαίνεται το νομοσχέδιο που θα κατατεθεί το αμέσως επόμενο διάστημα θα τύχει ευρύτατης συναίνεσης. Παράλληλα, αποστέλλοντας ένα μήνυμα ότι θα αναζητεί σταθερά ευρύτερες συναινέσεις, αποδέχθηκε την πρόταση του ΣΥΡΙΖΑ και του ΚΙΝΑΛ, για τη συνταγματική κατοχύρωση της λεγόμενης «λαϊκής νομοθετικής πρωτοβουλίας» υπό την προϋπόθεση, όμως, ότι θα έχουν συγκεντρωθεί τουλάχιστον 500.000 υπογραφές και θα εξαιρούνται τα θέματα εξωτερικής πολιτικής και οικονομίας.</p>
      <p>
        <a href="https://www.kathimerini.gr/1053218/article/epikairothta/politikh/prwtovoylia-gia-th-diagrafh-ofeilwn-ews-10-eyrw">kathimerini</a>
      </p>
    </article>
  </body>
</html>