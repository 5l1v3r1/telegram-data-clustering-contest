<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/25/iskreno-ot-pendarovski-ako-ne-biah-prezident-shtiah-da-se-izselia.430671"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T09:03:00+00:00"/>
    <meta property="og:title" content="Искрено от Пендаровски: Ако не бях президент, щях да се изселя"/>
    <meta property="og:description" content="Младите имали право да търсят работа в по-добра страна | Dnes.bg"/>
  </head>
  <body>
    <article>
      <h1>Искрено от Пендаровски: Ако не бях президент, щях да се изселя</h1>
      <h2>Младите имали право да търсят работа в по-добра страна</h2>
      <address><time datetime="2019-11-25T09:03:00+00:00">25 Nov 2019, 09:03</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>"Никой не е луд да похабява живота си в страна, която с години води преговори с ЕС", заяви президентът на Северна Македония Стево Пендаровски по време на обръщението към Форума на младите лидери в Нови Сад и добави "ако не бях президент, и аз щях да се изселя".</p>
      <p>Пендаровски засегна темата за изтичането на мозъци и подчерта, че младите хора имат право да търсят работа в по-добра страна. Това обаче предизвика обратна реакция в социалните медии, а новината беше разпространена и в някои от регионалните медии, коментира македонският телевизионен "Канал 5", цитиран от "Монитор".</p>
      <p>ВМРО-ДПМНЕ заяви в отговор, че ако икономиката беше по-добра, Пендаровски нямаше да иска да се изсели от Северна Македония.</p>
      <p>"Не само Пендаровски иска да се изсели. Хиляди млади хора бяха прогонени от това правителство. Автобусите и летищата са пълни с млади хора с еднопосочни билети. Прогонването е следствие от свръхзадлъжнялостта на страната с публичен дълг от над 5,4 милиарда евро", заявиха от ВМРО-ДПМНЕ.</p>
      <p>Пендаровски призова изявлението да не се използва в ежедневните политически борби, тъй като тенденцията за емиграция е безспорна.</p>
      <p>"Губим висококвалифициран и млад персонал. Отговорността е на всички политически ръководства, от обявяването на независимостта до настоящето. Включително и моя. Ако нямат значителна европейска перспектива, по-високи заплати и по-добро качество на живот, младите хора ще продължат да се изселват масово", заяви президентът Стево Пендаровски.<br/> </p>
      <related>
        <h4>Още по темата</h4>
        <a href="https://www.dnes.bg/balkani/2019/11/18/vdigat-minimalnata-zaplata-v-severna-makedoniia-do-464-leva.430038"/>
        <a href="https://www.dnes.bg/balkani/2019/11/18/zaev-severna-makedoniia-stava-chlen-na-nato-prez-ianuari.429970"/>
      </related>
    </article>
  </body>
</html>