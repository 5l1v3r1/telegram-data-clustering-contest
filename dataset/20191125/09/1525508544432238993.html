<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780444/%D8%AF%D8%B4%D9%85%D9%86-%D8%A8%D8%B1-%D9%85%D9%88%D8%AC-%D9%86%D8%A7%D8%B1%D8%B6%D8%A7%DB%8C%D8%AA%DB%8C-%D9%87%D8%A7%DB%8C-%D9%85%D8%B1%D8%AF%D9%85-%D8%B3%D9%88%D8%A7%D8%B1-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:11:01+00:00"/>
    <meta property="og:title" content="سخنگوی سپاه پاسداران: دشمن بر موج نارضایتی‌های مردم سوار شد"/>
    <meta property="og:description" content="کرمان - سخنگوی سپاه پاسداران گفت: پشت صحنه اغتشاشات، اسرائیل و آمریکا بود زیرا فشار اقتصادی آنها جواب نداده و یک فرصت پیش آمد لذا با توجه به نارضایتی‌های مردم دشمن بر موج سوار شد."/>
  </head>
  <body>
    <article>
      <h1>سخنگوی سپاه پاسداران: دشمن بر موج نارضایتی‌های مردم سوار شد</h1>
      <address>
        <time datetime="2019-11-25T09:11:01+00:00">25 Nov 2019, 09:11</time>
      </address>
      <p>به گزارش <a href="https://www.mehrnews.com/">خبرنگار مهر</a>، سردار رمضان شریف پیش از ظهر دوشنبه در چهارمین دوره جشنواره رسانه‌ای ابوذر استان کرمان با موضوع رسالت رسانه در <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> بیان داشت: انقلاب اسلامی یک گفتمان سومی در دنیای جدید مطرح کرد چرا که پیش از این کره زمین در اختیار دو گفتمان شوروی و آمریکایی بود.</p>
      <p>وی افزود: همه خوب می‌دانند نفوذ یک گفتمان سخت و پیچیده است تا قبل از انقلاب اسلامی هر نظامی باید یه نظام کمونیستی را در پیش می گرفت اما انقلاب اسلامی در بهمن ۵۷ به رهبری یک رهبر بزرگ با گفتمان انقلاب اسلامی پا به میدان سیاست گذاشت.</p>
      <p>سخنگو و مسئول روابط عمومی کل سپاه گفت: گفتمان کمونیست‌ها در مقطعی بسیار موفق بود در حالی که این گفتمان توانسته بود نصف کره زمین را در بر بگیرد و بین کشورها نیز جدایی بیاندازد اما در برخی کشورها که امکان تفکیک کشور نبود احزاب و گروه‌های پی‌ریزی شده بود که در ایران نیز گروه‌هایی ایجاد شد.</p>
      <p>سردار شریف تصریح کرد: انقلاب اسلامی گفتمان سومی بود که در آن دوران توانسته بود در دنیا جای خود را باز و در بین اندیشمندان دنیا نفوذ کند که نماد و پرچم آن جبهه مقاومت است.</p>
      <p>
        <b>جوانان موتور محرکه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a></b>
      </p>
      <p>وی تصریح کرد: صدور بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> اتفاق مهمی است زیرا ۴۰ سال از انقلاب اسلامی را با همه موانع و پیشرفت‌ها پشت سر گذاشتیم که ۴۰ سال مبارزه تعمیق و مقاوم‌سازی انقلاب بوده است.</p>
      <p>سخنگو و مسئول روابط عمومی کل سپاه گفت: بخش دوم انقلاب ترسیم افق آینده‌ پیش روی ما است که ما آن را بیانیه گام دوم می‌دانیم و با در نظر گرفتن کم‌کاری‌ها و تجاربی که در ۴۰ سال گذشته داشتیم در جهت آن باید گام برداریم.</p>
      <p>وی افزود: رهبر معظم انقلاب موتور محرکه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> را نسل جوان می‌دانند  ضمن این که در این میان ما راهبرد رسانه‌ای می‌خواهیم که گذشته را خوب ترسیم و افق آینده را تبیین کند.</p>
      <p>سردار شریفی گفت: شاه‌بیت بررسی‌های دشمن از آغاز تا کنون اثبات ناکارآمدی نظام دینی برای اداره کشورها در قرن حاضر بوده که با تمرکز بر این موضوع است که با دروغ‌پردازی و تحلیل‌های ناقص این‌ها را در اذهان بنشاند.</p>
      <p>
        <b>تبیین راهبردهای دشمن برای تضعیف روحیه مردم</b>
      </p>
      <p>وی یادآور شد: دشمن سه راهبرد برای تضعیف روحیه مردم پیش‌رو قرار داده اول این که رژیم ستمشاهی را یک رژیم مدرن معرفی کند و آن دوران را مشعشع جلوه دهد، دوم شرایط امروز را می‌خواهند سخت تلقی کند و سوم شرایط آینده را بسیار مایوس کننده و ناامید در ذهن و جان ما بگذارد.</p>
      <p>وی ادامه داد: دشمن از یک فرصت تاریخی بهره‌مند است و این که حدود ۴۰ میلیون نفر (جوانان و نوجوانان) رژیم ستمشاهی و مبارزات روحانیون را درک نکردند به صورت ملموس و عینی اگر چه چیزهایی شنیده‌اند این تعداد دوران مقدس را هم درک نکردند و به گفته جامعه شناسان یک انقطاع نسل انفاق افتاده که دشمن از همین انقطاع  سواستفاده می‌کند.</p>
      <p>سخنگو و مسئول روابط عمومی کل سپاه گفت: کسانی که در حوزه رسانه فعالیت می‌کنند ابتدا باید خودشان به این باور ذهنی برسند که در مقابل چه کسانی قد علم کرده‌اند و دست چه کسانی را از انقلاب کوتاه کردند که در این صورت می‌توانند مبلغان خوبی باشند.</p>
      <p>وی افزود: در حال حاضر ما یک موضوع را در سطح جامعه به عنوان سواد رسانه‌ای دنبال می‌کنیم ضمن این که هر رسانه‌ای یک صاحبی دارد که آن صاحب یک اهداف خاصی را دنبال می‌کند.</p>
      <p>سردار شریف گفت: رسانه‌ها رسالت بزرگی در حوزه افزایش سواد رسانه‌ای دارند لذا داشتن سواد رسانه‌ای و داشتن سواد فضای مجازی بسیار مهم است.</p>
      <p>
        <b>دشمن بر موج اعتراضات مردمی سوار شد</b>
      </p>
      <p>وی به اغتشاشات روزهای گذشته اشاره کرد و با گلایه از برخی رسانه‌ها افزود: در اغتشاشات اخیر و به دنبال اصلاح قیمت بنزین رسانه‌ها با چه سرعتی و با تجزیه قبلی هیجان‌سازی کرده و با به خط کردن اوباش در حواشی شهرها مشکلاتی را به وجود آوردند که اعتراض‌هایی را دنبال داشت و اگر نیروهای امنیتی حضور نداشتند به این سرعت خاتمه نمی‌یافت ضمن این که دشمن برنامه‌های مفصلی داشت.</p>
      <p>سردار شریف بیان داشت: پشت صحنه اغتشاشات اسرائیل و آمریکا بوده زیرا فشار اقتصادی آنها جواب نداده بود یک فرصت  پیش آمد لذا با توجه به نارضایتی‌های مردم دشمن بر موج سوار شد و این خشونت‌ها رخ داد.</p>
      <p>وی افزود: رسانه‌ها در کشور رسالت بزرگی بر عهده دارند و باید مواظبت کنند تا در دام دشمن گرفتار نشوند اما متاسفانه در اتفاقات اخیر هوشمندانه عمل نشد.</p>
      <p>سخنگوی سپاه پاسداران گفت: از بزرگترین خلأهایی که در کشورها و جوامع بشری وجود دارد نداشتن رهبری مقبول و دوراندیش است. در اتفاقات اخیر کشور اگر بیانات مقام معظم رهبری  در جلسه درس خارج فقه نبود احتمال داشت فضا متشنج شود لذا دشمن یک بار دیگر ناکام ماند اما این شکست پرونده جدیدی برای دشمن باز کرد.</p>
      <p>وی گفت: خبرنگاران ما در حوزه آگاه سازی افکار جامعه رسالت بزرگی ایفا می‌کنند </p>
      <p>سردار شریف افزود: ۴۰ سال گذشته سال های رویارویی با دشمن و تثبیت انقلاب اسلامی و ۴۰ سال آینده سال های شکوفایی و پیروزی ماست و به فضل الهی شاهد یک اقتصاد پایدار خواهیم بود و أین تنها یک شعار نیست.</p>
      <p>وی یادآور شد: موضوع بنزین و پالایشگاهی موضوع کاملا علمی و به روز است در کشور کاری نشد ندارد و این یک واقعیت علمی است.</p>
      <p>سردار شریف افزود: بزرگترین بن بست برای هر کشوری عدم توانمندی نظامی است لذا سخت‌ترین و پیچیده‌ترین تکنولوژی در این بخش است، انقلاب اسلامی در طول ۴۰ سال دستاوردهای زیادی داشته و مطمئن باشید ۴۰ سال دوم سال های موفقیت ما است.</p>
      <p>وی با بیان این که ما گاهی دچار اشکالاتی می‌شویم که خود خواسته است، افزود: امروز از طالبان، صدام، داعش و... خبری نیست و ما بر تمام مسائل مدیریت داریم و مسلط هستیم بنابر این ما آینده‌ای شکوفا و امید بخش پیش رو داریم که با تکیه بر <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> به آن‌ می‌رسیم.</p>
      <p>وی گفت: نظام متعادل رسانه‌ای هوشمند باید در افکار تعادل برقرار کنند در حال حاضر آمریکایی‌ها و اسرائیلی ها مستاصل هستند لذا نباید در دام عملیات روانی و رسانه‌ای دشمن قرار بگیریم.</p>
    </article>
  </body>
</html>