<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/liga_chempioniv_bitvi_titaniv_za_mistse_v_pley_off_n1238854"/>
    <meta property="og:site_name" content="24 Канал"/>
    <meta property="article:published_time" content="2019-11-25T09:49:00+00:00"/>
    <meta property="og:title" content="Ліга чемпіонів: Битви титанів за місце в плей-офф"/>
    <meta property="og:description" content="Груповий етап Ліги чемпіонів потроху підходить до свого закінчення і з кожним туром вболівальники дізнаються все нових учасників стадії плей-офф. Долі путівок вирішуються чи не в кожному матчі, що робить ігри ще цікавішими та напруженими. Особливо це стосується групи C, де виступає &quot;Шахтар&quot;."/>
  </head>
  <body>
    <article>
      <h1>Ліга чемпіонів: Битви титанів за місце в плей-офф</h1>
      <address><time datetime="2019-11-25T09:49:00+00:00">25 Nov 2019, 09:49</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Груповий етап Ліги чемпіонів потроху підходить до свого закінчення і з кожним туром вболівальники дізнаються все нових учасників стадії плей-офф. Долі путівок вирішуються чи не в кожному матчі, що робить ігри ще цікавішими та напруженими. Особливо це стосується групи C, де виступає "Шахтар".</b>
      </p>
      <p>У вівторок, 26 листопада, "гірникам" треба на виїзді зіграти з "Манчестер Сіті". І в разі перемоги донеччани вийдуть в 1/8 фіналу. Правда, для цього їм також буде необхідна поразка загребського "Динамо" в грі з "Аталантою". Що стосується британців, вони вийдуть з групи, якщо не поступляться "Шахтарю", або якщо хорвати не виграють у "Аталанти".</p>
      <blockquote>Буде важко: <a href="https://24tv.ua/sport/shahtar_vtrativ_dvoh_lideriv_pered_matchem_proti_mansiti_v_lizi_chempioniv_n1238758">"Шахтар" втратив двох лідерів перед матчем проти "МанСіті" в Лізі чемпіонів</a></blockquote>
      <p>Правда, у "гірників" невисокі шанси на успіх – всього 7% на перемогу від аналітиків Parimatch. Попередній візит "Шахтаря" в Манчестер минулого року завершився для української команди розгромом 0:6. Але варто зазначити, що в минулому турі британці вперше втратили очки в цій Лізі чемпіонів, зігравши внічию з "Аталантою". Тому, вболівальники донеччан все ж мають право розраховувати на маленьке диво.</p>
      <p>Серед інших матчів 5-го туру варто відзначити зустріч "Тоттенхема" і "Олімпіакоса". Адже це буде перша гра лондонців на міжнародній арені під керівництвом нового головного тренера Жозе Моуріньо. Хвилюватися за результат лондонцям не варто, експерти Parimatch дають їм 71% на перемогу. Якщо прогноз збудеться, то це буде означати для "Тоттенхема" вихід в плей-офф турніру.</p>
      <blockquote>До слова: <a href="https://24tv.ua/sport/vest_hem_tottenhem_oglyad_rahunok_video_goliv_matchu_23_11_2019_apl_n1236252">"Тоттенхем" у результативній грі переміг "Вест Хем" Ярмоленка в дебютному матчі Моурінью: відео</a></blockquote>
      <p>Також за увагу глядачів будуть боротися зустрічі "Реал" – ПСЖ, "Барселона" – "Боруссія" (Дортмунд), "Ювентус" – "Атлетіко" та "Ліверпуль" – "Наполі". При цьому завдання виходу з групи вирішили лише ПСЖ і "Ювентус", всім іншим будуть потрібні перемоги над своїми прямими конкурентами.</p>
    </article>
  </body>
</html>