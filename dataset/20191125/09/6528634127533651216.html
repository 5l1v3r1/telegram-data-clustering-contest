<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/piazza-affari-i-5-titoli-piu-interessanti-di-oggi"/>
    <meta property="og:site_name" content="FinanzaOnline"/>
    <meta property="article:published_time" content="2019-11-25T09:51:00+00:00"/>
    <meta property="og:title" content="Borse avanti tutta aspettando il Black Friday, i 5 titoli di Piazza Affari più interessanti di oggi"/>
    <meta property="og:description" content="Mercati avanti tutta in avvio dell’ultima settimana di novembre e Piazza Affari tenta di riavvicinare i massimi annui dopo la correzione di settimana scorsa. L’indice Ftse Mib viaggia in forte …"/>
  </head>
  <body>
    <article>
      <h1>Borse avanti tutta aspettando il Black Friday, i 5 titoli di Piazza Affari più interessanti di oggi</h1>
      <address><time datetime="2019-11-25T09:51:00+00:00">25 Nov 2019, 09:51</time> by <a rel="author">Titta Ferraro</a></address>
      <p>Mercati avanti tutta in avvio dell’ultima settimana di novembre e Piazza Affari tenta di riavvicinare i massimi annui dopo la correzione di settimana scorsa. L’indice Ftse Mib viaggia in forte rialzo (+0,96% a quota 23.483 punti) con banche in prima fila. Molto bene <b>Unicredit</b> (+2,09% a 12,70 euro) a guidare i rialzi. La banca di piazza Gae Aulenti ha confermato che, nell’ambito del nuovo piano strategico, sono stati avviati contatti con il suo partner Koç Group in merito a una potenziale evoluzione dell’attuale joint venture in Turchia che riguarda la banca Yapi. “Non è stato raggiunto un accordo definitivo in merito a tali discussioni. Se e quando opportuno, UniCredit aggiornerà tempestivamente il mercato”, conclude la breve nota diffusa questa mattina. Nei giorni scorsi l’agenzia Reuters ha riportato che UniCredit è in procinto di ridurre la sua esposizione nella turca Yapi Kredi, primo passo verso la piena uscita della banca italiana dal paese colpito dalla recessione.<br/>Tra i singoli titoli spicca anche l’oltre +4,5% di<b> Prysmian</b> che ha annunciato che il collegamento Western Link, al centro di alcune criticità nell’ultimo anno e mezzo, è stato preso in consegna dal cliente National Grid Electricity Transmission e ScottishPower Transmission.</p>
      <h3>Settimana del Thanksgiving con Wall Street a ritmo ridotto</h3>
      <p>I mercati tornano a guardare con ottimismo alla possibilità di un accordo tra Stati Uniti e Cina sulla “Fase 1” di una intesa commerciale più ampia. E’ arrivata poi la conferma della <b>candidatura di Michael Bloomberg</b> alle primarie democratiche per le elezioni presidenziali Usa del 2020. Sul fronte M&amp;A il colosso <b>LVMH ha raggiunto un accordo per acquistare la catena di gioielleria storica Tiffany &amp; Co.</b> per un valore di 135 dollari per azione, pari a un controvalore complessivo di 14,7 miliardi di euro.</p>
      <p>Wall Street rimarrà chiusa giovedì 28 per la festa del <b>Thanksgiving Day</b>. Il 29 novembre in occasione del “Black Friday” anticipa la chiusura alle ore 13:00 (ore 19:00 in Italia).<br/>Il mese di novembre, prima di oggi, segna un’intonazione molto positiva per i mercati (+2,49% il Ftse Mib) con saldo da inizio anno in area +27%.</p>
      <h3>Titoli da monitorare: Enel aspetta il Capital Market Day</h3>
      <p>Tra i titoli interessanti per la seduta odierna,<a href="http://www.sostrader.it/"><b> SOS Trader</b> </a>segnala:<br/><b>Enel</b> su cui potrebbe esserci volatilità in attesa del Capital Market Day in programma martedì. I prezzi consolidano da 6 settimane all’interno di uno stretto trading range sviluppato fra area 6,7€ e 7€. La fuoriuscita dei prezzi da questo box, innescherà un violento movimento direzionale.</p>
      <figure>
        <img src="https://www.finanzaonline.com/app/uploads/2019/11/enel-1.jpg"/>
      </figure>
      <p><b>Amplifon </b>chetesta per la terza seduta consecutiva la resistenza in area 25,3€. Il superamento di questo livello, potrebbe calamitare nuovi acquirenti.</p>
      <figure>
        <img src="https://www.finanzaonline.com/app/uploads/2019/11/amplifon.jpg"/>
      </figure>
      <p><b>Nexi</b> che ha proseguito la corsa riportandosi a contatto con i massimi assoluti in area 10,08€. Una chiusura superiore a questo livello, fornirà un significativo segnale di continuazione rialzista.</p>
      <figure>
        <img src="https://www.finanzaonline.com/app/uploads/2019/11/nexi.jpg"/>
      </figure>
      <p><b>Juventus</b> che ha disegnato un Engulfing Bearish che si riporta verso il bordo inferiore del rettangolo 1,39 -1,46 euro. La fuoriuscita dei prezzi da questo box innescherà un violento movimento direzionale.</p>
      <figure>
        <img src="https://www.finanzaonline.com/app/uploads/2019/11/juve.jpg"/>
      </figure>
      <p><b>Technogym</b> torna sui livelli da cui partì il sell off di fine ottobre, disegnando una sorta di testa e spalle rovesciato. Il completamento del pattern (con il breakout di area 10.7€) fornirà un significativo segnale Long.</p>
      <figure>
        <img src="https://www.finanzaonline.com/app/uploads/2019/11/technogym.jpg"/>
      </figure>
    </article>
  </body>
</html>