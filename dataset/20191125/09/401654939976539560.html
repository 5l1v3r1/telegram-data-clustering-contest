<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/sports/story/virat-kohli-indian-cricket-team-ravindra-jadeja-india-vs-bangladesh-tspo-1-1140309.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-25T09:21:01+00:00"/>
    <meta property="og:title" content="आगे जड्डू..पीछे भागते कोहली...विराट ने फोटो शेयर कर कही ये बात"/>
    <meta property="og:description" content="कोहली ने सोमवार को कहा है कि उनके लिए कंडीशनिंग सत्र में हरफनमौला खिलाड़ी रवींद्र जडेजा को पीछे करना लगभग नामुमकिन सा होता है."/>
  </head>
  <body>
    <article>
      <h1>आगे जड्डू..पीछे भागते कोहली...विराट ने फोटो शेयर कर कही ये बात</h1>
      <h2>कोहली ने सोमवार को कहा है कि उनके लिए कंडीशनिंग सत्र में हरफनमौला खिलाड़ी रवींद्र जडेजा को पीछे करना लगभग नामुमकिन सा होता है.</h2>
      <address>
        <time datetime="2019-11-25T09:21:01+00:00">25 Nov 2019, 09:21</time>
      </address>
      <ul>
        <li>
          <b>कोहली ने पंत और जडेजा के साथ रनिंग का वीडियो पोस्ट किया</b>
        </li>
        <li>
          <b>भारत ने बांग्लादेश को पारी और 46 रनों से हरा दिया</b>
        </li>
      </ul>
      <p>भारतीय टीम के कप्तान विराट कोहली ने फिटनेस को नए आयाम दिए हैं. वह सिर्फ प्रशंसकों के लिए ही नहीं, बल्कि अपनी टीम के लिए भी पैमाना तय कर रहे हैं. कोहली ने हालांकि सोमवार को कहा है कि उनके लिए कंडीशनिंग सत्र में हरफनमौला खिलाड़ी रवींद्र जडेजा को पीछे करना लगभग नामुमकिन सा होता है.</p>
      <p>कोहली ने ट्विटर पर ऋषभ पंत और जडेजा के साथ रनिंग करने का एक वीडियो पोस्ट किया है, जिसमें उन्होंने लिखा, 'मुझे ग्रुप कंडीशनिंग करना पसंद है और जब जडडू (जडेजा) ग्रुप में हो तो, उसे पीछे करना लगभग नामुमकिन है.' भारत ने रविवार को अपने पहले दिन-रात टेस्ट मैच में बांग्लादेश को पारी और 46 रनों से हरा दिया. इसी के साथ भारत ने दो मैचों की सीरीज 2-0 से अपने नाम कर ली.</p>
      <figure>
        <iframe data-src="https://twitter.com/imVkohli/status/1198826014735925248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>आपको बता दें कि कोलकाता में खेले गए ऐतिहासिक डे-नाइट टेस्ट में भारत ने बांग्लादेश को पारी और 46 रनों से धूल चटा दी है. विराट कोहली की सेना ने अपने पहले ही डे-नाइट टेस्ट में शानदार जीत दर्ज कर ली है. दो मैचों की टेस्ट सीरीज में टीम इंडिया ने बांग्लादेश का 2-0 से सूपड़ा साफ कर दिया है. बताते चले कि भारत ने इंदौर टेस्ट में तीन दिन में ही बांग्लादेश को पारी और 130 रनों से मात दी थी.</p>
      <p>इसके बाद कोलकाता में भी भारत ने बांग्लादेश को मात देकर दो मैचों की टेस्ट सीरीज 2-0 से अपने नाम कर ली. भारत की आईसीसी वर्ल्ड टेस्ट चैम्पियनशिप में ये लगातार 7वीं जीत है. इस जीत के बाद आइसीसी वर्ल्ड टेस्ट चैम्पियनशिप की अंकतालिका में भारत के 360 अंक हो गए हैं. पहले से ही प्वाइंट्स टेबल में टॉप पर चल रही भारतीय टीम की स्थिति और भी मजबूत हो गई है.</p>
      <p>रविवार को कोलकाता में डे-नाइट टेस्ट के तीसरे दिन ही भारत ने बांग्लादेश को पारी और 46 रनों से रौंद दिया. डे-नाइट टेस्ट में टॉस जीतकर पहले बल्लेबाजी करने उतरी बांग्लादेश की टीम अपनी पहली पारी में 106 रनों पर ऑलआउट हो गई. जवाब में टीम इंडिया ने 9 विकेट पर 347 रन बनाकर अपनी पहली पारी घोषित कर दी. पहली पारी के आधार पर भारत को 241 रनों की बढ़त मिली.</p>
      <p>दूसरी पारी में बल्लेबाजी करने उतरी बांग्लादेश की टीम 195 रनों पर ढेर हो गई और इस तरह भारत ने अपने पहले ही डे-नाइट टेस्ट में जीत के साथ धमाका कर दिया. दूसरी पारी में बांग्लादेश की ओर से मुश्फिकुर रहीम ने सबसे अधिक 74 रन बनाए. इस पारी में भारत की ओर से उमेश यादव ने सबसे अधिक पांच विकेट लिए.</p>
      <figure>
        <video src="https://aajtak-pdelivery.akamaized.net/aajtak/video/2019_10/22_oct_19__smv_ranchihin_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/sports/story/harbhajan-singh-urges-bcci-president-sourav-ganguly-selection-panel-needs-to-be-changed-tspo-1-1140297.html"/>
        <a href="https://aajtak.intoday.in/sports/story/commentator-sanjay-manjrekar-commentary-box-harsha-bhogle-argument-pink-ball-test-india-bangladesh-eden-gardens-tspo-1-1140250.html"/>
        <a href="https://aajtak.intoday.in/sports/story/indian-cricket-team-top-in-icc-world-test-championship-table-india-vs-bangladesh-kolkata-test-tspo-1-1140209.html"/>
        <a href="https://aajtak.intoday.in/sports/story/virat-kohli-bcci-president-ganguly-gavaskar-takes-a-dig-at-india-captain-tspo-1-1140174.html"/>
      </related>
    </article>
  </body>
</html>