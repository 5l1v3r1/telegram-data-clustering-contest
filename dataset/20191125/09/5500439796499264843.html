<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22849/zavestno-pustila-sluzbo-da-sedaj-na-socialni-podpori-lepse-zivita.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-25T09:02:00+00:00"/>
    <meta property="og:title" content="Zavestno pustila službo, da sedaj na socialni podpori lepše živita?"/>
    <meta property="og:description" content="Prejšnji teden je po spletu zakrožila (anonimna) objava s slovenskega foruma, kjer je domnevni slovenski par z vsaj enim otrokom zapisal sporočilo, kako lahko družina z otroki prihrani več, če se odloči, da starši službo pustijo in prejemajo socialne transferje.Kot se glasi zapis, sta se namreč oba starša zavestno ..."/>
  </head>
  <body>
    <article>
      <h1>Zavestno pustila službo, da sedaj na socialni podpori lepše živita?</h1>
      <h2>»Midva na socialni lepše živiva kot prej, ko sva oba hodila v službo,« trdi par z vsaj enim otrokom</h2>
      <address><time datetime="2019-11-25T09:02:00+00:00">25 Nov 2019, 09:02</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/zavestno-pustila-sluzbo-da-sedaj-na-socialni-podpori-lepse-zivita_4724006706.jpg"/>
        <figcaption>Lahko družina na socialni podpori resnično živi bolje, kot če sta starša zaposlena?, foto: Mabel Amber/Pixabay</figcaption>
      </figure>
      <p>Prejšnji teden je po spletu zakrožila (anonimna) objava s slovenskega foruma, kjer je domnevni slovenski par z vsaj enim otrokom zapisal sporočilo, kako lahko družina z otroki prihrani več, če se odloči, da starši službo pustijo in prejemajo socialne transferje.</p>
      <p>Kot se glasi zapis, sta se namreč oba starša zavestno odločila, da pustita službo, saj sta ugotovila, da če oba prejemata socialno pomoč, prihranita bistveno več, kot če sta oba zaposlena.</p>
      <h3>"Midva na socialni lepše živiva kot prej, ko sva oba hodila v službo"</h3>
      <p>Ko sta delala, sta skupaj zaslužila 1900 evrov, najemnine sta plačala 500, vrtca še dodatnih 300 evrov ter še dodatno ostale stroške. Odkar sta se odločila, da bosta brez službe (zaradi presežnih delavcev), pa plačujeta 60 evrov najemnine ter 30 evrov vrtca, kar je bistveno manj. Kot trdita, sta s tem upravičena tudi do neplačila RTV prispevka in dodatnega zdravstvenega zavarovanja, kar pomeni mesečno še okoli 100 evrov stroškov manj. "<i>Po plačilu osnovnih stroškov nam še vedno ostane 800 evrov za hrano in življenje. Kar nama ni nikoli, ko sva še hodila v službi. In dokler bo tako, ne grem nazaj v službo, če ni plača takšna, da mi ostane vsaj enkrat toliko, kot če ležim doma in občasno še kje delam</i>," še je zapisano.</p>
      <figure>
        <img src="https://www.prlekija-on.net/uploaded/slike/1-78193147_2497097523678597_8721002970805698560_n.jpg"/>
        <figcaption>Zapis na forumu</figcaption>
      </figure>
      <h3>Za prejem socialne pomoči je potrebno izpolnjevati določene pogoje</h3>
      <p>Je torej življenje v Sloveniji na socialni podpori res ugodnejše? Za prejem socialne pomoči je sicer potrebno izpolnjevati določene pogoje in v praksi vse ni tako enostavno. Vsekakor se tako verjetno tudi ne da živeti v nedogled, saj se socialna pomoč lahko tudi zmanjša ali ukine, če oseba, ki je zmožna za delo, aktivno ne sodeluje pri iskanju le-tega. Denarna socialna pomoč je odvisna tudi od višine dohodkov (iz zadnjih treh mesecev pred mesecem vložitve vloge), števila družinskih članov, premoženja, prihrankov ter zagotovljene oskrbe in morebitnega obstoja krivdnega razloga, na primer neprijavljenost pri Zavodu RS za zaposlovanje, prestajanje zaporne kazni... Tričlanska družina, ki živi skupaj, bi po izračunu prejela nekje dobrih 800 evrov prihodkov, skupaj z otroškimi dodatki. Seveda se pa ob tem dogaja tudi, da marsikdo izkorišča sistem, ki je namenjen tistim, ki so pomoči resnično potrebni...</p>
    </article>
  </body>
</html>