<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/economia/bambini-nati-in-italia-1.4904881"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T09:57:26+00:00"/>
    <meta property="og:title" content="Istat, sempre meno bimbi nati in Italia. E si diventa mamme a 31,2 anni"/>
    <meta property="og:description" content="Nel 2018 oltre 18 mila nati in meno rispetto al 2017, il crollo riguarda soprattutto i primogeniti. Il numero medio di figli per donna scende a 1,29. Leonardo e Sofia i nomi preferiti"/>
  </head>
  <body>
    <article>
      <h1>Istat, sempre meno bimbi nati in Italia. E si diventa mamme a 31,2 anni</h1>
      <h2>Nel 2018 oltre 18 mila nati in meno rispetto al 2017, il crollo riguarda soprattutto i primogeniti. Il numero medio di figli per donna scende a 1,29. Leonardo e Sofia i nomi preferiti</h2>
      <address><time datetime="2019-11-25T09:57:26+00:00">25 Nov 2019, 09:57</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.3484878.1574675623!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Reparto neonatologia (Newpress)</figcaption>
      </figure>
      <p>Roma, 25 novembre 2019 - <b>In Italia</b> nascono sempre <b>meno bambini</b>. E <b>l'Istat</b> - nel report sulla natalità e la fecondità - snocciola ancora i numeri impietosi del <b>crollo della natalità</b>, che riguarda soprattutto i <b>primogeniti</b>, mentre aumenta <b>l'età media di quando si diventa mamme.</b></p>
      <p>Nel 2018 sono stati iscritti in Anagrafe 439.747 bambini, oltre <b>18 mila in meno rispetto all'anno precedente</b> e quasi 140 mila in meno nel confronto con il 2008. Il persistente calo della natalità si ripercuote soprattutto sui <b>primi figli </b>che si riducono a 204.883, 79 mila in meno rispetto al 2008. Il <b>numero medio di figli </b>per donna scende ancora attestandosi a <b>1,29</b>; nel 2010, anno di massimo relativo della fecondità, era 1,46. Si torna agli stessi livelli di 15 anni fa. In media si diventa mamme<b> a 31,2 anni.</b></p>
      <p>Il dispiegarsi degli <b>effetti sociali della crisi economica</b> - spiega l'Istituto di statistica - ha agito direttamente sulla cadenza delle nascite. Le donne residenti in Italia hanno accentuato il rinvio dell'esperienza riproduttiva verso età sempre più avanzate; rispetto al 1995, <b>l'età media al parto</b> aumenta di oltre due anni, arrivando a 32 anni; in misura ancora più marcata cresce anche l'età media <b>alla nascita del primo figlio</b>, che si attesta a 31,2 anni nel 2018 (tre anni in più rispetto al 1995).</p>
      <h3>Natalità, le differenze tra Nord e Sud</h3>
      <p>Spetta al <b>Nord il primato </b>dei livelli più elevati di fecondità (1,32 nel Nord-ovest e 1,36 nel Nord-est), soprattutto nelle Province Autonome di Bolzano e Trento (rispettivamente 1,72 e 1,45), in Valle d'Aosta (1,38) e Lombardia (1,35). Al Centro e nel Mezzogiorno i livelli di fecondità sono molto vicini (1,23 e 1,26) ma, rispetto all'anno precedente, entrambi presentano una flessione. Nel Mezzogiorno il valore si attesta a 1,26 (1,29 nel 2017) mentre al Centro è sceso da 1,27 e 1,23. A livello regionale, la Sardegna presenta il più basso livello di fecondità (1,02), ancora in diminuzione rispetto al 2017 (1,06).</p>
      <h3>Un figlio su tre nato fuori dal matrimonio</h3>
      <p>Quasi un<b> figlio su tre è nato fuori dal matrimonio</b>: secondo i dati Istat diffusi oggi, la percentuale di nati fuori dalle nozze è stata nel 2018 del 32,3%; era l'8,1% nel 1995 e il 19,6% nel 2008. La quota di nati con almeno un genitore straniero (96.578, in diminuzione dal 2012) è stata del 22%. I nati da genitori entrambi stranieri sono 65.444 (14,9% del totale dei nati). In totale, lo scorso anno si è avuto un meno 4,0% di nati iscritti in Anagrafe nel 2018 rispetto al 2017. Il calo è attribuibile prevalentemente alla diminuzione dei figli di genitori entrambi italiani (-15.771 unità, l'85,7% del calo dei nati registrato nell'ultimo anno).</p>
      <h3>Leonardo e Sofia i nomi preferiti</h3>
      <p>L'Istat ha elaborato anche la distribuzione dei nomi maschili e femminili più frequenti nel 2018. A livello nazionale, il nome Francesco perde il suo storico primato che lo ha visto come nome più scelto dal 2001. Nel 2018, passando in seconda posizione, <b>Francesco è ''spodestato'' dal nome Leonardo</b>. In terza posizione, stabile, è ancora Alessandro. Come lo scorso anno rimane invariata la graduatoria dei primi tre nomi femminili: <b>Sofia, Giulia e Aurora</b>. Nonostante ci siano quasi 29 mila nomi diversi per i maschi e oltre 27 mila per le femmine (includendo sia i nomi semplici sia quelli composti), la distribuzione del numero di bambini secondo il nome rivela un'elevata concentrazione intorno ai primi 30 in ordine di frequenza, che complessivamente coprono quasi il 45% di tutti i nomi attribuiti ai bambini e oltre il 38% di quelli delle bambine.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>