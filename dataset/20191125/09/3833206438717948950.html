<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Kitai-SASht-se-mesyat-vinagi-tam-kudeto-ne-tryabva-916472"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T09:55:00+00:00"/>
    <meta property="og:title" content="Китай: САЩ се месят винаги там, където не трябва"/>
    <meta property="og:description" content="Съединените щати са най-големият източник на нестабилност в света, а американските политици обикалят..."/>
  </head>
  <body>
    <article>
      <h1>Китай: САЩ се месят винаги там, където не трябва</h1>
      <address>
        <time datetime="2019-11-25T09:55:00+00:00">25 Nov 2019, 09:55</time>
      </address>
      <p>Съединените щати са най-големият източник на нестабилност в света, а американските политици обикалят света и неоснователно "размазват“ Китай. Това заяви най-висшият дипломат на китайското правителство по време на срещата на Г-20 в Япония в събота.</p>
      <p>Връзките между двете най-големи икономики в света се влошиха на фона на жестоката търговска война, нарушаването на човешките права от страна на Китай и подкрепата за Хонконг и Тайван от страна на САЩ.</p>
      <p>В разговор с министъра на външните работи на Холандия Стеф Блок в кулоарите на срещата на външните министри от Г-20 в японския град Нагоя, китайският държавен съветник и външен министър Уанг Йи не се въздържа от критиките си към САЩ.</p>
      <p>"Съединените щати са много ангажирани с едностранността и протекционизма и увреждат многостранността и системата за търговия. Това вече се е превърнало в най-големия дестабилизиращ фактор в света“, каза той.</p>
      <p>За политически цели САЩ използват държавната машина за потискане на законния китайски бизнес и без основание повдигат обвинения, което е акт на тормоз, добави Уанг Йи.</p>
      <p>"Някои американски политици размазваха Китай навсякъде по света, но не представиха никакви доказателства“, каза още китайският дипломат.</p>
      <p>Съединените щати също са използвали вътрешното си законодателство, "за да се намесват грубо“ във вътрешните работи на Китай, опитвайки се да навредят на "една държава, две системи“, както и на стабилността и просперитета на Хонконг, смята Уанг Йи.</p>
      <p>Китай беше разгневен тази седмица, след като Камарата на представителите в САЩ прие два законопроекта, за да подкрепи протестиращите в Хонконг и изпрати предупреждение към Китай относно правата на човека. Очаква се президентът Доналд Тръмп да ги подпише и те да се превърнат в закон въпреки деликатните търговски преговори с Пекин.</p>
      <p>Китай управлява Хонконг по модел "една държава, две системи“, при който територията се ползва със свободи, които не съществуват в континенталната част на страната, като свободната преса например, въпреки че много хора в Хонконг се опасяват, че Пекин ерозира това. Правителството отрича това.</p>
      <p>Уанг каза, че развитието и растежът на Китай е неизбежна тенденция, която никоя сила не може да спре. "Единствено съвместното сътрудничество между Китай и Съединените щати е верният път“, смята той.</p>
    </article>
  </body>
</html>