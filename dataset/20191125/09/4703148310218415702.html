<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/nemzetkozi-foci/angol-foci/23-milliardert-adna-el-egyik-klubjat-az-ujpestet-is-iranyito-duchatelet-csalad-sajtohir"/>
    <meta property="og:site_name" content="csakfoci.hu"/>
    <meta property="article:published_time" content="2019-11-25T09:00:43+00:00"/>
    <meta property="og:title" content="23 milliárdért adná el egyik klubját az Újpestet is irányító Duchatelet-család – sajtóhír"/>
    <meta property="og:description" content="Brit sajtóhírek szerint az osztályváltással tovább nőtt az irányár - Amerikából is érkezhetnek vevőjelöltek. "/>
  </head>
  <body>
    <article>
      <h1>23 milliárdért adná el egyik klubját az Újpestet is irányító Duchatelet-család – sajtóhír</h1>
      <address><time datetime="2019-11-25T09:00:43+00:00">25 Nov 2019, 09:00</time> by <a rel="author">csakfoci.hu</a></address>
      <p>
        <b>
          <b>Brit sajtóhírek szerint az osztályváltással tovább nőtt az irányár - Amerikából is érkezhetnek vevőjelöltek. </b>
        </b>
      </p>
      <p>60 millió angol fontért, azaz hozzávetőlegesen 23 milliárd forintért árulja a Charlton Athletic csapatát az Újpest tulajdonosának, Roderick Duchatelet-nek az édesapja, a londoni klub élén álló <b>Roland Duchatelet</b>.</p>
      <p>A <i>Daily Mail</i> cikke szerint a Championshipben a 13. helyen álló klub nyári feljutásával nőtt az irányár, amely két befektetőcsoportot sem riasztott el, a lap úgy tudja, egyikük Amerikából érdeklődik a londoni csapat iránt, és az idősebbik Duchatelet jobbkeze, Joseph Lieberman vezeti az Athletic részéről a tárgyalásokat.</p>
      <p>A 73 éves belga üzletember 2014-ben lett a másodosztályú Charlton többségi tulajdonosa (fia, Roderick 2011-ben került az Újpest élére), de a szurkolók hosszabb ideje követelik a távozását Délkelet-Londonban.</p>
      <blockquote>
        <b>Ami a lilákat illeti, az ifjabbik Duchatelet kapcsán is fel-felmerült az elnök-tulajdonos távozása, ő maga is elismerte korábban, hogy megfelelő ajánlat (mintegy 20 millió euró, azaz jelenlegi árfolyamon 6,6 milliárd forint) esetén esetleg megválna az egyik legpatinásabb magyar csapattól, de konkrét lépések nem történtek az ügyben.</b>
      </blockquote>
      <p>A Duchatelet-család összesen négy klub vezetésében érdekelt még: az Újpest és a Charlton mellett a spanyol Alcorcón és a német Carl-Zeiss Jena áll a família tulajdonában.</p>
    </article>
  </body>
</html>