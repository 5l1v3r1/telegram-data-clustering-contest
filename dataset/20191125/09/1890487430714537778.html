<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521170-s-nizkou-volatilitou-na-vecne-casy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T09:13:54+00:00"/>
    <meta property="og:title" content="S nízkou volatilitou na věčné časy?"/>
    <meta property="og:description" content="Na světě neexistuje větší trh z hlediska zobchodovaného objemu, než je ten devizový. Poslední čísla Banky pro mezinárodní šetření ukázala, že ve srovnání s rokem 2016 vzrostla denní hodnota obchodů o 29 % z 5,1 bilionu dolarů na 6,6 bilionu. I přes tyt..."/>
  </head>
  <body>
    <article>
      <h1>S nízkou volatilitou na věčné časy?</h1>
      <address><time datetime="2019-11-25T09:13:54+00:00">25 Nov 2019, 09:13</time> by <a rel="author">Jan Berka</a></address>
      <p>
        <b>Na světě neexistuje větší trh z hlediska zobchodovaného objemu, než je ten devizový. Poslední čísla Banky pro mezinárodní šetření ukázala, že ve srovnání s rokem 2016 vzrostla denní hodnota obchodů o 29 % z 5,1 bilionu dolarů na 6,6 bilionu. I přes tyto hodnoty a všechna aktuální rizika ohrožující světové finanční trhy zůstává volatilita FX trhů na minimálních úrovních.</b>
      </p>
      <p>Zaměříme-li se například na dolarový index, data agentury Bloomberg ukazují, že jeho procentuální pohyby měřené v pětidenních sekcích (obchodní týden) nedosahují za poslední bezmála dva roky v největších hodnotách více než 2 %. Za poslední rok pak vidíme, že spread mezi nejvyšší a nejnižší hodnotou téhož indexu nedosahoval více než 5 %. Obdobná situace se naposledy odehrála ve druhé polovině 70. let.</p>
      <p>A nejde pouze o dolarový index. Při globálním pohledu na implikovanou volatilitu devizového trhu, kterou sleduje například indikátor společnosti Deutsche Bank, vidíme úrovně poblíž minim z poloviny roku 2007. Nehledě na to, že se rovněž nacházíme na zhruba poloviční hodnotě průměru indikátoru měřeného od roku 2002.</p>
      <p>Aktuálně nízké hodnoty volatility devizového světa lze vysvětlit například činností centrálních bank. Zatímco rok 2018 byl rokem zvyšování globálních sazeb, letošek se nese v opačném trendu. Americké i evropské úroky šly dolů, podobně se tomu děje i ve zbytku světa. Teď navíc, jak to tak vypadá, se světová měnová politika dostala do fáze „wait-and-see“, minimálně vezmeme-li v potaz Fed a ECB. Vedle toho je potřeba vnímat i to, že jsou to i ostatní trhy, které se, minimálně ve srovnání s předkrizovou dobou, potýkají s nízkou volatilitou. Když k tomu přičteme spekulace na udržení nízké volatility, v podstatě jsme v situaci sebenaplňujících se sázek.</p>
      <p>Otázkou je - může dojít na obrat? Z pohledu na světové centrální banky to v tuto chvíli nevypadá. Máme před sebou sice pravděpodobně turbulentní rok 2020, kdy se dočkáme (nebo nedočkáme?) posunu v otázce obchodních sporů a především amerických prezidentských voleb, na návrat předkrizové volatility to ale asi stále nebude.</p>
      <p>Zaměříme-li se na jednotlivé měny, čím dál častěji jsou slyšet sázky na euro, nikoliv na dolar. Hlavní argumentace je založená na předpokladu dosažení dna evropského ekonomického vývoje, po němž by měla přijít obnova. U dolaru je pak možné zmínit nejen riziko prezidentských voleb, ale z našeho pohledu asi nejvíce problematický dvojí deficit Spojených států, který by mohl být opravdovým katem dolarového krále.</p>
      <p>A právě oslabení americké měny by mohlo být dle poslední analýzy Citigroup jedním z důvodů možného návratu alespoň nějaké devizové volatility. Scénář je takový, že by oslabení zelených bankovek vedlo neamerické investory držící dluhopisy k většímu zajištění, což by ve výsledku samo o sobě přispělo k dalším dolarovým ztrátám, a tedy i k vyšší volatilitě. Právě americké bondy se totiž vzhledem k návratu evropského QE můžou stát oblíbenou destinací zahraničních obchodníků přesouvajících se z Evropy do USA.</p>
      <p>Jedinou vadou na kráse předpovědi Citigroup by mohly být sice klesající, avšak stále poměrně dost vysoké náklady zajištění dolaru. Ty se v případě EURUSD na tři měsíce drží nad 2,4 %, což je poměrně vysoko nad výnosem desetiletého dluhopisu nad 1,7 %.</p>
      <blockquote>
        <b>Co se děje na aktuálních trzích?</b>
      </blockquote>
      <p>Nový týden začíná pozitivním naladěním. Asijské akcie rostou, futures těch evropských naznačují ten samý posun. Euro mírně sílí, dolů jdou naopak bezpečné přístavy jako japonský jen a švýcarský frank. Čínský jüan je v podstatně flat. Koruna se pak drží pod úrovní 25,50 za euro, kam se posunula nejen vlivem globálního optimismu, ale zejména nárůstem domácích tržních sazeb.</p>
      <p>Ze zahraničního dění budeme sledovat vývoj obchodních sporů. Z dat bude dnes zveřejněn německý Ifo index. V dalších dnech pak německá inflace a ve středu americké HDP.</p>
      <blockquote>
        <b>Výhled pro dnešní den</b>
      </blockquote>
      <p>Dolar se vůči euru v online směnárně RoklenFx obchoduje za středový kurz 1,1030 EURUSD, dolarový index se pak nachází na hodnotě 98,22 bodu. Během dne by se kurz EURUSD měl pohybovat v rozmezí od 1,1026 do 1,1088 EURUSD.*</p>
      <p>Koruna se aktuálně vůči euru v online směnárně RoklenFx obchoduje za středový kurz 25,47 EURCZK. Dle naší predikce by se kurz vůči euru měl držet v rozmezí 25,46 až 25,55 EURCZK, ve dvojici s dolarem zase od 22,99 až 23,14 USDCZK.*</p>
      <p>
        <i>Průměrný nominální kurz, zveřejňovaný ECB, bude dle použitých modelů s vysokou pravděpodobností ve zmíněném intervalu. Predikce měnových kurzů jsou založeny na modelu časových řad, který zohledňuje předchozí hodnotu kurzu i jeho minulou volatilitu. K přesnějšímu určení budoucí volatility je do modelu navíc zakomponován faktor zveřejňování makroekonomických dat. Model je tak schopen určit, kdy lze očekávat zvýšenou či sníženou volatilitu směnného kurzu.</i>
      </p>
      <p>
        <i>Disclaimer: Tento článek má pouze informativní charakter a neslouží jako investiční doporučení dle zákona č. 256/2004 Sb. o podnikání na kapitálovém trhu. Při zpracování tohoto článku autor vycházel z veřejně dostupných zdrojů. Za případné chyby v textu nebo v datech nenesou společnosti Roklen Holding a.s. ani Roklen360 a.s. zodpovědnost.</i>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/400920-medvedi-trh-etf-s-nizkou-volatilitou/"/>
        <a href="https://www.kurzy.cz/zpravy/368534-stredoevropske-meny-za-nizke-volatility-mirne-posilily/"/>
        <a href="https://www.kurzy.cz/zpravy/502980-investori-riskuji-podporuje-je-nizka-volatilita-a-drahe-zajisteni/"/>
        <a href="https://www.kurzy.cz/tema/4808525.html"/>
        <a href="https://www.kurzy.cz/zpravy/398385-etf-s-nizkou-volatilitou-jako-idealni-instrument-na-medvedich-trzich/"/>
        <a href="https://www.kurzy.cz/zpravy/432032-etf-s-nizkou-volatilitou-jako-mocny-nastroj-proti-propadum-trhu/"/>
        <a href="https://www.kurzy.cz/zpravy/509838-volatilita-roste-a-ekonomika-zpomaluje-nastal-cas-pro-aktivni-pristup-ke-sprave-portfolia/"/>
        <a href="https://www.kurzy.cz/zpravy/439290-dudley-fed-nizka-nezamestnanost-casem-podpori-rust-inflace-stavajici-stav-neni-nutne-na-skodu/"/>
        <a href="https://www.kurzy.cz/zpravy/396178-etf-s-nizkou-volatilitou-jako-nastroj-na-medvedi-trh/"/>
        <a href="https://www.kurzy.cz/zpravy/366239-dolar-se-drzi-v-bocnim-trendu-s-nizkou-volatilitou/"/>
        <a href="https://www.kurzy.cz/forex/seznam-seminaru/24925/"/>
        <a href="https://zpravy.kurzy.cz/405449-na-trzich-vladne-nizka-volatilita-a-rust-big-expert-zahranicni-trhy-tyden-od-8-8-2016/"/>
      </related>
    </article>
  </body>
</html>