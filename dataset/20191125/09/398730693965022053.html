<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/scenrecensioner/vir-das-bjuder-pa-en-extremt-valkomponerad-forestallning/"/>
    <meta property="og:site_name" content="DN.SE"/>
    <meta property="article:published_time" content="2019-11-25T09:58:26+00:00"/>
    <meta property="og:title" content="Vir Das bjuder på en extremt välkomponerad föreställning"/>
    <meta property="og:description" content="DN:s Niklas Wahllöf ser årets mest efterlängtade komiker i Stockholm och skrattar nästan käkarna ur led. Stå upparen Vir Das tar hela världen med storm."/>
  </head>
  <body>
    <article>
      <h1>Vir Das bjuder på en extremt välkomponerad föreställning</h1>
      <address><time datetime="2019-11-25T09:58:26+00:00">25 Nov 2019, 09:58</time> by <a rel="author" href="https://www.dn.se/av/niklas-wahllof/" target="_blank">Niklas Wahllöf</a></address>
      <p>
        <b>DN:s Niklas Wahllöf ser årets mest efterlängtade komiker i Stockholm och skrattar nästan käkarna ur led. Vir Das är Indiens störste stå upp-komiker som just nu tar hela världen med storm. </b>
      </p>
      <details>
        <summary>Stå upp</summary>
        <p>
          <b>Vir Das: ”Loved”</b>
        </p>
        <p>Scen: Scalateatern, Stockholm</p>
        <p>Längd: 1,15</p>
      </details>
      <p>Kan ”titta-jag-var-där!”-typerna på första bänk tänka sig att sluta att mobilfilma honom? Hur vore det om en herre genast slutade att ropa ut egna förslag på poänger? Han har flugit i 16 timmar, tagit en dusch, kommit hit och, kunde han få uppträda nu? Klart han får. Det är ju precis därför det kokar av förväntan i den av landsmän och landsmaninnor nästan fyllda salongen: Vir Das är årets mest efterlängtade komiker i Stockholm.</p>
      <p><b>Hanteringen av osköna</b> i början är en stor del av Vir Das uttryck; bestämd men artig, vass men mild, kritisk men respektfull. Alltid.</p>
      <p>Med kärlek som övergripande tema tar han oss med genom hela både indiska och universella ämneskontinenter: familjeliv, föräldrarelation, dödshjälp, kolonialism och rasism, ung kärlek, religion och, öh, matvanor. Bland mycket annat. Det svischar förbi referenser som er utsände inte alltid hänger med i, men då stannar han upp och förklarar för ”den icke-indiska minoriteten” här i kväll.</p>
      <p><b>Sällan har man fått</b> en så koncentrerad inblick i en av världens största, och på våra breddgrader märkligt förbisedda, kulturer. Framför allt inte skrattat käkarna så åt samtidigt.</p>
      <p>Vishnu i himmelen, vad bra han är.</p>
      <p>Minoriteter och majoriteter intresserar. Vem som anses vara vad. Och var. Som hur det är att under ett besök i Prag bli behandlad som oönskad luft på en restaurang och samtidigt ha fler följare på sina sociala medier än invånarantalet i hela Tjeckien. Och hur en tweet om detta (ni kan ju tänka er antalet retweets) skapade den otippade tjeckisk-indiska diplomatiska krisen. </p>
      <p><b>Eller hur skojigt </b>det faktum är att den största uppfödaren av den brittiska bulldoggen finns i södra Indien, som därmed försäkrat sig om evig kolonialhämnd i engelska söndertuggade hem. Och om föräldrarna förbjuder sin tonåring att bli ihop med en muslim så, kom igen, då är de islamofober, och förbjuder de umgänge med en svart så är de inget annat än rasister, och – vägrar de låta dig träffa en vegan så ... så vill de bara att du ska bli lycklig. </p>
      <p>Småfånigt och storpolitik i en, jag sade inte gryta, extremt välkomponerad maträtt. Inte sällan med överraskande poänger. Han skrattar nästan på sig åt våra västerländska fackeltåg, ett vitt privilegium som har åstadkommit vad då – två hashtags? Världen säger tack, väst!</p>
      <p><b>Det finns något kort</b>, trött parti, som det uttjatade kvinnligt/manligt, eller sentimentaliteten till en stenhård allvetande morbror. Men där inte flabb råder vilar i stället en så gedigen välvilja över ett böljande, rent ekvilibristiskt framträdande att man bara sitter och ler. Men Vir Das tackar det faktum att han är lik en av Bollywoods största för det enorma gensvaret. </p>
      <p>Läs fler texter av <a href="https://www.dn.se/av/niklas-wahllof/">Niklas Wahllöf</a> och fler av <a href="https://www.dn.se/om/scenrecensioner/">DN:s scenrecensioner </a></p>
    </article>
  </body>
</html>