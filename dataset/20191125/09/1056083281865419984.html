<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402296/%D8%A7%D8%B9%D9%84%D8%A7%D9%85-%D8%A7%D9%86%D9%82%D8%B1%D8%A7%D8%B6-%DA%A9%D8%B1%DA%AF%D8%AF%D9%86-%D8%B3%D9%88%D9%85%D8%A7%D8%AA%D8%B1%D8%A7%DB%8C%DB%8C-%D8%AF%D8%B1-%D9%85%D8%A7%D9%84%D8%B2%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:08:46+00:00"/>
    <meta property="og:title" content="اعلام انقراض کرگدن سوماترایی در مالزی"/>
    <meta property="og:description" content="جانورشناسان انقراض کرگدن سوماترایی را در مالزی اعلام کردند."/>
  </head>
  <body>
    <article>
      <h1>اعلام انقراض کرگدن سوماترایی در مالزی</h1>
      <address><time datetime="2019-11-25T09:08:46+00:00">25 Nov 2019, 09:08</time> by <a rel="author">مهسا سلطانی</a></address>
      <p>جانورشناسان انقراض کرگدن سوماترایی را در مالزی اعلام کردند.</p>
      <p>به گزارش ایسنا، آخرین کرگدن بازمانده از این گونه در ایالت "صباح" جزیره "بورنئو"س مالزی به دلیل سرطان تلف شد.</p>
      <p>این کرگدن ماده که "ایمان" نام داشته از زمان زندگی در باغ‌وحش در سال ۲۰۱۴ میلادی دچار تومورهای رحمی شده بود. </p>
      <p>مدیر بخش حیات وحش "صباح" اعلام کرده که "ایمان" زودتر از انتظار آن‌ها از پا درآمده اما کارشناسان می‌دانستند که این کرگدن چه میزان درد قابل توجهی را تحمل می‌کرده است.</p>
      <p>طی این سال‌ها "ایمان" چندین بار از مرگ ناشی از خونریزی‌های ناگهانی شدید جان سالم به در برده بود و هر بار مسئولان حیات وحش برای بازگرداندن سلامت او تلاش بسیاری می‌کردند. آن‌ها هم‌چنین سلول‌های تخمک او را گرفته و ذخیره کرده بودند تا با همکاری احتمالی با دانشمندان دیگر برای برنامه‌های تلقیح مصنوعی و بقای نسل گونه کرگدن سوماترایی به کار گیرند.</p>
      <p>آخرین کرگدن سوماترایی نر در ماه مه و یک کرگدن ماده دیگر نیز در سال ۲۰۱۷ میلادی در اسارت تلف شدند. تلاش‌ها برای زادآوری این کرگدن‌ها بی‌نتیجه بوده است.</p>
      <p>کرگدن سوماترایی کوچک‌ترین گونه کرگدن در جهان به شمار می‌رود. این گونه در گذر زمان در سراسر آسیا و تا هند مسیر خود را ادامه داده اما شمار آن‌ها به دلیل جنگل‌زدایی و شکار بی‌رویه به شدت کاهش یافته است. طبق برآوردهای گروه حفاظتی صندوق جهانی حیات وحش (WWF) در حال حاضر فقط ۸۰ قلاده از این گونه از کرگدن  باقی مانده که اغلب در مناطق وحشی "سوماترا" زندگی می‌کنند.</p>
      <p>بر اساس اعلام گروه حفاظتی بنیاد بین‌المللی کرگدن، انزوای این کرگدن‌ها به معنی زادآوری به ندرت آن‌ها و امکان انقراض آن‌ها طی چند دهه آینده است.</p>
      <p>بنا بر گزارش روزنامه گاردین، فهرست قرمز اتحادیه بین‌المللی حفاظت از طبیعت (IUCN) کرگدن سوماترایی، کرگدن سیاه و کرگدن جاوه‌ای را جزو گونه‌های به شدت در معرض خطر انقراض اعلام کرده است.</p>
      <p>انتهای پیام</p>
    </article>
  </body>
</html>