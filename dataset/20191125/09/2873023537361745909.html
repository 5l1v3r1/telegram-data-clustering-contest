<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/efkriti/koinonia/220351_nees-kinitopoiiseis-sto-nosokomeio-rethymnoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T09:03:19+00:00"/>
    <meta property="og:title" content="Νέες κινητοποιήσεις στο Νοσοκομείο Ρεθύμνου"/>
    <meta property="og:description" content="Νέα σειρά κινητοποιήσεων ανακοίνωσαν οι νοσοκομειακοί γιατροί αυτήν την εβδομάδα, ζητώντας άμεση ενίσχυση σε προσωπικό και γιατρούς."/>
  </head>
  <body>
    <article>
      <h1>Νέες κινητοποιήσεις στο Νοσοκομείο Ρεθύμνου</h1>
      <address><time datetime="2019-11-25T09:03:19+00:00">25 Nov 2019, 09:03</time> by <a rel="author">efsyn.gr</a></address>
      <p>Νέα σειρά κινητοποιήσεων ανακοίνωσαν οι νοσοκομειακοί γιατροί του Νοσοκομείου Ρεθύμνου για αυτήν την εβδομάδα, απευθύνοντας κάλεσμα προς τους Ρεθυμνιώτες να στηρίξουν το Νοσοκομείο το οποίο <u><a href="https://www.efsyn.gr/efkriti/koinonia/215118_sto-orio-i-leitoyrgia-toy-nosokomeioy-rethymnoy">εδώ και μήνες λειτουργεί στα όριά του.</a></u></p>
      <p>Μετά από απόφαση της Γενικής Συνέλευσης των γιατρών αποφασίστηκε νέα αποχή από τα εξωτερικά ιατρεία και από τα τακτικά χειρουργεία, για την Δευτέρα και την Τρίτη. Επίσης την Τρίτη θα πραγματοποιηθεί στάση εργασίας από τις 9.00 έως 13.00 ενώ την ίδια μέρα θα πραγματοποιηθεί πορεία προς το Δημαρχείο της πόλης.</p>
      <p>Υπενθυμίζεται ότι καθ' όλη τη διάρκεια της προηγούμενης εβδομάδας οι γιατροί είχαν προχωρήσει σε <u><a href="https://www.efsyn.gr/efkriti/koinonia/219152_apohi-ton-giatron-apo-ta-exoterika-iatreia-toy-nosokomeioy-rethymnoy">αποχή από τα εξωτερικά ιατρεία</a></u>, διαμαρτυρόμενοι για την οριακή κατάσταση στην οποία έχει περιέλθει το Νοσοκομείο σχετικά με την υποστελέχωση πολλών τμημάτων του.</p>
      <p>Σύμφωνα με τους νοσοκομειακούς γιατρούς, σκοπός των κινητοποιήσεων είναι η γνωστοποίηση στους πολίτες του Ρεθύμνου των προβλημάτων που σχετίζονται με την υποστελέχωση πολλών τμημάτων του Νοσοκομείου, καθώς και η πίεση προς το Υπουργείο Υγείας και την Υγειονομική περιφέρεια για ανεύρεση άμεσης λύσης στα προβλήματα.</p>
      <p>Αναλυτικά η ανακοίνωση:</p>
      <p>
        <i>«Η προκήρυξη των 12 μόνιμων θέσεων και των 3 άγονων του Ιουνίου ήταν κομβικές για την επιβίωση του νοσοκομείου μας. Με την αναστολή της προκήρυξης, την απίστευτη καθυστέρηση των τελευταίων μηνών στους διορισμούς, τον περιορισμό του κονδυλίου για την πρόσληψη επικουρικού προσωπικού, τις πρόσφατες παραιτήσεις και την έλλειψη ειδικευόμενων, το Νοσοκομείο Ρεθύμνου έχει ήδη περιορίσει μεγάλο μέρος των πρωινών λειτουργιών του (εξωτερικά ιατρεία, τακτικά χειρουργεία) έχει αναστείλει εκπαίδευση και άδειες και φτάνει πλέον στα όρια της εφημεριακής κατάρρευσης.</i>
      </p>
      <p>
        <i>Σας γνωστοποιούμε ότι μην έχοντας καμία εξέλιξη ή απάντηση στα αιτήματα μας, κλιμακώνουμε τις κινητοποιήσεις μας. Δευτέρα 25 και Τρίτη 26 Νοεμβρίου πραγματοποιούμε αποχή από τα εξωτερικά ιατρεία και από τα τακτικά χειρουργεία. Όλα τα επείγοντα χειρουργεία θα πραγματοποιηθούν και τα επείγοντα περιστατικά θα εξυπηρετούνται κανονικά.</i>
      </p>
      <p>
        <i>Η αποχή αφορά μόνο τα τακτικά-προγραμματισμένα χειρουργεία και τα ραντεβού στα εξωτερικά ιατρεία. Σκοπός μας δεν είναι η ταλαιπωρία του κόσμου αλλά δεν έχουμε άλλο τρόπο να ακουστεί η φωνή μας και να δείξουμε ότι οι αντοχές μας στερεύουν και το προσωπικό δεν επαρκεί.</i>
      </p>
      <p>
        <i>Την Τρίτη θα πραγματοποιηθεί στάση εργασίας από τις 9.00 έως 13.00. Στις 10.00 η ώρα το πρωί θα γίνει συγκέντρωση στο προαύλιο του νοσοκομείου με σκοπό την πραγματοποίηση πορείας προς το δημαρχείο.</i>
      </p>
      <p>
        <i>Η κινητοποίηση αυτή που αποφασίστηκε από τη γενική συνέλευση της Ένωσης των ιατρών και στηρίζεται και από το Σωματείο των εργαζομένων στο νοσοκομείο έχει ως σκοπό, αφενός τη γνωστοποίηση στους πολίτες του Ρεθύμνου των προβλημάτων που σχετίζονται με την υποστελέχωση πολλών τμημάτων του νοσοκομείου και αφετέρου την πίεση προς το Υπουργείο Υγείας και την Υγειονομική περιφέρεια για ανεύρεση άμεσης λύσης στα προβλήματα που αντιμετωπίζουμε.</i>
      </p>
      <p>
        <i>Ζητάμε:</i>
      </p>
      <pre>   •  <i>Την άμεση και κατά προτεραιότητα προκήρυξη των 15 μόνιμων οργανικών θέσεων γιατρών που είναι κομβικές για τη λειτουργία πολλών τμημάτων.<br/></i>   •  <i>Την άμεση εφαρμογή μέτρων στήριξης του νοσοκομείου με προσωρινό προσωπικό.<br/></i>   •  <i>Την εξασφάλιση των κονδυλίων που είναι απαραίτητα για την πρόσληψη επικουρικού προσωπικού.<br/></i></pre>
      <p>
        <i>Καλούμε όλους τους πολίτες του Ρεθύμνου να σκεφτούν πως θα είναι το Ρέθυμνο χωρίς νοσοκομείο. Συμπαρασταθείτε ενεργά.</i>
      </p>
      <p>
        <i>Ελάτε την Τρίτη 26 Νοεμβρίου στις 10.00 στη συγκέντρωση στο νοσοκομείο και στην πορεία και παλέψτε μαζί μας για τη στήριξη του νοσοκομείου μας. Το νοσοκομείο δεν αφορά μόνο τους εργαζόμενους αφορά κυρίως τον κόσμο του Ρεθύμνου».</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/efkriti/koinonia/219152_apohi-ton-giatron-apo-ta-exoterika-iatreia-toy-nosokomeioy-rethymnoy"/>
        <a href="https://www.efsyn.gr/efkriti/koinonia/217691_nosokomeio-rethymnoy-apeiloyn-me-paraitiseis-gia-tis-tragikes-elleipseis"/>
        <a href="https://www.efsyn.gr/efkriti/koinonia/220101_allages-stis-dioikiseis-ton-nosokomeion-stin-kriti"/>
        <a href="https://www.efsyn.gr/efkriti/koinonia/215118_sto-orio-i-leitoyrgia-toy-nosokomeioy-rethymnoy"/>
        <a href="https://www.efsyn.gr/efkriti/koinonia/215062_nees-proslipseis-se-nosokomeia-tis-kritis"/>
        <a href="https://www.efsyn.gr/efkriti/koinonia/169595_synodos-edeire-giatro-sto-nosokomeio-rethymnoy"/>
      </related>
    </article>
  </body>
</html>