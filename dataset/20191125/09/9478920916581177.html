<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/tha-valete-cheri-kai-sto-akatascheto-ton-agrotikon-epidotiseon/"/>
    <meta property="og:site_name" content="ert.gr"/>
    <meta property="article:published_time" content="2019-11-25T09:20:02+00:00"/>
    <meta property="og:title" content="«Θα βάλετε χέρι και στο ακατάσχετο των αγροτικών επιδοτήσεων» ;"/>
    <meta property="og:description" content="Να δώσει ξεκάθαρες απαντήσεις ο υπουργός Οικονομικών για το εάν θα συνεχίσει να εφαρμόζεται ο νόμος που ψηφίστηκε από την προηγούμενη κυβέρνηση για το ακατάσχετο των αγροτικών επιδοτήσεων, ζητά με ερώτηση που κατέθεσε στη βουλή ο αναπληρωτής τομεάρχης Αγροτικής Ανάπτυξης και Τροφίμων του ΣΥΡΙΖΑ και βουλευτής Λάρισας κ. Βασίλης Κόκκαλης."/>
  </head>
  <body>
    <article>
      <h1>«Θα βάλετε χέρι και στο ακατάσχετο των αγροτικών επιδοτήσεων» ;</h1>
      <address><time datetime="2019-11-25T09:20:02+00:00">25 Nov 2019, 09:20</time> by <a rel="author">Μάνια Γκουσιάρη</a></address>
      <p>Να δώσει ξεκάθαρες απαντήσεις ο υπουργός Οικονομικών για το εάν θα συνεχίσει να εφαρμόζεται ο νόμος που ψηφίστηκε από την προηγούμενη κυβέρνηση για το ακατάσχετο των αγροτικών επιδοτήσεων, ζητά με ερώτηση που κατέθεσε στη βουλή ο αναπληρωτής τομεάρχης Αγροτικής Ανάπτυξης και Τροφίμων του ΣΥΡΙΖΑ και βουλευτής Λάρισας κ. Βασίλης Κόκκαλης.</p>
      <p>Η ερώτηση που συνυπογράφεται και από άλλους βουλευτές της αξιωματικής αντιπολίτευσης, έρχεται ως συνέχεια μίας ασαφούς απάντησης που δόθηκε από την ΑΑΔΕ σε ερώτηση βουλευτή, η οποία αναφέρεται σε μια περίπτωση του Πυλώνα ΙΙ της ΚΑΠ και δεν αναφέρει καθόλου το ισχύον θεσμικό πλαίσιο που διέπει την προστασία των αγροτικών ενισχύσεων.<br/>Σε δήλωσή του ο κ. Κόκκαλης σημειώνει πως «η κυβέρνηση της Νέας Δημοκρατίας είχε δείξει από νωρίς τις προθέσεις της, όταν από τον Φεβρουάριο του 2017, σε συζήτηση για το ασφαλιστικό στη βουλή, ο κ. Μητσοτάκης είχε ζητήσει από τον τότε πρωθυπουργό να «εφαρμόσει κανονικά τη ρήτρα μηδενικού ελλείμματος για τις επικουρικές συντάξεις και να προχωρήσει στον συμψηφισμό των οφειλόμενων εισφορών στον ΟΓΑ με τις αγροτικές επιδοτήσεις». Μας προέτρεπαν δηλαδή να κατάσχουμε αγροτικές επιδοτήσεις την ώρα που εμείς τις προστατεύαμε με νόμο. Είχα την τιμή να εισηγηθώ το ακατάσχετο, που τώρα η… ασάφεια της ΑΑΔΕ, θέτει εν αμφιβόλω. Οφείλουν άμεσα να δώσουν μία απάντηση απέναντι στους χιλιάδες αγρότες που βρίσκονται σε αναμμένα κάρβουνα».<br/><b>Η ΕΡΩΤΗΣΗ</b><br/>Αναλυτικά η ερώτηση που ο κ. Κόκκαλης κατέθεσε στη βουλή: «Σχετικά με την προστασία των αγροτικών ενισχύσεων της Κοινής Αγροτικής Πολιτικής υπάρχει στην Ελληνική Νομοθεσία ένα ικανό πλαίσιο που προστατεύει τους δικαιούχους αγρότες από τις κατασχέσεις προς το Δημόσιο, τους φορείς αυτού και τα ασφαλιστικά ταμεία. Τόσο το Άρθρο 32 του Ν 4314/2014(ΦΕΚ 265/Α/23-12-2014) αλλά και η πρόσφατη νομοθέτηση – προσθήκη από την κυβέρνηση ΣΥΡΙΖΑ με τον Νόμο 4587/2018 που έλαβε ΦΕΚ 218/24.12.2018, προσαρμόζουν τη νομοθεσία στις παρατηρήσεις της έκθεσης του Συνηγόρου του Πολίτη. Σύμφωνα και με το από Σεπτεμβρίου 2018 πόρισμα του Συνηγόρου του Πολίτη, «οι άμεσες ενισχύσεις χορηγούνται στους παραγωγούς ως εισοδηματικό δίκτυ ασφαλείας “safetynet”, προκειμένου να συνεχιστεί απρόσκοπτα η γεωργική τους δραστηριότητα, ανεξάρτητα από την επίδραση των παραγόντων αυτών».<br/>Συγκεκριμένα το άρθρο 12 του 4587/2018 εισάγει την εξής πρόβλεψη:<br/>«Οι προκαταβολές, οι ενδιάμεσες και οι τελικές πληρωμές που λαμβάνουν οι δικαιούχοι βάσει καθεστώτων στήριξης στα πλαίσια της κοινής αγροτικής πολιτικής, οι οποίες αφορούν: α) τη βασική ενίσχυση, β) την πράσινη ενίσχυση, γ) τις ενισχύσεις που χορηγούνται σε γεωργούς νεαρής ηλικίας, δ) τις ενισχύσεις που χορηγούνται σε μικροκαλλιεργητές, ε) τις συνδεδεμένες ενισχύσεις και στ) την ειδική ενίσχυση βάμβακος του Κανονισμού 1307/2013, δεν κατάσχονται στα χέρια του Δημοσίου ή τρίτων, δεν υπόκεινται σε κανενός είδους παρακράτηση και δεν συμψηφίζονται με οφειλές προς το Δημόσιο και οποιονδήποτε φορέα του δημόσιου τομέα, καθώς και προς τους ασφαλιστικούς οργανισμούς, μέχρι του ποσού των επτά χιλιάδων πεντακοσίων (7.500) ευρώ ετησίως. Σε περίπτωση επιβολής κατάσχεσης σε τραπεζικές καταθέσεις εις χείρας πιστωτικών ιδρυμάτων ως τρίτων, στις οποίες περιλαμβάνονται και οι πληρωμές των ανωτέρω άμεσων ενισχύσεων, τα πιστωτικά ιδρύματα εξετάζουν αν πληρούνται οι προϋποθέσεις για την επιβολή της κατάσχεσης, σύμφωνα με τις διατάξεις της παρούσας. Οι διατάξεις της παρούσας είναι ειδικές και κατισχύουν κάθε άλλης γενικής ή ειδικής διάταξης που ορίζει διαφορετικά».<br/>Σύμφωνα, λοιπόν, με τα οριζόμενα στην ισχύουσα νομοθεσία, οι ανωτέρω αγροτικές ενισχύσεις δεν κατάσχονται και δεν συμψηφίζονται για οφειλές προς το Δημόσιο, τους φορείς του Δημοσίου και τα ασφαλιστικά ταμεία μέχρι του ποσού των 7.500 ευρώ, πλέον των 1.250 ευρώ ανά μήνα.<br/>Επειδή η απάντηση που δόθηκε από την ΑΑΔΕ σε ερώτηση συναδέλφου βουλευτή, που αναφέρεται σε μια περίπτωση του Πυλώνα ΙΙ της ΚΑΠ, δεν αναφέρει καθόλου το ισχύον θεσμικό πλαίσιο που διέπει την προστασία των αγροτικών ενισχύσεων,<br/>Επειδή η απάντηση που δόθηκε από την ΑΑΔΕ σε καμία περίπτωση δεν πρέπει να θεωρηθεί ότι υποκαθιστά και πολύ δε περισσότερο ότι καταργεί το Νόμο,<br/>Επειδή η εν λόγω απάντηση ενδέχεται να έχει δημιουργήσει σύγχυση στις Τράπεζες, τις ΔΟΥ αλλά και τους αγρότες δικαιούχους ενισχύσεων,<br/>Επειδή σε καμία περίπτωση δεν δικαιολογείται η άγνοια του συνόλου του σχετικού με τις αγροτικές ενισχύσεις, νομικού πλαισίου,<br/>Επειδή το θέμα αφορά χιλιάδες δικαιούχους αγροτικών ενισχύσεων που η οικονομική κρίση που τραυμάτισε την χώρα και τους πολίτες της από το 2010, τους κατέστησε, παρά την θέλησή τους, ασυνεπείς απέναντι στο Δημόσιο και τα Ασφαλιστικά ταμεία,<br/>Ερωτάται ο κ. Υπουργός:<br/>1. Θα συστήσει στην Ανεξάρτητη Αρχή να εκδώσει νεώτερο έγγραφο που να διευκρινίζει πλήρως τα ισχύοντα σχετικά με την προστασία από τις κατασχέσεις όλων των αγροτικών ενισχύσεων του Πρώτου και του Δευτέρου Πυλώνα της ΚΑΠ;<br/>2. Με ποιον τρόπο θα άρει την σύγχυση που ενδέχεται να έχει προκληθεί στις Τράπεζες, τις ΔΟΥ και τους αγρότες, καθώς και τις τυχόν αδικίες προς τους αγρότες που προέκυψαν από την γενόμενη σύγχυση;»</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/syllipseis-diakiniton-kai-diasoseis-prosfygon-metanaston-se-ionio-kai-v-aigaio/"/>
        <a href="https://volos.ert.gr/blog/2019/11/25/26chronos-ypo-tin-epireia-oysion-apeilise-me-soygia-ierea-kai-neokoro/"/>
        <a href="https://volos.ert.gr/blog/2019/11/25/logo-kairoy-den-taxidepse-to-expres-skiathos/"/>
        <a href="https://www.ert.gr/perifereiakoi-stathmoi/kozani/eordaia-ypografi-symvasis-gia-to-ergo-agrotiki-odopoiia-stin-t-k-asvestopetras-dimoy-eordaias/"/>
        <a href="https://www.ert.gr/perifereiakoi-stathmoi/chania/chania-synechizontai-oi-tetartes-ton-filologon/"/>
        <a href="https://volos.ert.gr/blog/2019/11/25/kodikos-kolimpri-stin-kinimatografiki-leschi-voloy/"/>
      </related>
    </article>
  </body>
</html>