<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novella2000.it/alessandro-zarino-tornera-uomini-e-donne-corteggiare-veronica-burchielli/"/>
    <meta property="og:site_name" content="Novella 2000"/>
    <meta property="article:published_time" content="2019-11-25T09:38:23+00:00"/>
    <meta property="og:title" content="Alessandro Zarino a Uomini e donne per corteggiare Veronica Burchielli?"/>
    <meta property="og:description" content="Dopo il no, Alessandro Zarino tornerà a Uomini e donne per corteggiare Veronica Burchielli? Le dichiarazioni dell'ex tronista."/>
  </head>
  <body>
    <article>
      <h1>Alessandro Zarino a Uomini e donne per corteggiare Veronica Burchielli?</h1>
      <address><time datetime="2019-11-25T09:38:23+00:00">25 Nov 2019, 09:38</time> by <a rel="author" href="https://www.novella2000.it/author/debora/" target="_blank">Debora Parigi</a></address>
      <h3>Dopo il no, Alessandro Zarino tornerà a Uomini e donne per corteggiare Veronica Burchielli? Le dichiarazioni dell’ex tronista.</h3>
      <p>Il percorso di <b>Alessandro Zarino</b> a <b>Uomini e donne</b> è finito decisamente male. Il tronista, dopo una puntata abbastanza intensa, ha scelto <b>Veronica Burchielli</b>, dato che stava per lasciare la trasmissione e non fare più ritorno. <a href="https://www.novella2000.it/alessandro-zarino-scelta-uomini-e-donne-veronica-burchielli/">La corteggiatrice, però, gli ha rifilato il no e successivamente ha accettato il trono</a> offertole proprio da <b>Maria De Filippi</b>.</p>
      <p>A una settimana di distanza da quella puntata, <b>Alessandro</b> ha rilasciato un’intervista al <a href="https://www.wittytv.it/uomini-e-donne/">magazine</a> di <b>Uomini e donne</b> raccontando come sta oggi, dato che ha avuto modo di pensare a tutto.</p>
      <blockquote>Ho riflettuto e ripensato tanto a tutto il mio percorso e non riesco a capacitarmi di come possa essere finito così. Sono entrato in quello studio con tutta la buona volontà e il desiderio di riuscire a trovare una persona con cui condividere i momenti, le emozioni e le esperienze che la vita ci offre tutti i giorni. E il finale che tutti conosciamo non mi è affatto piaciuto!</blockquote>
      <blockquote>Fare errori non è sbagliato, perché ci aiuta a crescere e capire fin dove possiamo spingerci; su questo aspetto, a oggi, credo proprio che potrei scriverci un libro. Se devo essere sincero, però, in questo percorso non credo di aver commesso alcun errore, perché sono sempre stato me stesso, dal primo giorno fino alla fine; ma soprattutto sono sempre stato sincero, una caratteristica difficile da trovare oggi.</blockquote>
      <p><b>Alessandro Zarino</b> ha voluto anche difendersi dalle accuse arrivate da una parte del pubblico e anche dagli opinionisti.</p>
      <h3>Alessandro Zarino spiega la sua scelta</h3>
      <p>La scelta improvvisa a seguito della fuga di <b>Veronica Burchielli</b> non ha convinto molti. Infatti una buona parte del pubblico (e gli stessi opinionisti) lo hanno accusato di non aver fatto una scelta sincera. <a href="https://www.novella2000.it/veronica-burchielli-trono-accusaalessandro-zarino/">Anche Veronica in un’intervista è andata contro di lui</a>.</p>
      <blockquote>È stata in tutto e per tutto una decisone dettata dal cuore. A chi pensa che lo abbia fatto perché messo alle strette, rispondo: “Alle strette di cosa?!”. La situazione è chiara: quando Veronica mi ha detto che sarebbe andata via se non avessi preso una decisione, ho capito che non potevo permettermi di perderla e che quel percorso senza di lei non avrebbe avuto senso, così l’ho portata al centro dello studio.</blockquote>
      <p>E l’ex tronista ha voluto anche spiegare il suo atteggiamento nei confronti della corteggiatrice, cioè tutto quello che poi ha portato a quanto accaduto.</p>
      <blockquote>Avevo bisogno di tempo e maggiori certezze, proprio perché avevo paura di ciò che stavo provando per lei. Non ho richiesto di conoscere altre ragazze, ma ho semplicemente voluto informarmi se ne sarebbero arrivate di nuove. Veronica non ha mai avuto delle vere antagoniste che potessero permettermi di capire se era lei sola la donna che davvero volevo al mio fianco.</blockquote>
      <blockquote>Non ho rimpianti perché ho fatto tutto ciò che sentivo, però sono molto dispiaciuto per non essere arrivato a Veronica: avrei voluto dimostrarle di più e farle capire quanto tenessi a lei, ma le paure che mi porto dietro e quel timore che ho di mostrare i miei sentimenti hanno vinto ancora una volta.</blockquote>
      <p>Adesso però la situazione è cambiata e <b>Veronica Burchielli</b> è sul trono…</p>
      <h3>Alessandro Zarino corteggiatore di Veronica Burchielli?</h3>
      <p>Come detto, dopo il rifiuto, <b><i>Veronica Burchielli</i></b> è salita sul trono di <b><i>Uomini e donne</i></b>. Questo evento ha sconvolto <b><i>Alessandro Zarino</i></b>? Cosa ne pensa?</p>
      <blockquote>Ero dietro le quinte, appena uscito dallo studio, quando le è stato proposto il trono: ho sentito e visto tutto da un piccolo schermo che inquadrava il suo viso in quel momento. Ho provato rabbia, delusione: non riuscivo a credere a ciò che stava accadendo, anche perché fino ad allora non avevo mai preventivato un finale simile. Ma il rancore non mi appartiene e quando tieni a una persona, cerchi di comprenderla nel bene e nel male. Sbagliare è umano, ma l’importante è rimediare con successo ai propri errori. Aggiungo che non ho mai visto differenze tra la poltrona rossa e la sedia su cui sedeva Veronica e credo di averlo sempre dimostrato, quindi vederla in un posto diverso non mi cambia nulla. Capisco anche che il trono sia molto ambito come posizione e mi dispiacerebbe se lei dovesse perdere tutto quello che ha di bello nel cuore, facendo prevalere altro rispetto a quello che ha mostrato a me nel poco tempo avuto a nostra disposizione.</blockquote>
      <p>Quindi adesso la domanda sorge spontanea: se davvero stava iniziando a provare dei sentimenti, <b>Alessandro Zarino tornerà a Uomini e donne per corteggiare Veronica Burchielli?</b></p>
      <blockquote>Adesso nella mia mente ci sono tanti pensieri negativi, in netto contrasto con la parte conscia e razionale. Come ho già detto, ho provato delle belle emozioni, quindi chissà… Non escludo nulla, ma se mai dovessi decidere di scendere da quelle scale per corteggiarla, questa volta sarà per portarla via con me.</blockquote>
      <p>Una dichiarazione davvero forte che riporta anche un po’ al passato di <b>Uomini e donne</b>, quando ex tronisti sono tornati in veste di corteggiatori perché pentiti della scelta o non scelta fatta.</p>
      <p>Comunque dalle <b><a href="https://www.novella2000.it/anticipazioni-trono-classico-uomini-e-donne-registrazione-20-novembre-polemica-su-veronica/">ultime anticipazioni del Trono Classico</a></b>, per il momento <b>Alessandro Zarino terrà un corso di crossfit nella scuola di Amici 19</b>. Magari penserà di fare un salto anche negli studi di <b>Uomini e donne</b>?</p>
      <related>
        <a href="https://www.novella2000.it/andrea-damante-viviana-vizzini-retroscena-storia/"/>
        <a href="https://www.novella2000.it/anticipazioni-trono-over-uomini-e-donne-registrazione-23-novembre/"/>
        <a href="https://www.novella2000.it/ida-e-riccardo-si-sono-lasciati-cosa-e-successo-uomini-e-donne/"/>
      </related>
    </article>
  </body>
</html>