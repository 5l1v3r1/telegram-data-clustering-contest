<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549850.html/%D8%A2%DB%8C%D8%A7-%D8%B4%D9%87%D8%B1%D9%88%D9%86%D8%AF%D8%A7%D9%86-%D9%82%D8%B2%D9%88%DB%8C%D9%86%DB%8C-%DB%8C%D8%A7%D8%B1%D8%A7%D9%86%D9%87-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AF%D8%B1%DB%8C%D8%A7%D9%81%D8%AA-%DA%A9%D8%B1%D8%AF%D9%87-%D8%A7%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:44:00+00:00"/>
    <meta property="og:title" content="آیا شهروندان قزوینی یارانه کمک معیشتی دریافت کرده‌اند؟"/>
    <meta property="og:description" content="طرح حمایتی سهمیه‌بندی سوخت از روز گذشته در سطح کشور اجرایی شده اما با توجه به گزارش میدانی خبرنگار ما در استان قزوین هنوز عده‌ای این یارانه را دریافت نکرده و برای آن‌ها واریز نشده است."/>
  </head>
  <body>
    <article>
      <h1>آیا شهروندان قزوینی یارانه کمک معیشتی دریافت کرده‌اند؟</h1>
      <h2>گزارشی از وضعیت واریز بسته حمایتی؛</h2>
      <address>
        <time datetime="2019-11-25T09:44:00+00:00">25 Nov 2019, 09:44</time>
      </address>
      <p>طرح حمایتی سهمیه‌بندی سوخت از روز گذشته در سطح کشور اجرایی شده اما با توجه به گزارش میدانی خبرنگار ما در استان قزوین هنوز عده‌ای این یارانه را دریافت نکرده و برای آن‌ها واریز نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛ بامداد (جمعه) ۲۴ آبان ماه بود که مردم با شوک افزایش قیمت بنزین مواجه شدند؛ اقدامی که بدون پیش مقدمه‌ای از سوی دولت صورت گرفت و تبعاتی را هم به دنبال داشت.</p>
      <p>رئیس جمهور در همان روزها در جلسه هیئت دولت گفت که این افزایش قیمت بنزین در راستای کمک به معیشت قشر ضعیف جامعه اتفاق افتاده است.</p>
      <p>با توجه به این افزایش قیمت و شرایط سخت اقتصادی که دست به گریبان بیشتر مردم شده است نیز دولت اعلام کرد که ماهیانه یارانه‌های جدید از محل طرح مدیریت مصرف سوخت و اصلاح قیمت بنزین بین خانوارها توزیع خواهد شد.</p>
      <p>طرح حمایتی سهمیه‌بندی سوخت از روز گذشته در سطح کشور اجرایی شده اما با توجه به گزارش میدانی خبرنگار ما در استان قزوین هنوز عده‌ای این یارانه را دریافت نکرده و برای آن‌ها واریز نشده است.</p>
      <p>برای اطلاعات بیشتر به سطح شهر رفتیم تا این سوال را از مردم قزوین بپرسیم که آیا بسته حمایتی دریافت کرده‌اند یا خیر؟</p>
      <p>آقای جوانی که کارگر شرکت است، می‌گوید: هنوز یارانه حمایت معیشتی برای او واریز نشده و این درحالی است که حتی بیمه هم نیست و تعداد اعضای خانواده آن‌ها دو نفر است.</p>
      <p>وی با بیان اینکه از علت اینکه چرا هنوز این یارانه برای آن‌ها واریز نشده بی خبر است، ابراز می‌کند: حقوق کارگری با وجود اینکه یک خانواده کوچک دو نفره هستیم نیز کفاف زندگی را نمی‌دهد.</p>
      <p>یک خانم میانسال هم که تنها زندگی می‌کند در گفت‌وگو با خبرنگار صبح قزوین، اظهار می‌کند که مبلغ یارانه حمایتی برای او واریز نشده و از افزایش قیمت بسیاری از اقلام ضروری که ناگهان در بازار چند برابر شده ابراز نارضایتی می‌کند.</p>
      <figure>
        <img src="http://newsroom.dana.ir/content/upload/a6ab813a-019d-48c1-bb9e-4558a2f4382f.jpg"/>
      </figure>
      <p>
        <b>تاثیرات افزایش قیمت بنزین در بازار مشهود است</b>
      </p>
      <p>آقای جوانی که مهندس است، می‌گوید: ما خانواده چهار نفره هستیم که یارانه کمک معیشتی برای ما واریز نشده؛ این درحالی است که برای برخی دیگر از اقوام و آشنایان واریز شده و این جای سوال دارد.</p>
      <p>این شهروند قزوینی خاطرنشان می‌کند: شغل دولتی ندارم و با یک مغازه مخارج زندگی را تامین می‌کنم؛ امیدوارم دولت چالش‌های اقزایش قیمت بنزین را به نحوی مدیریت کند که زندگی اقشار کم درآمد و ضعیف که شاید بتوان گفت اکنون دیگر شامل حال بسیاری از مردم است نیز دچار مشکل و سختی نشود.</p>
      <p>یک شهروند دیگر که در یک فروشگاه کار می‌کند با بیان اینکه یک خانواده سه نفره است، عنوان می‌کند: یارانه کمک معیشتی برایمان واریز نشده است، اما انتقاد جدی که داریم این است که با توجه به افزایش قیمت بنزین ناخودآگاه همه زوایای اقتصادی تحت تاثیر قرار می‌گیرد به طوری که در این بازه زمانی تقریبا ۱۰روزه قیمت میوه و تره بار در بازار قزوین تا دو برابر شده است.</p>
      <p>وی می‌افزاید: علی رغم اینکه مسئولین زیربط نسبت به بازرسی‌های جدی در بازار اطلاع رسانی کردند اما چرا باید شاهد این افزایش قیمت باشیم؟ آیا مسئولین این تغییر قیمت‌ها را مشاهده نمی‌کنند؟! چطور بازرسی صورت می‌گیرد درحالی که قیمت‌ها چند برابر شده است.</p>
      <p>آقای میانسالی با بیان اینکه در نیروگاه کار می‌کند، می‌گوید: بسته حمایتی برای ما واریز نشده درحالی که یک خانواده چهار نفره هستیم و انتظار داریم که دولت به وعده‌های خود در حمایت از اقشار ضعیف اقدام جدی کند.</p>
      <p>دختر جوانی که شاغل است، بیان می‌کند: پدرم بازنشسته است اما بسته حمایتی برای ما واریز نشده، این مسئله را به طور پراکنده در میان دوستان و آشنایان مشاهده می‌کند که این بسته حمایتی را دریافت نکردند.</p>
      <p>وی تصریح می‌کند: باتوجه به اینکه ما یک خانواده پرجمعیت هستیم حقوق بازنشستگی پدرم که آن هم نامرتب واریز می‌شود پاسخگوی هزینه‌هایمان نیست و این در حالی است که خودم هم شاغل هستم.</p>
      <p>
        <b>۸۰ درصد قزوینی‌ها از طرح حمایتی سهمیه‌بندی سوخت بهره‌مند می‌شوند</b>
      </p>
      <p> این مشکلات در حالی است که رئیس سازمان مدیریت و برنامه‌ریزی قزوین در روزهای اخیر اعلام کرد که ۳۱۷ هزار خانوار در استان از یارانه جدید سهمیه‌بندی سوخت بهره‌مند می‌شوند.</p>
      <p>ابوالفضل یاری گفت: از ۳۹۷ هزار خانوار ۳۱۷ هزار خانوار مشمول بسته حمایتی می‌شوند که ۸۰ درصد جمعیت استان است.</p>
      <p>وی افزود: پیش بینی می‌شود ماهیانه ۴۳ میلیارد تومان یارانه جدید از محل طرح مدیریت مصرف سوخت و اصلاح قیمت بنزین بین خانوارهای استان توزیع شود.</p>
      <figure>
        <img src="http://newsroom.dana.ir/content/upload/40e8b43d-e24d-4337-a09a-70160bc8c397.jpg"/>
      </figure>
      <p>یاری عواید افزایش قیمت بنزین در استان را ماهانه ۴۳ میلیارد و ۳۰۰ میلیون تومان عنوان کرد و گفت: بخشی از این درآمد به حساب سرپرستان خانوارهای مددجویان و بازنشستگان واریز می‌شود.</p>
      <p>به گفته وی، اکنون ۲۹ هزار خانوار مددجوی کمیته امداد، ۲۸ هزار خانوار مددجوی بهزیستی، ۷۱ هزار خانوار بازنشسته و ۳۴ هزار خانوار تحت پوشش صندوق‌های مختلف شناسایی شده‌اند و روند شناسایی گروه‌های هدف ادامه دارد.</p>
      <p>رئیس سازمان مدیریت و برنامه‌ریزی قزوین بیان کرد: بر اساس این طرح که معاون رییس جمهور اعلام کرد، یارانه جدید برای خانوار یک نفری، ۵۵ هزار تومان، خانوار ۲ نفری ۱۰۳ هزار تومان، خانوار ۳ نفری ۱۳۸ هزار تومان، خانوار ۴ نفری ۱۷۲ هزار تومان و خانوار ۵ نفری ۲۰۵ هزار تومان خواهد بود که به یارانه قبلی افزوده خواهد شد.</p>
      <p>انتهای پیام/ </p>
      <p> </p>
    </article>
  </body>
</html>