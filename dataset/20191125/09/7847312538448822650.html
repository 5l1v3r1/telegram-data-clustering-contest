<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kosciol/474525-papiez-bledne-kolo-rywalizacji-prowadzi-do-destrukcji"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T09:00:33+00:00"/>
    <meta property="og:title" content="Papież: „Błędne koło rywalizacji prowadzi do destrukcji”; „Prowadzi do tego, że ludzie stają się stopniowo nieczuli”"/>
    <meta property="og:description" content="&quot;Jakże uciska i więzi duszę niepokój przekonania, że wszystko można wytworzyć, zdobyć lub kontrolować&quot; - mówił papież Franciszek."/>
  </head>
  <body>
    <article>
      <h1>Papież: „Błędne koło rywalizacji prowadzi do destrukcji”; „Prowadzi do tego, że ludzie stają się stopniowo nieczuli”</h1>
      <address><time datetime="2019-11-25T09:00:33+00:00">25 Nov 2019, 09:00</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Papież Franciszek podczas Mszy odprawionej na nowoczesnym stadionie w Tokio w poniedziałek przestrzegał przed „błędnym kołem” rywalizacji i „gorączkowym poszukiwaniem wydajności”. To prowadzi do destrukcji domu i wspólnoty - zauważył.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/kosciol/474313-papiez-przybyl-do-japonii-wazny-apel-do-biskupow">Papież przybył do Japonii. Zaapelował do biskupów: Zwracajcie uwagę na młodzież. Kultura sukcesu musi dać szansę wszystkim</a>
      </p>
      <p>
        <a href="https://wpolityce.pl/kosciol/474398-poruszajaca-pielgrzymka-franciszka-do-nagasaki-zdjecia">Poruszająca pielgrzymka Franciszka. „Nagasaki to znak niewytłumaczalnego cierpienia wielu niewinnych”. ZDJĘCIA</a>
      </p>
      <p>Papieska Msza odbyła się na stadionie Tokyo Dome, gdzie zgromadziło się 50 tys. osób. To największa masowa uroczystość z udziałem papieża w czasie jego wizyty w Japonii. Na ogromnym krytym, wielofunkcyjnym obiekcie sportowym na trybunach zajęte zostały wszystkie dostępne miejsca. Tysiące krzeseł ustawiono też na murawie. Karty wstępu na Mszę rozdano wcześniej błyskawicznie.</p>
      <p>Przyjazd papieża w papamobile wywołał ogromny entuzjazm wiernych, którzy wznosili żywiołowe okrzyki i płakali. Katolicy stanowią niecały procent ludności blisko 127-milionowej Japonii.</p>
      <figure>
        <img src="https://wpolityce.pl/p/635668"/>
      </figure>
      <p>W homilii Franciszek powiedział, że wolność „może zostać przytłumiona i osłabiona, gdy jesteśmy więźniami błędnego kręgu niepokoju i rywalizacji lub gdy skupiamy całą naszą uwagę i nasze najlepsze energie na natarczywym i gorączkowym poszukiwaniu wydajności i konsumpcji jako jedynego kryterium miary”.</p>
      <blockquote>Prowadzi to do tego, że ludzie stają się stopniowo nieczuli i niewrażliwi na rzeczy ważne, zmuszając serce, by biło się o rzeczy zbędne lub ulotne</blockquote>
      <p>— tłumaczył papież.</p>
      <blockquote>Jakże uciska i więzi duszę niepokój przekonania, że wszystko można wytworzyć, zdobyć lub kontrolować</blockquote>
      <p>— wskazał.</p>
      <p>Zaznaczył, że w społeczeństwie Japonii, kraju o wysoko rozwiniętej gospodarce, sporo osób jest odizolowanych społecznie i pozostaje na uboczu.</p>
      <blockquote>Dom, szkoła i wspólnota, które powinny być miejscami, gdzie każdy wspiera innych i pomaga, ulegają coraz bardziej destrukcji przez nadmierną konkurencję w dążeniu do zysku i wydajności</blockquote>
      <p>— ostrzegł.</p>
      <figure>
        <img src="https://wpolityce.pl/p/635667"/>
      </figure>
      <p>Franciszek mówił, że wiele osób czuje się zdezorientowanych i niespokojnych, przytłoczonych zbyt licznymi wymaganiami i obawami, które odbierają spokój i równowagę.</p>
      <p>Przywołał słowa Jezusa: „Nie troszczcie się zbytnio o swoje życie, o jutro”.</p>
      <blockquote>Ale to nie oznacza, że to jest zachęta do zaniedbywania tego, co się dzieje wokół nas lub do braku odpowiedzialności za codzienne zajęcia i obowiązki</blockquote>
      <p>— wyjaśniał.</p>
      <blockquote>Przeciwnie, to wyzwanie do otwarcia naszych priorytetów na szerszą perspektywę sensu</blockquote>
      <p>— dodał.</p>
      <p>Franciszek ocenił, że dążenie do własnego zysku lub korzyści, a także „egoizm udający szczęście indywidualne” czynią z ludzi „nieszczęśliwymi i niewolnikami, a także utrudniają rozwój prawdziwie harmonijnego i ludzkiego społeczeństwa”. Zwrócił uwagę, że świat ze swym pięknem został podarowany ludziom, aby mogli się nim dzielić i ofiarować innym, „nie jako panowie lub właściciele, ale jako uczestnicy tego samego stwórczego marzenia”.</p>
      <p>Chrześcijanie wezwani są do ochrony każdego życia oraz wyboru stylu nacechowanego „bezinteresownością i współczuciem, wielkodusznością i zwyczajnym słuchaniem” - podkreślił papież. Jak mówił, wierzący muszą być wspólnotą, która jest w stanie „zaakceptować to wszystko, co nie jest doskonałe, to wszystko, co nie jest czyste ani przefiltrowane, ale tym niemniej warte jest miłości”.</p>
      <p>Papież Franciszek powiedział cesarzowi Japonii Naruhito, że jako dziewięciolatek płakał na wieść o zrzuceniu bomb atomowych na Hiroszimę i Nagasaki. Słowa te przytoczyli dziennikarze po wizycie papieża w Pałacu Cesarskim w poniedziałek.</p>
      <figure>
        <img src="https://wpolityce.pl/p/635666"/>
      </figure>
      <p>Japońscy dziennikarze dowiedzieli się ze źródeł w Pałacu Cesarskim, że w trakcie półgodzinnej prywatnej wizyty u cesarza papież mówił mu, że dobrze pamięta, jak bardzo płakał, gdy mając dziewięć lat w 1945 roku usłyszał, że na japońskie miasta zrzucono bomby atomowe.</p>
      <p>Według tych informacji cesarz Naruhito podziękował Franciszkowi za to, że spotkał się w Tokio z ofiarami potrójnej katastrofy w Japonii w marcu 2011 roku: trzęsienia ziemi, tsunami i poważnej awarii w elektrowni atomowej w Fukushimie.</p>
      <p>Tematem rozmowy była też ochrona środowiska. Franciszek zauważył, że trudno rozwiązać problemy dotyczące ekologii, bo są one związane z ekonomią.</p>
      <p>CZYTAJ TAKŻE:</p>
      <p>
        <a href="https://wpolityce.pl/kosciol/473469-papiez-wykorzystywanie-broni-nuklearnej-jest-niemoralne">Papież do Japończyków: Wykorzystywanie broni nuklearnej jest niemoralne. Wasz kraj jest świadom cierpień spowodowanych przez wojnę</a>
      </p>
      <p>
        <a href="https://wpolityce.pl/kosciol/474379-historyczny-moment-papiez-odwiedzi-hiroszime-i-nagasaki">Historyczny moment. Ojciec Święty odwiedzi Hiroszimę i Nagasaki. Odda hołd ofiarom bomby atomowej, spotka się z ocalałymi</a>
      </p>
      <p>aw/PAP</p>
    </article>
  </body>
</html>