<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/mia-stagona-istoria/oi-protoporoi-tis-aytokiniviomixanias-pou-oloi-kseroume/2915756/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T09:09:00+00:00"/>
    <meta property="og:title" content="Οι πρωτοπόροι της αυτοκινηβιομηχανίας που όλοι ξέρουμε"/>
    <meta property="og:description" content="Δημήτρης Καμπουράκης - Μία σταγόνα ιστορία: Δεν το έχουμε συνειδητοποιήσει, όμως όλες οι σημερινές γνωστές μάρκες αυτοκινήτου, μοτοσυκλετών, κινητήρων και ελαστικών, είναι τα ονόματα των πρωτοπόρων της βιομηχανίας αυτής."/>
  </head>
  <body>
    <article>
      <h1>Οι πρωτοπόροι της αυτοκινηβιομηχανίας που όλοι ξέρουμε</h1>
      <h2>Δεν το έχουμε συνειδητοποιήσει, όμως όλες οι σημερινές γνωστές μάρκες αυτοκινήτου, μοτοσυκλετών, κινητήρων και ελαστικών, είναι τα ονόματα των πρωτοπόρων της βιομηχανίας αυτής. Από τον Πεζώ και τον Φόρντ, στον Πούλμαν και τον Ντάιμλερ. Από τον Μπιούικ και τον Ρενώ, μέχρι τον Χόντα και τον Ντουκάτι.</h2>
      <address><time datetime="2019-11-25T09:09:00+00:00">25 Nov 2019, 09:09</time> by <a rel="author">Δημήτρης Καμπουράκης</a></address>
      <p>Καμιά άλλη βιομηχανία πάνω στην υφήλιο δεν τίμησε τόσο πολύ τους αρχικούς της πρωτοπόρους, όσο η παγκόσμια αυτοκινητοβιομηχανία. Από το 1769 που ο Γάλλος στρατιωτικός μηχανικός Κυνιό έφτιαξε το πρώτο βαρύ αυτοκινούμενο όχημα, ως τις μέρες μας που εκατοντάδες εκατομμύρια αυτοκινήτων έχουν καταλάβει τον πλανήτη, υπάρχουν κάποια ονόματα που παραμένουν ίδια. Ονόματα εταιρειών, μάρκες και υπερσύγχρονα μοντέλα συνεχίζουν να μας θυμίζουν τους σχεδιαστές, μηχανικούς και βιομηχάνους που άρχισαν να κατασκευάζουν τα πρώτα πρωτόγονα αυτοκίνητα. Οδηγοί και επιβάτες που σήμερα γνωρίζουν απ’ έξω κι ανακατωτά τις ονομασίες των αυτοκινήτων, σπάνια υποπτεύονται ότι πρόκειται για ονόματα ανθρώπων. Κι όμως:</p>
      <p>Ο Γερμανός οπλοποιός <b>Γκότληπ Ντάιμλερ</b> έφτιαξε το 1885 το πρώτο αυτοκίνητο με μικρό, ελαφρύ και πολύστροφο κινητήρα. Οι κινητήρες Ντάιμλερ σήμερα φοριούνται σε εκατομμύρια αυτοκίνητα, αλλά και αεροπλάνα.</p>
      <p>Ο <b>Κάρλ Μπεντς</b> έφτιαξε αρχικά ένα τρίκυκλο με βενζινοκίνητο κινητήρα, το 1885. Τετράτροχο αυτοκίνητο έφτιαξε το 1890. Είναι το δεύτερο όνομα της περίφημης πια Μερσέντες Μπεντς.</p>
      <p>Ο Γάλλος <b>Αρμάν Πεζώ</b> έφτιαχνε ποδήλατα από το 1882, αλλά το 1889 έφτιαξε το πρώτο του τρίκυκλο ατμήλατο όχημα.</p>
      <p>Ο Αμερικανός <b>Χένρυ Φόρντ</b> έφτιαξε το πρώτο του αυτοκίνητο στο Ντητρόιτ το 1896. Ήταν αναμφισβήτητα ο πρώτος μεγάλος αυτοκινητοβιομήχανος, αλλά και ο πρώτος μεγάλος φοροφυγάς. Μόλις ανέβασε τις πωλήσεις του, έφτιαξε το ίδρυμα Φορντ όπου μεταβίβασε το 95% των μετοχών της αυτοκινητοβιομηχανίας, για να μην πληρώνει φόρο.</p>
      <p>Η πρώτη εταιρεία του Φόρντ πουλήθηκε στον μηχανικό Λέυλαντ, που για να τιμήσει τη γυναίκα του, έδωσε το όνομα της στη νέα εταιρεία. Η σύζυγος του ονομαζόταν <b>Κάντιλακ</b>.</p>
      <p>Γύρω στα 1880, ένας Αμερικανός βιομήχανος έφτιαξε ένα ολόκληρο χωριό με εργοστάσια, κοιτώνες και καταστήματα, σε μια έκταση που αγόρασε νότια του Σικάγου. Έφτιαχνε βαγόνια για τρένα. Βλέποντας την βιομηχανία του αυτοκινήτου να αναπτύσσεται, σκέφτηκε να φτιάξει ένα βαγόνι αυτοκίνητο, δηλαδή αυτοκίνητο με δεκάδες θέσεις. Το όνομα του ήταν <b>Τζόρτζ Πούλμαν</b> και το προϊόν του άφησε το όνομα του στην ιστορία.</p>
      <p>Το 1895, ένας Αμερικανός βιομήχανος υδραυλικών και ειδών υγιεινής, ο <b>Ντέιβιντ Μπιούικ,</b> αποφάσισε να στραφεί στην κατασκευή αυτοκινήτων. Τα πήγε μια χαρά.</p>
      <p>Έναν χρόνο αργότερα, το 1896, στην άλλη όχθη του Ατλαντικού, ένας μηχανικός που λεγόταν <b>Χένρυ Ώστιν</b> έπεισε μερικούς κεφαλαιούχους να επενδύσουν στην κατασκευή αυτοκινήτων. Για να τους πείσει, είχε κατασκευάσει δείγματα τρίτροχων αυτοκινήτων. Η εταιρεία Ωστιν διέπρεψε στην Βρετανική αυτοκινητοβιομηχανία.</p>
      <p>Το 1898, ο Γάλλος μηχανικός <b>Λουι Ρενώ</b>, κατασκεύασε το πρώτο του αυτοκίνητο σε μια αποθήκη του σπιτιού του. Μαζί με τα δύο αδέλφια του, Μαρσέλ και Φερνάν, φτιάχνουν αμέσως την εταιρεία Ρενώ.</p>
      <p>Το 1887, ο Ιρλανδός <b>Τζων Ντάνλοπ</b> κατασκεύασε το πρώτο του ελαστικό ειδικά για αυτοκίνητα. Τα λάστιχα Ντάνλοπ γρήγορα έγιναν κολοσσός.</p>
      <p>Το 1939, ο Αδόλφος Χίτλερ εγκαινίασε το πρώτο αυτοκίνητο του λαού όπως ονομάστηκε, το <b>Φόλκσβάγκεν</b>. Σχεδιαστής του ήταν ο Αυστριακός μηχανικός <b>Φέρντινατ Πόρσε</b>. Ο γιός του Φέρι Πόρσε, μετά τον πόλεμο, παρουσίασε για πρώτη φορά το 1948 το πρώτο αγωνιστικό αυτοκίνητο Πόρσε.</p>
      <p>Ο Ιταλός μηχανικός και οδηγός αγώνων <b>Ένζο Φεράρι</b>, είχε δουλέψει στην <b>Άλφα Ρομέο</b> από το 1920 ως το 1929, πριν κατασκευάσει το δικό του μοντέλο, που έμελε να εξελιχθεί σ’ ένα από τα ακριβότερα και πολυτελέστερα της ιστορίας του αυτοκινήτου.</p>
      <p>Το 1926, η οικογένεια <b>Ντουκάτι</b> ιδρύει την ομώνυμη βιομηχανία μοτοσυκλετών. Τρία χρόνια αργότερα ο <b>Τζουζέπε Τζιλιέρα</b> φτιάχνει άλλη μια Ιταλική εταιρεία μοτοσυκλετών.</p>
      <p>Τα ίδια ακριβώς συνέβησαν και στην αυτοκινητοβιομηχανία της ανατολής. Ο Γιαπωνέζος <b>Σοϊτσίρο Χόντα</b>, ο επίσης Γιαπωνέζος Καβασάκι και ο Κορεάτης<b> Ντα Ε Βου</b> έφτιαξαν εταιρείες αυτοκινήτων και μοτοσυκλετών.</p>
      <p>Και μια εξαίρεση σ’ όλη αυτή την ατέλειωτη σειρά αυτοκινητανθρώπων που το όνομα τους έμεινε στην ιστορία. Ένας Έλληνας, ο <b>Άλεκ Ισηγόνης</b>, σχεδίασε το 1959 ένα αυτοκίνητο που έμεινε στην ιστορία για μικρό του μέγεθος και για το στυλ του. Ήταν το περίφημο Μίνι Κούπερ. Δυστυχώς γι’ αυτόν, το ελληνικό του όνομα δεν δόθηκε στο αυτοκίνητο κι έτσι ο Άλεκ Ισηγόνης έμεινε στην ιστορική αφάνεια.</p>
      <p>Διαβάστε εδώ κι άλλες ιστορίες με την υπογραφή του <b>Δημήτρη Καμπουράκη</b>, στη στήλη <a href="https://www.newsit.gr/mia-stagona-istoria/"><b>Μία σταγόνα ιστορία.</b></a></p>
    </article>
  </body>
</html>