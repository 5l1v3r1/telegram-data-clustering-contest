<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641927/%D9%87%D9%85%DB%8C%D8%B4%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%B3%D8%B1%D9%88%D8%B4-%D8%B5%D8%AD%D8%AA-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T09:43:00+00:00"/>
    <meta property="og:title" content="همیشه همکاری با سروش صحت را دوست دارم"/>
    <meta property="og:description" content="بیژن بنفشه‌خواه بازیگر سریال «فوق لیسانسه‌ها» از حضور خود در این سریال و همکاری دوباره با صحت گفت."/>
  </head>
  <body>
    <article>
      <h1>
        <a href="https://www.bultannews.com/fa/news/641927/%D9%87%D9%85%DB%8C%D8%B4%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D8%B3%D8%B1%D9%88%D8%B4-%D8%B5%D8%AD%D8%AA-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D9%85">همیشه همکاری با سروش صحت را دوست دارم</a>
      </h1>
      <h2>بیژن بنفشه‌خواه بازیگر سریال «فوق لیسانسه‌ها» از حضور خود در این سریال و همکاری دوباره با صحت گفت.</h2>
      <address><time datetime="2019-11-25T09:43:00+00:00">25 Nov 2019, 09:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بیژن بنفشه‌خواه بازیگر سریال تلویزیونی «فوق لیسانسه‌ها»، درباره حضور خود در این مجموعه تلویزیونی گفت: من در این سریال نقش دکتر مهاجر را بازی می‌کنم؛ بازی در سریال «فوق لیسانسه ها» را خیلی دوست دارم. چون به نظرم یکی از بهترین نقش‌هایی است که در آن بازی کرده ام. در «فوق لیسانسه‌ها» شاهد اتفاقات پیش بینی نشده خواهیم بود.</p>
      <p>وی ادامه داد: من در بیشتر کار‌های آقای صحت بازی کرده ام؛ چرا که قلم، شخصیت و کارش را دوست دارم. البته تهیه‌کننده کار هم برایم مهم بود؛ آقای جودی یکی از تهیه‌کنندگان مطرح تلویزیون است.</p>
      <p>این بازیگر درباره فیلمنامه سریال «فوق لیسانسه‌ها» توضیح داد: پایه و اساس سریال از ابتدا به خوبی گذاشته شده و شخصیت‌ها به خوبی شکل گرفته اند. ارتباط بین شخصیت‌های سریال هم به خوبی برقرار شد. امیرحسین رستمی ۲ سال از من کوچکتر است؛ اما نقش داماد من را به خوبی بازی می‌کند. گریم در این سریال بسیار تأثیرگذار است اما شخصیت پردازی نویسندگان «فوق لیسانسه ها» باعث شده، مخاطب کاراکتر‌ها را بهتر قبول می‌کند.</p>
      <p>بازیگر سریال «پژمان» با اشاره به استقبال مخاطبان از فوق لیسانسه‌ها عنوان کرد: دلیل استقبال مردم این است که سریال خیلی بروز است. من خود برخی از کار‌هایی را که همین چند سال اخیر کار کردم را که مشاهده می‌کنم ، فکر می‌کنم برای ۲۰ سال پیش است؛ اما «فوق لیسانسه‌ها»کاری امروزی و بروز است. سریال «فوق لیسانسه ها» در بازگو کردن مشکلات جامعه بروز ظاهر شده است؛ نویسنده، تهیه‌کننده و کارگردان آن دغدغه بیان مشکلات جوانان امروز را به شکل طنز دارند.</p>
      <p>بنفشه خواه در پایان اظهار کرد: اینکه جوانان با سریال ارتباط برقرار کنند، خیلی خوب است؛ ما سال‌هاست کار می‌کنیم و برخی‌ با ما خاطره دارند و سریال را دنبال می‌کنند. زمانی که نسل امروز با سریال ارتباط برقرار کنند، حس خوبی دارد و نشان می دهد هنوز تاریخ مصرف ما به پایان نرسیده است و می‌توانیم دوباره کار کنیم.</p>
    </article>
  </body>
</html>