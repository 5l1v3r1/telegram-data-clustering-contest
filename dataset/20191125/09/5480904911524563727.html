<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/duvera-v-ekonomiku-klesa-v-listopadu-byla-nejnizsi-od-leta-2014/1824897?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T09:59:00+00:00"/>
    <meta property="og:title" content="Důvěra v ekonomiku klesá, v listopadu byla nejnižší od léta 2014"/>
    <meta property="og:description" content="Praha - Důvěra v českou ekonomiku v listopadu dále klesla na 93,3 bodu, což je nejméně od léta 2014. V říjnu byl souhrnný indikátor o tři desetiny bodu vyšší. Podnikatelé jsou nejpesimističtější za pět a půl roku, jejich důvěra se v listopadu snížila o desetinu bodu na 91,5 bodu. Pokles postihl všechna odvětví s výjimkou obchodu, což souvisí s blížícími se vánočními svátky. U spotřebitelů se důvěra po říjnovém růstu snížila na 102 bodů, což je nejhorší výsledek od října 2014. Vyplývá to z dat, která zveřejnil Český statistický úřad."/>
  </head>
  <body>
    <article>
      <h1>Důvěra v ekonomiku klesá, v listopadu byla nejnižší od léta 2014</h1>
      <address><time datetime="2019-11-25T09:59:00+00:00">25 Nov 2019, 09:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Důvěra v českou ekonomiku v listopadu dále klesla na 93,3 bodu, což je nejméně od léta 2014. V říjnu byl souhrnný indikátor o tři desetiny bodu vyšší. Podnikatelé jsou nejpesimističtější za pět a půl roku, jejich důvěra se v listopadu snížila o desetinu bodu na 91,5 bodu. Pokles postihl všechna odvětví s výjimkou obchodu, což souvisí s blížícími se vánočními svátky. U spotřebitelů se důvěra po říjnovém růstu snížila na 102 bodů, což je nejhorší výsledek od října 2014. Vyplývá to z dat, která <a href="https://www.czso.cz/csu/czso/cri/konjunkturalni-pruzkum-listopad-2019">zveřejnil</a> Český statistický úřad.</p>
      <p>Mezi spotřebiteli důvěra v ekonomiku klesla o 1,6 bodu na 102 bodů. Obávají se zejména zhoršení jejich vlastní finanční situace. Úmysl spořit se v porovnání s říjnem mírně snížil, obavy z růstu cen zůstaly meziměsíčně téměř stejné. Hlavní ekonom ING Jakub Seidler uvedl, že důvěra domácností postupně klesá vzhledem k negativním zprávám přicházejícím ze zahraničí. Navzdory tomu ale podle něj zůstává spotřeba domácností prozatím nadále příznivá. Listopadová data ale naznačují, že pokud se nálada domácností nezačne opět zlepšovat, bude i spotřeba domácností postupně slábnout.</p>
      <p>"Mezi spotřebiteli nejsou zatím cítit obavy z krize. Ukazatel jejich důvěry měl ale zpoždění i při poslední krizi, kdy se po jejím vypuknutí náhle propadl o 20 bodů," doplnila ředitelka investiční platformy Bondster.com Jana Mücková.</p>
      <p>Důvěra podnikatelů klesla třetí měsíc v řadě, nejvýrazněji to bylo u průmyslových podniků z říjnových 87,5 bodu na listopadových 86,9 bodu. Jde o nejhorší údaj od srpna 2013. Průmyslníci očekávají v příštích třech měsících mírný pokles tempa růstu výroby a zaměstnanosti. U stavebníků důvěra klesla o půl bodu na 103,8 bodu, pesimističtější jsou v hodnocení úrovně současné stavební činnosti a v příštích třech měsících čekají zhoršení celkové ekonomické situace. Ve službách důvěra klesla o 0,2 na 94,2 bodu. Naopak u obchodníků důvěra stoupla z 90,6 bodu v říjnu na 96 bodů v listopadu.</p>
      <p>"Podnikatelé v obchodě očekávají, že se v nejbližších měsících jejich celková ekonomická situace zlepší. Souvisí to i s blížícími se vánočními svátky, kdy spotřebitelé budou obecně více utrácet. Pokles důvěry v ekonomiku ovšem pokračuje v odvětví průmyslu, kde se podniky potýkají s vysokou mírou nejistoty," uvedl vedoucí oddělení konjunkturálních průzkumů ČSÚ Jiří Obst.</p>
      <p>Důvodem mírných obav podnikatelů z dalšího vývoje ekonomiky je přetrvávající nedostatek pracovních sil a s tím svázaná nutnost výrazně zvyšovat mzdy, řekl ČTK šéf komunikace společnosti Acema Michal Petřek. S jistými obavami pak podle něj hledí firmy na vývoj ekonomiky v Německu. Spotřebitelskou důvěru v podnikání výrazně ovlivnil nedostatek pracovníků, kteří limitují množství přijatých zakázek zejména v průmyslu a stavebnictví, souhlasila Mücková.</p>
      <p>V listopadu statistici po půl roce opět provedli šetření o investicích ve zpracovatelském průmyslu. "V odhadu objemu investic pro rok 2020 předpokládají podniky přibližně jednoprocentní pokles. Investovat budou převážně do obnovy stávajících výrobních zařízení a pořizování nových technologií," uvedla Veronika Ptáčková z ČSÚ.</p>
    </article>
  </body>
</html>