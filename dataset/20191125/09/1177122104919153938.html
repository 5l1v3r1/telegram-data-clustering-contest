<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/ii-atrag-atenia-maiei-sandu-sa-i-ina-in-frau-rusofilii-i-exponenii-naiunii-civice-moldoveneti-din-acum-pentru-ca-daca-vor-continua-atacurile-la-unioniti-va-pierde-alegerile-prezideniale-148898.html"/>
    <meta property="og:site_name" content="Timpul.md"/>
    <meta property="article:published_time" content="2019-11-25T09:51:00+00:00"/>
    <meta property="og:title" content="Îi atrag atenția Maiei Sandu să-și țină în frâu rusofilii și exponenții ”națiunii civice moldovenești” din ACUM pentru că dacă vor continua atacurile la unioniști va pierde alegerile prezidențiale"/>
    <meta property="og:description" content="După ”lupte seculare” ce au durat 5 luni de zile, blocul ACUM descoperă cu surprindere că PSRM și Igor Dodon sunt răi și fac jocurile Moscovei în Republica Moldova. Mai..."/>
  </head>
  <body>
    <article>
      <h1>Îi atrag atenția Maiei Sandu să-și țină în frâu rusofilii și exponenții ”națiunii civice moldovenești” din ACUM pentru că dacă vor continua atacurile la unioniști va pierde alegerile prezidențiale</h1>
      <address>
        <time datetime="2019-11-25T09:51:00+00:00">25 Nov 2019, 09:51</time>
      </address>
      <p>După ”lupte seculare” ce au durat 5 luni de zile, blocul ACUM descoperă cu surprindere că PSRM și Igor Dodon sunt răi și fac jocurile Moscovei în Republica Moldova. Mai mult, toate avertismentele adresate din zona unionistă asupra agendei duble a lui Igor Dodon, inclusiv în ceea ce privește federalizarea s-au lovit nu doar de un zid ci și de declarații care îl apărau pe prezidentul roșu. Brusc, după demiterea guvernului, Nicu Popescu, fostul ministru de externe, descoperă pericolul federalizării pe care l-a negat în toate cele 5 luni. La fel de brusc și Andrei Năstase descoperă cu mirare că înregistrările cu Dodon și Plahotniuc sunt reale iar președintele socialist este pasibil de inculpare pentru trădare. Această „descoperire” vine după ce au ignorat și ironizat solicitarea PUN de anchetare a lui Dodon, după cum au ignorat și chiar atacat inițiativa lui Octavian Tâcu de creare a unei comisii parlamentare de anchetare a lui Dodon.</p>
      <p>Lunile de guvernare ACUM au vulnerabilizat Republica Moldova cum nici o altă guvernare nu a făcut-o până acum. Practic, datorită EXCUSIV blocului ACUM, Republica Moldova a fost reocupată într-o manieră hibridă de Rusia care, politic, prin prostia și țâfnele blocului ACUM a ajuns din nou pe Prut.</p>
      <p>Expozeurile liderilor ACUM despre cum au început reformele și au realizat dezoligarhizarea se lovesc de un crud adevăr: nu a existat nici o dezoligarhizare ci doar au sprijinit o altă parte a binomului să preia în mod mafiot sistemul coordonat de Plahotniuc. Nu a existat nici un început de reformă pentru că totul a fost sabotat de Dodon.</p>
      <p>Laudele liderilor ACUM despre cum au reușit să deblocheze finanțările externe dovedesc aceiași lipsă de viziune și înțelegere a propriilor acte. Din punctul meu de vedere, așa numita deblocare a finanțării externe este o mită geopolitică, menită să ascundă o afacere geopolitică pusă la cale de Berlin și Moscova. Sper să mă înșel!</p>
      <p>În încheiere, îi atrag atenția Maiei Sandu să-și țină în frâu rusofilii și exponenții ”națiunii civice moldovenești” din ACUM pentru că dacă vor continua atacurile la unioniști va pierde alegerile prezidențiale la fel cum au pierdut primăria Chișinău. Unioniștii nu mai sunt dispuși să tolereze mârlăniile și atacurile debitate de un Popșoi și alții ca dânsul. Ați avut suficient timp să dovediți ce puteți și ați produs doar prostie, ipocrizie și aruncarea Republicii Moldova din nou în brațele Moscovei.</p>
      <p>
        <b>Anatol Șalaru <br/></b>
        <a href="https://www.facebook.com/anatol.salaru/posts/1524647374341203">
          <b>https://www.facebook.com/anatol.salaru/posts/1524647374341203</b>
        </a>
      </p>
    </article>
  </body>
</html>