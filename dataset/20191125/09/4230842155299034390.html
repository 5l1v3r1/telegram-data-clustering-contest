<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191125-odyagny-pomarancheve-svit-vidznachaye-den-borotby-z-nasylstvom-shhodo-zhinok/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T09:31:21+00:00"/>
    <meta property="og:title" content="Одягни помаранчеве – світ відзначає День боротьби з насильством щодо жінок"/>
    <meta property="og:description" content="Міжнародний день боротьби за ліквідацію насильства щодо жінок щороку відзначається 25 листопада. Детальніше про його історію – читайте на Фактах ICTV."/>
  </head>
  <body>
    <article>
      <h1>Одягни помаранчеве – світ відзначає День боротьби з насильством щодо жінок</h1>
      <address>
        <time datetime="2019-11-25T09:31:21+00:00">25 Nov 2019, 09:31</time>
      </address>
      <p>Міжнародний день боротьби за ліквідацію насильства щодо жінок щороку відзначається 25 листопада. Детальніше про його історію – читайте на Фактах ICTV.</p>
      <p>Міжнародний день боротьби за ліквідацію насильства щодо жінок почали відзначати за ініціативи Генеральної асамблеї ООН у 1999 році.</p>
      <p>Дату 25 листопада обрали не випадково. Саме у цей день у 1960 році за наказом диктатора Домініканської Республіки Рафаеля Трухільо  таємна поліцція до смерті забила палицями політичних активісток сестер Мірабель.</p>
      <p>Тому цей день був встановлений для того, щоб уряди країн, міжнародні і неурядові організації проводили заходи, спрямовані на привернення уваги громадськості до проблеми насильства щодо жінок.</p>
      <p>За інформацією ООН, жінки і дівчатка піддаються насильству, як у мирний час, так і під час збройних конфліктів. Вони відчувають тиск з боку держави, суспільства, родичів.</p>
      <p>Так, <b>кожна третя жінка</b> <b>у світі</b> щонайменше один раз у житті <b>страждала від насильства у сім’ї</b>. В Україні за перше півріччя 2019 року понад 23 тис. людей звернулися на гарячі лінії щодо домашнього насильства.</p>
      <p>Також відомо, що 50% жінок, які потрапляють до лікарні – це побиті вагітні. А у 95% шлюбів, що розпадаються, причина – домашнє насильство.</p>
      <p><b>Читайте:</b> <a href="https://fakty.com.ua/ua/ukraine/20190711-domashnye-nasylstvo-prychyny-i-kudy-zvertatysya/">Домашнє насильство: причини і куди звертатися</a></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FFakty.ICTV%2Fvideos%2F713631972481779%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Починаючи з 25 листопада до 10 грудня щороку проходить акція 16 днів дій проти гендерного насильства. Темою цьогорічної кампанії є слоган Розфарбуй світ в помаранчевий колір: покоління рівності виступає проти зґвалтувань.</p>
      <p>Ця тема покликана привернути увагу та спонукати до активніших дій громадянське суспільство в боротьбі з сексуальним насильством щодо жінок.</p>
      <p>У Міжнародний день боротьби за ліквідацію насильства щодо жінок ООН закликає одягнути <b>речі помаранчевого кольору</b> або обрати помаранчевий аксесуар, щоб висловити свою солідарність з рухом проти насильства стосовно жінок і дівчат.</p>
      <p>Крім того, у різних містах світу пройдуть відповідні заходи, а знамениті будівлі підсвітять помаранчевим кольором.</p>
      <p>Раніше Факти ICTV писали, що в Україні створять сучасну гарячу лінію, яка покликана реагувати на <a href="https://fakty.com.ua/ua/ukraine/20191106-protydiya-domashnomu-nasylstvu-v-ukrayini-stvoryat-suchasnyj-kol-tsentr/">випадки домашнього насильства</a>.</p>
    </article>
  </body>
</html>