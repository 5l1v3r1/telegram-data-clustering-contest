<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/historicke-sperky-ci-diamanty-zlodeji-vykradli-drazdanskou-klenotnici-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T09:45:00+00:00"/>
    <meta property="og:title" content="Miliardová krádež. Zloději vyloupili historickou drážďanskou klenotnici"/>
    <meta property="og:description" content="/VIDEO/ Zloději dnes brzy ráno vykradli drážďanskou klenotnici Grünes Gewölbe (Zelená klenba), kde jsou uloženy cenné historické sbírky německé spolkové země Sasko. Hodnotu ukradených předmětů nelze finančně stanovit, neboť jejich význam je díky unikátnosti, neprodejnosti a historickému odkazu nevyčíslitelný, uvedla na tiskové konferenci šéfka saských státních sbírek Marion Ackermannová. Reagovala tak na dotaz, zda částka jedné miliardy eur (25,5 miliardy Kč), jak uvedl deník Bild, odpovídá skutečnosti. Saský ministerský předseda Michael Kretschmer řekl, že je věcí otřesen. Podle mluvčí českého policejního prezidia Hany Rubášové německá strana dosud české policisty o součinnost nepožádala."/>
  </head>
  <body>
    <article>
      <h1>Miliardová krádež. Zloději vyloupili historickou drážďanskou klenotnici</h1>
      <address><time datetime="2019-11-25T09:45:00+00:00">25 Nov 2019, 09:45</time> by <a rel="author">ČTK</a></address>
      <p>"Okradena byla nejen státní sbírka, ale i my, Sasové!" uvedl Kretschmer. Dodal, že hodnotu, kterou sbírka má, po řadu staletí tvrdě vytvářeli obyvatelé Saska. Saskou historii podle něj nelze bez klenotnice pochopit. "Toto je útok na kulturní identitu všech Sasů a také na Svobodný stát Sasko," řekl také saský ministr vnitra Roland Wöller. Novináře ujistil, že policie s nasazením všech sil pracuje na tom, aby dopadla nejen zloděje, ale aby získala zpět zmizelé předměty.</p>
      <figure>
        <img src="https://g.denik.cz/1/97/ctk-zaplavy-na-jihu-francie-si-vyzadaly-nejmene-dva-mrtve_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zaplavy-ve-francii-si-vyzadaly-jiz-dva-mrtve-dalsi-clovek-se-pohresuje-20191124.html">Záplavy ve Francii si vyžádaly již dva mrtvé. V Itálii se zřítil dálniční most Přečíst článek ›</a>
      </aside>
      <p>Policie prozatím v souvislosti s případem nikoho neidentifikovala a ani nikoho nezadržela. Na tiskové konferenci uvedla, že alarm byl spuštěn ráno v 04:59 a že první hlídka byla na místě během pěti minut. Na pachatele ale už nenarazila. Do budovy Rezidenčního zámku, kde jsou sbírky vystaveny, pronikli zloději zamřížovaným oknem. V sále pak rozbili sekyrou jednu z vitrín se šperky z 18. století, které si jako lup odnesli. Pachatelé byli podle Bildu "nápadně malí". Policie uvedla, že na kamerových záznamech byli zachyceni dva lidé a že není vyloučeno, že měli pomocníky.</p>
      <figure>
        <iframe src="https://www.youtube.com/embed/1PKbQNAA7pw" width="630" height="354" data-service="Youtube" scrolling="no"/>
      </figure>
      <p>Co přesně zmizelo, odborníci stále vyhodnocují. Šéfka státních sbírek Ackermannová večer řekla, že zloději nevzali vše ze tří cenných souborů broží, knoflíků, přezek a dalších zdobených předmětů, které se nacházely v rozbité vitríně. "Mnoho předmětů tam naštěstí ještě zůstalo," uvedla. Hodnota souborů ale podle ní tkvěla právě v úplnosti. Už dříve Ackermannová uvedla, že ukradené předměty mají nevyčíslitelnou hodnotu. "Je to takřka světové kulturní dědictví. Nikde jinde takovou sbírku klenotů v této podobě, kvalitě a množství nenajdete," dodal její kolega Dirk Syndram, který Grünes Gewölbe vede.</p>
      <figure>
        <img src="https://g.denik.cz/1/ef/ctk-zlodeji-pry-z-drazdanske-klenotnice-vzali-sperky-za-miliardu-eur_denik-630.jpg"/>
      </figure>
      <p>
        <i>Sbírky klenotnice Grünes Gewölbe na snímku ze 4. dubna 2019, Autor: ČTK</i>
      </p>
      <p>Podle pověřenkyně německé vlády pro kulturu Moniky Güttersové by bylo těžké ukradené předměty prodat, a možná tak podle ní šlo o krádež "na zakázku". "Doufáme, že neopustily Německo," dodala.</p>
      <p>Policisté předpokládají, že s loupeží souvisí i požár elektrického rozvaděče pod Augustovým mostem. Kvůli němu v době činu nefungovalo u Rezidenčního zámku veřejné osvětlení. Z centra Drážďan pachatelé podle policie odjeli autem Audi A6. Vůz stejného typu později někdo zapálil v podzemní garáži v severozápadní části Drážďan. Od zapáleného auta chytlo i několik dalších vozů.</p>
      <h3>Jantarové předměty i stříbrné nádobí </h3>
      <p>Policie zřídila zvláštní vyšetřovací tým, který dostal jméno Epoleta. Právě zdobený důstojnický nárameník je totiž jednou z ukradených věcí. V týmu je nyní 20 kriminalistů.</p>
      <figure>
        <img src="https://g.denik.cz/1/62/ctk-tisice-lidi-se-sesly-v-hannoveru-na-protest-proti-shromazdeni-krajne-pravicove-npd_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/za-svobodu-tisku-tisice-lidi-protestovaly-v-hannoveru-proti-krajni-pravici-20191123.html">Za svobodu tisku. Tisíce lidí protestovaly v Hannoveru proti krajní pravici Přečíst článek ›</a>
      </aside>
      <p>Grünes Gewölbe, která nese název podle původního nátěru klenby, bývala klenotnicí saských kurfiřtů. K vidění zde jsou, či byly, mimo jiné jantarové předměty, stříbrné nádobí, výrobky ze slonoviny nebo zlatnická díla. K často zmiňovaným exponátům patří Mouřenín se smaragdovým stupínkem, soška osázená vedle smaragdů i rubíny, safíry či granáty.</p>
      <p>Vzácné sbírky klenotnice přečkaly masivní bombardování Drážďan na konci druhé světové války, neboť byly od roku 1942 uloženy v polabské pevnosti Königstein. V květnu 1945 je Rudá armáda odvezla do Moskvy, po 13 letech byla většina cenností vrácena. Rekonstruované prostory klenotnice v Rezidenčním zámku byly postupně zpřístupněny od roku 2004, předtím byly sbírky po 30 let přechodně vystaveny v drážďanském Albertinu.</p>
    </article>
  </body>
</html>