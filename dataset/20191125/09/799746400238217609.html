<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103442/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T09:59:03+00:00"/>
    <meta property="og:title" content="В Естонії третя за пів року відставка ультраправого міністра"/>
    <meta property="og:description" content="Прем’єр-міністр Естонії Юрі Ратас оголосив про звільнення міністра сільського господарства Марта Ярвіка, який є членом крайньо правої партії EKRE, що входить до правлячої коаліції."/>
  </head>
  <body>
    <article>
      <h1>В Естонії третя за пів року відставка ультраправого міністра</h1>
      <address>
        <time datetime="2019-11-25T09:59:03+00:00">25 Nov 2019, 09:59</time>
      </address>
      <p>Прем'єр-міністр Естонії Юрі Ратас оголосив про звільнення міністра сільського господарства Марта Ярвіка, який є членом крайньо правої партії EKRE, що входить до владної коаліції.</p>
      <p>Про це повідомляє "Європейська правда" з посиланням на<a href="https://rus.delfi.ee/"> Delfi</a>.</p>
      <p>"Тепер EKRE повинна запропонувати нового і гідного кандидата. Март Ярвік своїми словами, вчинками і в деяких випадках також бездіяльністю створив проблеми. У Ярвіка немає можливості виконувати обов'язки ефективним чином", - сказав Ратас.</p>
      <p>Ярвік ще сьогодні вранці відмовився добровільно піти з посади. Разом з ним звільнений і канцлер міністерства Іллар Леметті, який зіграв ключову роль в публікації відомостей про сумнівні дії Ярвіка на посаді міністра.</p>
      <p>Створена за дорученням Ратаса 13 листопада спеціальна комісія виявила в роботі Ярвіка кілька порушень і перевищення повноважень, зокрема спроби дати вказівки Управлінню ветеринарії та продовольства.</p>
      <p>Раніше EKRE погрожувала вийти з коаліції, якщо Ярвік буде звільнений, але Ратас заявив, що всі три коаліційні партії погодилися продовжувати свою діяльність в уряді. "Усі партнери по коаліції хочуть продовжувати у цій складній ситуації", - сказав Ратас.</p>
      <p>За даними естонських ЗМІ, уряд відправить у відставку Ярвіка, але цьому передуватиме звільнення Леметті. Така схема дозволить EKRE погодилася зі зміною свого вже третього за рахунком міністра в обмін на звільнення Леметті разом з Ярвіком. Партія також погодилася не виходити з коаліції.</p>
      <p>EKRE - другий за величиною партнер в уряді Естонії, має програму, яка включає сувору імміграційну політику та обіцянку, що Естонія не прийматиме біженців в рамках квот ЄС.</p>
      <related>
        <a href="https://www.eurointegration.com.ua/news/2019/10/9/7101680/"/>
      </related>
    </article>
  </body>
</html>