<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623266/%D9%86%D9%85%DA%A9-%D8%AF%D8%B1%DB%8C%D8%A7-%D9%85%D9%81%DB%8C%D8%AF-%DB%8C%D8%A7-%D9%85%D8%B6%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T09:16:00+00:00"/>
    <meta property="og:title" content="نمک دریا مفید یا مضر؟"/>
    <meta property="og:description" content="طی چند سال اخیر تبلیغات طب سنتی برای استفاده از نمک دریا بیشتر شده است و تاکید آن‌ها بر استفاده از نمک دریا است و از طرفی کارشناسان تغذیه مصرف نمک دریا را تهدید جدی برای سلامتی افراد می‌دانند."/>
  </head>
  <body>
    <article>
      <h1>نمک دریا مفید یا مضر؟</h1>
      <address>
        <time datetime="2019-11-25T09:16:00+00:00">25 Nov 2019, 09:16</time>
      </address>
      <p>
        <i>طی چند سال اخیر تبلیغات طب سنتی برای استفاده از نمک دریا بیشتر شده است و تاکید آن‌ها بر استفاده از نمک دریا است و از طرفی کارشناسان تغذیه مصرف نمک دریا را تهدید جدی برای سلامتی افراد می‌دانند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید ابوالفتح شیرمردی محقق طب سنتی در چهارمحال و بختیاری با اشاره به خواص بسیار نمک دریا، بیان کرد: نمک دریا معمولا از نمک معمولی تیره‌تر و دارای طبع گرم و خشک است.</p>
      <p>وی افزود: نمک دریا دارای ۸۲ ماده مغزی از جمله سدیم، پتاسیم، کلسیم، کروم، آهن، مس و روی است که جنبه درمانی دارد.</p>
      <p>شیرمردی سلامتی پوست و مو، لاغری و کاهش وزن، بهداشت دهان و دندان، عفونت زنان، درمان آکنه و جای جوش، درمان پسوریازیس، آرتروز، پوکی استخوان، گواتر، برطرف شدن پف و سیاهی زیر چشم، درمان کمردرد، دل درد، رفع قولنج و معده‌درد را از جمله کاربردهای استفاده از نمک دریا عنوان کرد.</p>
      <p>وی گفت: برای درمان آکنه و جای جوش نمک دریا را به همراه آبلیمو مخلوط کرده و به مدت ۲ تا ۵ دقیقه روی جوش صورت زده و با آب گرم شسشتو داده شود، همچنین برای کمردرد باید کمی نمک دریا را در پارچه تمیزی ریخته و آن را گرم کرده و روی کمر ماساژ داد.</p>
      <p>شیرمردی گفت: نمک دریا در درمان بی‌خوابی‌های شبانه موثر است، همچنین برای تقویت قلب و برای درمان بیماری‌ها به غذای طبخ شده اضافه شود، زیرا سدیم موجود در نمک دریا از نمک معمولی کمتر است.</p>
      <p>وی با اشاره به اینکه باید نمک دریا از فروشگاه‌ها و عطاری‌های معتبر خریداری شود، تصریح کرد: نمک دریا تیره رنگ است و بعد از اینکه خورده شود فرد احساس می‌کند املاح دیگری در آن موجود است که حل می‌شود.</p>
      <p>این محقق طب سنتی خاطرنشان کرد: مصرف نمک دریا به دلیل سدیم موجود آن، موجب رفع تیروئید کم‌کار و خفیف می‌شود.</p>
      <p>در ادامه ابراهیم داوودی مدیر اداره نظارت بر مواد غذایی معاونت غذا و دارو دانشگاه علوم پزشکی شهرکرد در گفت گو با ایسنا، در خصوص مصرف نمک دریا، اظهار کرد: مجوز استفاده از نمک دریا از سوی سازمان غذا و دارو صادر نشده است.</p>
      <p>وی افزود: نمک دریا دارای ناخالصی و فلزات سنگین بوده که به سلامتی انسان ضرر می‌رساند و مصرف آن سرطان‌زاست.</p>
      <p>داوودی با اشاره به اینکه بیماری‌هایی همچون فشارخون که درگیر آن هستیم، به دلیل مصرف زیاد نمک است، تصریح کرد: به طور کلی مصرف نمک در ایران بسیار بالاست، اما بهترین نوع نمک، نمک یددار تصفیه شده است، که در زمان تصفیه شدن، ید به آن افزوده می‌شود.</p>
      <p>وی گفت: باید مصرف نمک را به حداقل رساند و فرهنگ‌سازی لازم در این زمینه صورت گیرد که متاسفانه تبلیغات بسیاری بر روی غذاهای پر نمک و ناسالم انجام می‌شود.</p>
      <p>داوودی بیان کرد: متاسفانه نمک‌های دریا که در فروشگاه‌ها و عطاری‌ها موجود بوده و به فروش می‌رسد، بر روی بسته‌ آن‌ها علامت سیب سلامت درج شده که، مورد تائید سازمان غذا و دارو نبوده و به صورت تقلبی در بازار عرضه می‌شوند.</p>
      <p>مدیر اداره نظارت بر مواد غذایی معاونت غذا و دارو دانشگاه علوم پزشکی شهرکرد خاطرنشان کرد: ۹۹ درصد نمک‌های دریا تقلبی هستند، گرچه بر روی بسته‌بندی آن‌ها برچسب سیب سلامت درج شده است، اما هیچ گونه ارزش غذایی ندارند.</p>
    </article>
  </body>
</html>