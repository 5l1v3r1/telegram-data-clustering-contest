<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/deadpool-yonetmeninin-ryan-reynolds-itirafi/"/>
    <meta property="og:site_name" content="LOG"/>
    <meta property="article:published_time" content="2019-11-25T09:45:09+00:00"/>
    <meta property="og:title" content="Deadpool yönetmeninin Ryan Reynolds itirafı"/>
    <meta property="og:description" content="İlk Deadpool filminin yönetmenliğini üstlenen Tim Miller aradan geçen zamanın ardından seriyi neden bıraktığını açıkladı."/>
  </head>
  <body>
    <article>
      <h1>Deadpool yönetmeninin Ryan Reynolds itirafı</h1>
      <address><time datetime="2019-11-25T09:45:09+00:00">25 Nov 2019, 09:45</time> by <a rel="author">Billur YASA</a></address>
      <p>İlk <b>Deadpool</b> filminin yönetmenliğini üstlenen Tim Miller aradan geçen zamanın ardından seriyi neden bıraktığını açıkladı. Sebep filmin başrol oyuncusu Ryan Reynolds çıktı.</p>
      <p>Bildiğiniz gibi Deadpool’un beyaz perdeye taşınması pek kolay olmadı. Fakat başrolünü Ryan Reynolds’ın üstlendiği ilk film beklenmedik bir başarı elde ederek devam filmini garantiledi. İkinci film duyurulduğunda herkes aynı ekibin yola devam etmesini bekliyordu. Ancak herkesi şaşırtan bir gelişme yaşandı ve <b>Tim Miller</b> ayrılık kararı aldı. Şimdilerde Terminator Dark Fate filmiyle karşımıza çıkan yönetmen bu şaşırtıcı kararın arkasındaki gerçeği <a href="https://www.cinemablend.com/news/2485519/deadpool-director-says-he-quit-because-ryan-reynolds-wanted-to-be-in-control">açıkladı</a>.</p>
      <h3>İlk Deadpool yönetmeninden şaşırtan açıklama</h3>
      <p>
        <i>“Süreç içinde Ryan Reynolds’ın seri üzerinde daha fazla söz sahibi olmak istediği netlik kazandı. Yönetmen olarak elbette bu şekilde çalışmak mümkün ancak ben böyle çalışamayacağıma karar verdim. Bazı konularda anlaşmazlık yaşamak problem değil ancak kazanamayacağım bir mücadelenin içine girmek istemedim. Bir filmle alakalı alınacak her kararda anlaşmazlık yaşayarak yola devam etmek mümkün değil çünkü süreç içinde alınması gereken çok fazla karar var. Ryan Reynolds serinin yüzü ve en önemli parçalarından biri. Eğer Deadpool’un ilerleyeceği yönü kontrol etmek istiyorsa, kontrolü elde eden kişi o olacaktır.”</i>
      </p>
      <p>Görünen o ki Ryan Reynolds ve Tim Miller Deadpool serisi için farklı planlara sahipti. Başarılı yönetmen çabalarının boşa gideceğini anlayınca ayrılık kararı almayı seçti.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/marvel-studyolarinin-degisen-lokiyi-oldurme-planlari/"/>
      </related>
    </article>
  </body>
</html>