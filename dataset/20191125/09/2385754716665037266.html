<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598949/dyo-titlous-se-dyo-imeres-gia-ti-flamengko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T09:18:00+00:00"/>
    <meta property="og:title" content="Δυο τίτλους σε δυο ημέρες για τη Φλαμένγκο!"/>
    <meta property="og:description" content="Μια ημέρα μετά την κατάκτηση του πρώτου Copa Libertadores μετά 38 χρόνια, η Φλαμένγκο εξασφάλισε χθες τον τίτλο της Βραζιλίας, αφού η ομάδα που θα μπορούσε..."/>
  </head>
  <body>
    <article>
      <h1>Δυο τίτλους σε δυο ημέρες για τη Φλαμένγκο!</h1>
      <address><time datetime="2019-11-25T09:18:00+00:00">25 Nov 2019, 09:18</time> by <a rel="author">Sigmalive/Sports</a></address>
      <p>Μια ημέρα μετά την κατάκτηση του πρώτου Copa Libertadores μετά 38 χρόνια, η Φλαμένγκο εξασφάλισε χθες τον τίτλο της Βραζιλίας, αφού η ομάδα που θα μπορούσε να την αμφισβητήσει, η Παλμέιρας ηττήθηκε με 2-1 στο γήπεδο της Γκρέμιο. Το αποτέλεσμα αυτό, αφήνει την Φλαμένγκο 13 βαθμούς μπροστά από την Παλμέιρας, τέσσερα παιχνίδια πριν από την ολοκλήρωση της σεζόν στην πρώτη κατηγορία. <br/> <br/>Είναι ο έβδομος τίτλος πρωταθλήματος για τον σύλλογο του Ρίο ντε Τζανέιρο, ολοκληρώνοντας με αυτόν τον τρόπο ένα ιστορικό Σαββατοκύριακο, που έρχεται λιγότερο από 24 ώρες, αφού ο Γκαμπριέλ Μπαρμπόζα με δύο γκολ έδωσε τη νίκη (2-1) επί της Ρίβερ Πλέιτ στον τελικό του Libetadores στο Περού.<br/> <br/>Είναι η πρώτη φορά που μια ομάδα της Βραζιλίας κέρδισε τόσο το πρωτάθλημα όσο και το Libertadores το ίδιο έτος από τότε που το πέτυχε η Σάντος του Πελέ το 1963.<br/> <br/>Η Φλαμένγκο του Ζόρζε Ζέσους, που έχει 26 παιχνίδια αήττητη, μετά την ήττα το πρώτο Σαββατοκύριακο του Αυγύστου, είναι στους 81 βαθμούς μετά από 34 παιχνίδια, ενώ Παλμέιρας και Σάντος έχουν από 68 βαθμούς.<br/> <br/>Ο Μπαρμπόζα, ο οποίος είναι δανεικός από τη Ίντερ, είναι ο κορυφαίος σκόρερ τόσο στο Libertadores όσο και στην πρώτη κατηγορία της Βραζιλίας, ενώ ο Μπρούνο Ενρίκε αναδείχθηκε κορυφαίος παίκτης του Libertadores.<br/> <br/>Η Φλαμένγκο θα αγωνιστεί τον Δεκέμβριο στο Παγκόσμιο Κύπελλο συλλόγων στο Κατάρ, όπου θα μπορούσε να αντιμετωπίσει το Λίβερπουλ, την ομάδα που κέρδισε για να κατακτήσει το Διηπειρωτικό Κύπελλο το 1981.<br/> <br/>Νωρίτερα χθες οι παίκτες της Φλαμένγκο με ανοικτό πούλμαν βρέθηκαν στους δρόμους στο κέντρο του Ρίο για να γιορτάσουν την κατάκτηση του Libertadores, γνωρίζοντας την αποθέωση από χιλιάδες φιλάθλους.<br/> </p>
    </article>
  </body>
</html>