<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/alex-marquez-debutta-in-repsol-honda-puig-vedremo-piu-cose/"/>
    <meta property="og:site_name" content="Corsedimoto"/>
    <meta property="article:published_time" content="2019-11-25T09:05:54+00:00"/>
    <meta property="og:title" content="Alex Márquez debutta in Repsol Honda. Puig: “Vedremo più cose”"/>
    <meta property="og:description" content="Nel test MotoGP a Jerez Alex Márquez debutta nel box Repsol Honda. Alberto Puig: &quot;Vedremo già altri passi avanti. Moto definitiva in Qatar&quot;."/>
  </head>
  <body>
    <article>
      <h1>Alex Márquez debutta in Repsol Honda. Puig: “Vedremo più cose”</h1>
      <h2>Nel test MotoGP a Jerez Alex Márquez debutta nel box Repsol Honda. Alberto Puig: "Vedremo già altri passi avanti. Moto definitiva in Qatar".</h2>
      <address><time datetime="2019-11-25T09:05:54+00:00">25 Nov 2019, 09:05</time> by <a rel="author" href="https://www.corsedimoto.com/author/luigiciamburr/" target="_blank">Luigi Ciamburro</a></address>
      <p><b>Alex Márquez</b> debutta ufficialmente all’interno del box Repsol Honda, dopo il primo test MotoGP a Valencia con LCR. Il team manager Alberto Puig ha seguito da vicino le prime evoluzioni del campione di Moto2, fortemente voluto dall’ex pilota catalano. Incontri ravvicinati con Tetsuhiro Kuwata , direttore HRC, e Takeo Yokoyama, direttore tecnico, per valutare le prime prove e preparare quest’ultima a Jerez.</p>
      <p>Il fratello minore di Marc non ha girato su tempi degni di nota, ma ascolta, impara, ha voglia di apprendere. Freni in carbonio e feeling con le gomme restano la priorità, poi sarà la volta di calibrare l’elettronica. Un percorso non semplice per Alex Márquez, che dovrà presto fare i conti anche con la pressione esterna. Inevitabile quando si entra nel box iridato e al proprio fianco c’è l’otto volte campione del mondo. “<i>È passato da meno a più</i> – ha spiegato Puig a ‘Marca’ -. <i>Il primo giorno è caduto all’inizio, è stato un po’ inaspettato. Ma da quel momento in poi ha fatto progressi. Il secondo giorno non è caduto. Già alla sua prima uscita era sui tempi del giorno precedente. Passo dopo passo sta capendo la moto, che è molto complicata e molto diversa da quella a cui era abituato</i>“.</p>
      <p>Il team manager ritiene che il due volte iridato abbia sacrificato velocità e migliori posizioni per non prendere subito dei rischi e concentrarsi sul feeling. “<i>Penso che sia normale. Era quello che ci aspettavamo</i> – ha aggiunto Alberto Puig -. <i>Se non fosse caduto il primo giorno, credo sinceramente che avrebbe potuto essere un po’ più veloce, ma ha avuto quell’incidente che, ti piaccia o no, ti rallenta un po’. A Jerez penso che vedremo più cose, perché è un circuito molto più tecnico, più difficile, possiamo vedere più dettagli</i>“. In quest’ultimo test MotoGP non ci saranno cambiamenti in casa Honda rispetto a quanto visto a Valencia. La versione definitiva della RC213V dovrebbe debuttare a Sepang. “<i>In Honda testiamo sempre parti diverse fino a quando, alla fine, otteniamo la moto definitiva in Qatar. In questo momento è presto per fare valutazioni</i>“.</p>
    </article>
  </body>
</html>