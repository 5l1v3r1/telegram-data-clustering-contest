<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/auto/cervena-stat-bmw-chysta-chytry-tempomat-ktery-sam-zastavi-na/r~f37f8fccfeff11e99d020cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T09:12:00+00:00"/>
    <meta property="og:title" content="Červená, stát. BMW chystá chytrý tempomat, který sám zastaví na semaforu"/>
    <meta property="og:description" content="Současné adaptivní tempomaty zvládají samy popojíždět v koloně. Na červené ale nezastaví. V BMW pracují na nápravě."/>
  </head>
  <body>
    <article>
      <h1>Červená, stát. BMW chystá chytrý tempomat, který sám zastaví na semaforu</h1>
      <address>
        <time datetime="2019-11-25T09:12:00+00:00">25 Nov 2019, 09:12</time>
      </address>
      <p>Adaptivní tempomaty dnes využívají radary s dlouhým dosahem, které měří vzdálenost od vozu před vámi a dokážou od něj udržovat navolenou vzdálenost. Auto tedy jede stejnou rychlostí jako to před ním. Díky znalosti rychlostních limitů z kamerou přečtených dopravních značek, využitím dat z navigace nebo on-line informací zvládnou ty nejpokročilejší systémy dnes rovněž zpomalit dopředu před zatáčkami nebo rychlostními omezeními třeba před obcí. Světla jim ale dosud dělala problémy.</p>
      <p>Související</p>
      <h4>Někteří na ně nadávají, jiní na ně nedají dopustit. Přehled automobilových asistentů</h4>
      <figure>
        <img src="https://cdn.xsd.cz/resize/f5d784435ea731328adf86f8d77f8624_resize=240,135_.jpg?hash=9ca20517c4b7ad9ee1bc6ecba4544e02"/>
      </figure>
      <p>Přehled</p>
      <p>Nový systém od BMW sází rovněž na kamery, které snímají okolí, a také systém strojového učení. Auto díky tomu zvládne rozluštit světelné signály na semaforech, přizpůsobit jim dopředu svou rychlost a v případě potřeby zcela zastavit na červenou. Když opět padne zelená, je k opětovnému rozjetí podle webu BMWBlog nutné zmáčknout tlačítko na volantu nebo ťuknout do plynového pedálu.</p>
      <p>Systém má fungovat až do rychlosti 80 km/h a nejsou k němu zapotřebí žádné senzory, které by v moderních bavorácích chyběly. Podle BMWBlogu by tedy vozy měly funkci dostat v rámci on-line aktualizací. Zatím ale není jasné kdy.</p>
      <p>BMW není jedinou automobilkou, která si pohrává s čtením světelných signálů. Vybrané vozy Audi v Německu zvládnou dokonce komunikovat s chytrými semafory a řidiči ukážou, jak dlouho ještě bude stát na červené. Případně doporučí rychlost, jakou jet, aby řidič chytl na dalších světlech zelenou. Taková technologie snižuje spotřebu paliva, řidiči umožňuje plynulejší jízdu s menším množstvím brzdění. Vyžaduje ale také komunikaci světel s autem. V Evropě zatím funguje jen v německém Ingolstadtu, kde Audi sídlí.</p>
      <h3>Cesta k plné autonomii</h3>
      <p>Související</p>
      <h4>Exkluzivně: Prohlédli jsme si nový koncept BMW. Vůz bude za tři roky jezdit úplně sám</h4>
      <figure>
        <img src="https://cdn.xsd.cz/resize/97da6fb0ae6e3c7d93ca2d6881a3536a_resize=240,135_.jpg?hash=18f9f6af21b0c1375932d7b0bd8ee55a"/>
      </figure>
      <p>15 fotografií</p>
      <p>Podobné technologie, a ta od BMW především, jsou dalším rozšířením systémů automatizované podpory řízení. Takové technologie pomáhají řidiči, ale nepřebírají odpovědnost za ovládání vozu. Šofér tedy vždy musí sledovat dění před sebou a mít ruce na volantu. Podle Society of Automotive Engineers (SAE) představují tyto pokročilé asistenční systémy úroveň dva na šestistupínkové (počítá se i úroveň 0) škále k plně autonomním vozidlům.</p>
      <p>Dalším stupněm je úroveň tři. V jejím případě již je auto plně odpovědné za jízdu, ovšem za přesně definovaných podmínek. Jakmile jsou porušeny, musí řidič převzít řízení. Praktickým příkladem je systém samočinného popojíždění v koloně, aniž by se šofér musel věnovat řízení. Takový systém zatím na trhu není, byť ho Audi slibovalo u své vlajkové lodi A8, stále nemá řešení schválené k provozu.</p>
      <p>Související</p>
      <h4>Jeden šofér na několik kamionů. Konvoje náklaďáků mají šetřit palivo i mzdové náklady</h4>
      <figure>
        <img src="https://cdn.xsd.cz/resize/d50ff25615e736e6bccc3529cd80948e_resize=140,93_.jpg?hash=06b33e61ba2b210115a7d88c7c74261e"/>
      </figure>
      <p>Na úrovni tři pracují i Mercedes a BMW. Bavorská automobilka by ji chtěla nabídnout v roce 2021. Sériová verze konceptu iNext by měla zvládat samostatnou jízdu po dálnici rychlostí až 130 km/h, bude tedy dál než Audi, u nějž by slibovaný asistent jízdy v koloně měl sám bez zásahu řidiče zvládnout maximálně šedesátku.</p>
      <p>Související</p>
      <h4>Rivalové rozšiřují spolupráci. BMW a Daimler se chtějí věnovat autonomnímu řízení</h4>
      <figure>
        <img src="https://cdn.xsd.cz/resize/a6fb7bed34e731c48066ea5d90111622_resize=240,135_.jpg?hash=81bf13f965adde35f36e7d29f331fdee"/>
      </figure>
      <p>Úrovni tři se říká také podmíněná autonomie a má slabé místo - chvíli, kdy musí šofér převzít řízení. Postup musí být přesně daný a musí řešit, co se stane, když to řidič neprovede. V případě Audi se počítalo s tím, že vůz zastaví na krajnici. Z tohoto důvodu ji některé firmy (jako například Ford) chtějí přeskočit a vůbec ji nenabízet.</p>
      <p>BMW a s ním i další německé automobilky ale chtějí posloupnost jednotlivých úrovní k samořiditelným autům dodržet. Mnichovští první vozy na úrovni tři testovali v provozu na německé dálnici A9 již v roce 2011.</p>
      <p>Další úrovně: čtyřka a pětka jsou zatím hudbou vzdálenější budoucnosti. Taková auta ale již nebudou potřebovat volant a pedály. Na čtyřce se auto bude řídit zcela samo za přesně daných podmínek na vymezeném území. Typicky se jedná o robotické taxi. Vůz na úrovni pět pak bude jezdit sám vždy a všude.</p>
      <p>Související</p>
      <h4>Samo předjede auto a vyhne se i nehodě. Čína chystá obří testování taxi bez řidiče</h4>
      <figure>
        <img src="https://cdn.xsd.cz/resize/cd50706bcdda363c9c5ad1a401c00f3b_resize=140,93_.jpg?hash=2114201a915ded87dae2d8660e5e37eb"/>
      </figure>
      <p>Od roku 2021 plánuje BMW zatím jen pilotní testovací provoz flotily iNextů na úrovni čtyři, podobné testy probíhají již dnes například v USA pod taktovkou sesterské společnosti Googlu, Waymo, a dalších.</p>
      <p>Automobilky sází do velké míry i na testy na nejrůznějších polygonech. BMW plánuje výstavbu speciálního okruhu u západočeského Sokolova. Vývojáři to sem budou mít blízko z centra BMW pro autonomní řízení ve městě Unterschleißheim.</p>
    </article>
  </body>
</html>