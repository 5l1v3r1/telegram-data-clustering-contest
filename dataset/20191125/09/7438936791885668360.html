<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Zdechovsky-KDU-CSL-Komise-a-OLAF-dal-prosetruji-kauzy-sledovane-Janem-Kuciakem-604579"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T09:15:00+00:00"/>
    <meta property="og:title" content="Zdechovský (KDU-ČSL): Komise a OLAF dál prošetřují kauzy, sledované Jánem Kuciakem"/>
    <meta property="og:description" content="Necelé dva roky po smrti slovenského novináře Jána Kuciaka, který psal o podvodech při udělování zemědělských dotací, už příslušné úřady z velké části odkryly okolnosti vraždy. S vyšetřováním pomáhali a i nadále pomáhají experti z agentury EUROPOLu. V mezičase nezahálela ale ani Evropská komise a OLAF, kteří se pustili do vyšetřování zmíněných podvodů s eurodotacemi."/>
  </head>
  <body>
    <article>
      <h1>Zdechovský (KDU-ČSL): Komise a OLAF dál prošetřují kauzy, sledované Jánem Kuciakem</h1>
      <address>
        <time datetime="2019-11-25T09:15:00+00:00">25 Nov 2019, 09:15</time>
      </address>
      <p>
        <b>Necelé dva roky po smrti slovenského novináře Jána Kuciaka, který psal o podvodech při udělování zemědělských dotací, už příslušné úřady z velké části odkryly okolnosti vraždy. S vyšetřováním pomáhali a i nadále pomáhají experti z agentury EUROPOLu. V mezičase nezahálela ale ani Evropská komise a OLAF, kteří se pustili do vyšetřování zmíněných podvodů s eurodotacemi.</b>
      </p>
      <p>„Když jsme se dozvěděli, že 21. února 2018 na Slovensku někdo zabil Jána Kuciaka, věděli jsme, že jde o novináře, který opakovaně upozorňoval na podvody s evropskými fondy,“ popisuje europoslanec Tomáš Zdechovský (KDU- ČSL), který se z pozice člena kontrolního výboru (CONT) a také výboru pro občanské svobody, spravedlnost a vnitřní věci (LIBE) zúčastnil několika misí EU na Slovensko a opakovaně se setkal s podvedenými zemědělci. Společně s dalšími europoslanci, například Ivanem Štefancem ze Slovenska, si kladl za cíl prošetřit podezření z dotačních podvodů, o nichž Kuciak psal.</p>
      <p>„Hned začátkem března 2018 se zorganizovala první mise EP na Slovensko, abychom o situaci zjistili co nejvíce rovnou na místě. Během ní jsme se pak setkali jak s politiky, tak se zemědělci i s různými policisty a novináři. Tušilo se, že ten problém bude na východním Slovensku velký, přesto nás rozsah nejen překvapil, ale vyloženě šokoval,“ říká dále Zdechovský a připomíná, že síť zapojených lidí sahala až do nejvyšších politických pater.</p>
      <h3>EU pomohla vyšetřování vraždy i prošetření dotačních podvodů</h3>
      <p>„Následně nás začali kontaktovat první zemědělci, kteří chtěli sdílet své na první pohled až těžko uvěřitelné příběhy. Po mnoha letech skandálního neřešení jejich nároků na Slovenku totiž spatřovali v EU poslední naději na pomoc,“ říká Tomáš Zdechovský, který je v současnosti v kontrolním výboru koordinátorem. Posílali mu dokumenty – zamítnutí dotace, protože někdo jiný už si ji vzal na jejich pozemek, fotky toho, jak je někdo zmlátil, když chtěli sklidit vlastní pole, rozsudky, které jim ale byly úplně k ničemu. Minimálně jeden zemědělec byl i zavražděn, ačkoliv to zprvu bylo bráno jen jako netypická sebevražda.</p>
      <p>„Když pak došlo v půlce prosince na další kontrolní misi, čekali jsme toho už hodně, ale že v jednom východoslovenském městě nenajdeme ani trubku z údajně nově zhotovené kanalizace, nebo že za obhospodařovanou zemědělskou plochu budou vydávány hřbitovy, parkoviště či letiště, aby někdo získal dotaci za hektar, to vyrazilo dech i mně. Extrémně předražené nákupy zemědělské techniky či protipožární systém v místě, kde nikdy nehořelo a kamery musely být podle ceny navíc minimálně ze zlata, pak už byly jen taková perlička,“ přidává svou vzpomínku slovenský europoslanec Ivan Štefanec (KDH).</p>
      <h3>Po misi na Slovensko se Zdechovskému začali hlásit i bývalí vyšetřovatelé</h3>
      <p>„Už před prosincovou misí jsme měli dost podnětů, po ní ale byl už celý můj tým doslova zavalený maily i telefonáty ze Slovenska, kdy o schůzky žádali třeba i bývalí vyšetřovatelé různých kauz. Svou roli určitě sehrálo i to, že jako Češi rozumíme slovenštině a nebylo proto nutné nic překládat,“ vysvětluje Zdechovský, který následně v únoru 2019 společně s kolegou Štefancem odevzdal na OLAF (Evropský úřad pro boj proti podvodům) přes tisíc stran podnětů k prošetření.</p>
      <h3>Nutnost vrátit 5,9 milionů euro, 96 obviněných</h3>
      <p>„V říjnu 2019, tedy necelé dva roky po smrti Kuciaka a upozornění na neskutečné dotační podvody, komisař pro zemědělství Hogan při jednání kontrolního výboru řekl, že všechny naše podněty využili, dál to řeší a první výsledky už přinesly 96 obviněných a nutnost vrátit 5,9 mil eur. Je škoda, že k tomu, aby se vše začalo skutečně řešit, byla potřeba vražda novináře a zemědělce. Přesto myslím, že je vidět, že EU může v těchto případech pomoci,“ říká závěrem český europoslanec, který za své aktivní zapojení do vyšetřování dostal od slovenských zemědělců i video poděkování.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Zdechovsky-KDU-CSL-Marek-Vyborny-je-neskutecne-talentovany-politik-604291"/>
        <a href="https://www.parlamentnilisty.cz/politika/politici-volicum/Zdechovsky-KDU-CSL-Norsko-musi-platit-kvuli-Barnevernetu-dalsi-odskodne-rodicum-604005"/>
        <a href="https://www.parlamentnilisty.cz/politika/politici-volicum/Zdechovsky-KDU-CSL-Vrazdy-protesty-pad-vlady-a-mezinarodni-ostuda-603935"/>
        <a href="https://www.parlamentnilisty.cz/politika/politici-volicum/Zdechovsky-KDU-CSL-Evropsky-soud-pro-lidska-prava-bude-resit-34-stiznosti-proti-norskemu-Barnevernetu-602452"/>
      </related>
    </article>
  </body>
</html>