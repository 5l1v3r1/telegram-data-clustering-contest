<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/elsopro-sikert-arattak-demokrata-parti-jeloltek-hongkongi-helyhatosagi-valasztasokon"/>
    <meta property="og:site_name" content="Paraméter"/>
    <meta property="article:published_time" content="2019-11-25T09:10:00+00:00"/>
    <meta property="og:title" content="Elsöprő sikert arattak a demokrata párti jelöltek a hongkongi helyhatósági választásokon"/>
    <meta property="og:description" content="Elsöprő sikert arattak a demokrata párti jelöltek vasárnap a hongkongi helyhatósági választáson, amelyen a fél éve zajló kormányellenes demonstrációk közepette rekordszámú szavazó adta le voksát - olvasható a South China Morning Post (SCMP) című hongkongi lap internetes oldalán."/>
  </head>
  <body>
    <article>
      <h1>Elsöprő sikert arattak a demokrata párti jelöltek a hongkongi helyhatósági választásokon</h1>
      <h2>Elsöprő sikert arattak a demokrata párti jelöltek vasárnap a hongkongi helyhatósági választáson, amelyen a fél éve zajló kormányellenes demonstrációk közepette rekordszámú szavazó adta le voksát - olvasható a South China Morning Post (SCMP) című hongkongi lap internetes oldalán.</h2>
      <address>
        <time datetime="2019-11-25T09:10:00+00:00">25 Nov 2019, 09:10</time>
      </address>
      <p>Helyi idő szerint reggel kilenc óráig a demokrata párti jelöltek a 18 kerületből 17-et nyertek meg, ezzel több mint 278 helyet szereztek a 452 kerületi bizottsági helyből. Az elnyert 17 kerületi bizottság a 2015-ös választások óta mind kormánypárti irányítás alatt állt. Reggel 7 óráig a Pekinget pártoló tábor mindössze 42 helyet tudhatott magáénak, míg 24 helyet független jelöltek nyertek el.</p>
      <p>A részvételi arány rekordot döntött: a szavazatra jogosultak 71,2 százaléka, 2,94 millió ember adta le voksát. Négy évvel ezelőtt a részvételi arány 47 százalék volt.</p>
      <p>A választási adatok szerint a hongkongi lakosság körzettől függetlenül a demokrata párti jelölteket részesítette előnyben - a város tüntetések által érintett részein ugyanúgy, mint az egyéb szavazókörzetekben.</p>
      <p>A SCMP beszámolója szerint egyelőre nem világos, hogy a szavazók életkorától függően volt-e számottevő különbség abban, hogy mely jelölteket támogatták, de a leszavazott kormánypárti jelöltek úgy vélekednek, hogy a fiatalok és az első szavazók jelentős szerepet játszottak az eredményben, minthogy a kormányellenes megmozdulásokon is a fiatal generáció tagjai vettek részt legaktívabban.</p>
      <p>A demokrata pártiak, nagy arányú győzelmüknek köszönhetően, közel 120 helyet kaphatnak majd a kormányzót megválasztó 1200 fős testületben.</p>
      <p>A kerületi bizottságok helyi ügyekkel foglalkoznak, és nincs beleszólásuk a kormányzó programjába, a helyhatósági választások azonban mérceként szolgáltak arra, hogy a lakosság milyen mértékben támogatja a kormányellenes tiltakozásokat, illetve mennyire áll ki Carrie Lam kormányzó mellett.</p>
      <p>Hongkongban immár hat hónapja tart az a tüntetéshullám, amelyet eredetileg egy azóta visszavont, a kiadatási törvény módosítását célzó tervezet váltott ki, és mára a várost irányító, Peking párti kormányzattal szembeni, általános tiltakozássá szélesedett. A demonstrációkon a rendőrség rendszeresen összecsap a gyakran fémrudakkal, Molotov-koktélokkal és téglákkal felfegyverzett tüntetőkkel, akiknek megfékezésére könnygázt, gumilövedékeket és vízágyúkat vet be.</p>
      <p>Hongkong 1997-ben tért vissza Kínához a brit gyarmati uralom alól, és az "egy ország, két rendszer" elve alatt különleges jogokkal bír. A Nagy-Britanniával 1997-ben között megállapodás szerint Kína 50 évre széleskörű autonómiát garantált Hongkongnak, ám az ott lakók közül sokan úgy érzik, Peking egyre növeli befolyását a városban.</p>
      <p>(MTI)</p>
    </article>
  </body>
</html>