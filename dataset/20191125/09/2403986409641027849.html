<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/nefodov_rozpoviv_pro_zakonodavchi_dirki_na_mitnitsi_yaki_vin_planuye_zalatati_n1232567"/>
    <meta property="og:site_name" content="24 Канал"/>
    <meta property="article:published_time" content="2019-11-25T09:54:00+00:00"/>
    <meta property="og:title" content="Нефьодов розповів про законодавчі дірки на митниці, які він планує залатати"/>
    <meta property="og:description" content="Завдання Державної митної служби – побудувати безпекову структуру зі сканерів, вагів, камер, мобільних груп та різних інших методів контролю на митниці. А в якихось випадках необхідно закривати законодавчі дірки щодо роботи митниці."/>
  </head>
  <body>
    <article>
      <h1>Нефьодов розповів про законодавчі дірки на митниці, які він планує залатати</h1>
      <address><time datetime="2019-11-25T09:54:00+00:00">25 Nov 2019, 09:54</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Завдання Державної митної служби – побудувати безпекову структуру зі сканерів, вагів, камер, мобільних груп та різних інших методів контролю на митниці. А в якихось випадках необхідно закривати законодавчі дірки щодо роботи митниці.</b>
      </p>
      <p>Тому що багато видів порушень – це навіть не порушення з юридичного погляду. Вони легально працюють, розповів в <a href="https://24tv.ua/tse_spravzhnya_viyna__nefodov_pro_kontrabandu_andriya_bogdana_ta_mitnu_reformu_n1238642">інтерв'ю 24 каналу</a> голова Державної митної служби Максим Нефьодов.</p>
      <blockquote>Читайте також: <a href="https://24tv.ua/stisnuti_sistemu_z_usih_bokiv_nefodov_poyasniv_yak_borotimetsya_z_kontrabandoyu_n1231731">Стиснути систему з усіх боків: Нефьодов пояснив, як боротиметься з контрабандою</a></blockquote>
      <p>
        <b>Як приклад законодавчих дірок у роботі митниці Нефьодов назвав схему з підакцизними товарами, наприклад – з пальним.</b>
      </p>
      <p>"Можна завозити паливо, а можна завозити якісь розчинники, які, за великим рахунком, теж – якісь підакцизні товари. Щось з них – це якісь види нафтопродуктів, щось – це спирти. З додаванням туди якихось присадок можна робити те саме, можливо, не дуже якісне, паливо", – пояснив голова митниці.</p>
      <p>Він наголосив, що таких "дірок" є багато. Але команда Нефьодова провела інвентаризацію найбільш кричущих випадків і вже передала цю інформацію до податково-митного комітету парламенту.</p>
      <aside>Якщо говорити про розміри, то ті самі розчинники або розріджувачі для бітуму чи щось подібне – це, фактично, або спирт, або дизельне паливо – лише з якимись домішками. Але воно привозиться в Україну не як паливо, за яке треба платити акциз чи ставки, а провозиться по якійсь іншій категорії,<cite>– додав голова ДМС.</cite></aside>
      <p>Він нагадав також про історію з реактивним паливом для літаків, якого у 2018 році завозили в Україну більше, ніж взагалі в країні є літаків. Це також була схема, за якою пальне завозилося в країну, і після цього просто продавалося на заправках. Тому що це було не реактивне паливо.</p>
      <blockquote>Читайте також: <a href="https://24tv.ua/na_ukrayinskiy_mitnitsi_zrostut_zarplati_v_kogo_i_na_skilki_n1231805">На українській митниці зростуть зарплати: в кого і на скільки</a></blockquote>
      <p><b>Те саме стосується і базових мастил</b>, велику партію яких арештувала податкова міліція. Ці мастила виявились паливом, яке можна було продавати.</p>
      <p>"Тому я ще раз кажу, що якісь історії треба закривати на законодавчому рівні, якісь треба закривати гармонізацією ставок", – наголосив Нефьодов.</p>
      <p>
        <b>Як приклад проблем зі ставками він навів постійну проблему з тканинами. Адже на сьогодні на деякі тканини ставка складає 0%, на деякі – 5%, на деякі – 8%, а на деякі – 12%. Зрозуміло, що всі імпортери намагаються якимось чином перекласифікуватися, щоб потрапити хоча би під 5%, а бажано – під 0%.</b>
      </p>
      <p>"Тому у нас постійні скандали з відбором зразків, з їх підміною, з роботою якісної чи неякісної лабораторії і так далі. Врешті-решт ми можемо або ганятися за кожним клаптиком тканини, або можемо сказати: давайте уніфікуємо це, давайте просто зробимо всім по 5% або всім по 4%, незалежно від типу тканини", – пояснив головний митник.</p>
      <p>
        <b>Він додав, що тарифна сітка буде звужена, і мита для товарів однієї групи будуть однаковими.</b>
      </p>
      <p>За словами Нефьодова, повноваження проводити відповідні зміни мають депутати Верховної Ради. Але митниця передала народним обранцям свої позиції і посадовці їх розглядають.</p>
      <p>"Розглядають, і Мінфін у цьому точно зацікавлений. Тому що у багатьох випадках, роблячи цю гармонізацію чи закриваючи дірки, насправді, ми отримуємо в державний бюджет більше, а не менше. Встановлюючи рівні правила гри", – резюмував голова ДМС.</p>
      <blockquote>Дізнайтеся, <a href="https://24tv.ua/nefodov_rozpoviv_pro_shho_govoriv_z_tinovim_premyerom_n1231927">про що Нефьодов говорив з "тіньовим прем'єром" Хорошковським</a></blockquote>
    </article>
  </body>
</html>