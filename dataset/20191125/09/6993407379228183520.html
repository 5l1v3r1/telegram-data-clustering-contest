<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gur-gorlivka-exmer-matyuha-ukrajinskyj-rozvidnyk/30290648.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T09:26:02+00:00"/>
    <meta property="og:title" content="ГУР підтвердило: «ексмер» Горлівки Матюха є українським розвідником"/>
    <meta property="og:description" content="Головне управління розвідки Міністерства оборони України підтвердило, що колишній «народний мер» окупованої Горлівки Едуард Матюха є співробітником ГУР і повернувся на підконтрольну територію. Про це"/>
  </head>
  <body>
    <article>
      <h1>ГУР підтвердило: «ексмер» Горлівки Матюха є українським розвідником</h1>
      <address>
        <time datetime="2019-11-25T09:26:02+00:00">25 Nov 2019, 09:26</time>
      </address>
      <p>Головне управління розвідки Міністерства оборони України підтвердило, що колишній «народний мер» окупованої Горлівки Едуард Матюха є співробітником ГУР і повернувся на підконтрольну територію. Про це 24 листопада повідомила <a href="https://www.youtube.com/watch?v=XH5DvCWalHA">програма ТСН.Тиждень</a>.</p>
      <p>«Едуард – це людина, яка надавала дуже багато інформації, яка просто необхідна головному управлінню розвідки Міністерства оборони для реальної оцінки ситуації, що склалася на окупованій території», – вказав представник Головного управління розвідки Міністерства оборони України Вадим Скібіцький.</p>
      <figure>
        <iframe src="https://www.youtube.com/embed/XH5DvCWalHA" width="640" height="360" data-service="Youtube" scrolling="no"/>
      </figure>
      <p>Упродовж п’яти років Матюха перебував на контрольованій російськими гібридними силами частині Донецької області і вдавав, що підтримує бойовиків.</p>
      <p>У сюжеті ТСН.Тиждень вказано, що Горлівку Матюха очолював недовго: навколо нього спалахнув конфлікт між бойовиками, що й було завданням ГУР. Згодом Матюха став першим секретарем горлівського міського комітету комуністичної партії, на цій посаді встановив контакти з російськими комуністами та з’ясував їхню роль у політиці Росії на Донбасі.</p>
      <p>До листопада 2013 року Едуард Матюха був першим заступником міського голови Горлівки.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За <a href="https://www.radiosvoboda.org/a/oon-zvit-ghertvy-donbas/30272212.html?fbclid=IwAR0-f1z54GjA7TMevrl3TO7hbAheEqEIaAH-wZ84DJurOIqUNTefmAa-vUM">даними ООН</a>, від березня 2014-го до 31 жовтня 2019 року унаслідок збройного конфлікту на Донбасі загинули 13 000 – 13 200 людей.</p>
    </article>
  </body>
</html>