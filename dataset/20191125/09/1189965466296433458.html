<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/music_articles/260480/she-loves-you-sto-fos-epistoles-tis-linta-makkartnei-apo-tin-epoxi-poy-gnorise-ton-pol"/>
    <meta property="og:site_name" content="LiFO"/>
    <meta property="article:published_time" content="2019-11-25T09:26:00+00:00"/>
    <meta property="og:title" content="She Loves You: Στο φως επιστολές της Λίντα ΜακΚάρτνεϊ από την εποχή που γνώρισε τον Πολ"/>
    <meta property="og:description" content="Πρόσφατα ανακαλύφθηκαν τρία γράμματα της αείμνηστης φωτογράφου σε φίλο της που γράφτηκαν το 1967, χρονιά κατά την οποία ξεκίνησε να δουλεύει ως ροκ φωτογράφος και συνάντησε τον έρωτα της ζωής της."/>
  </head>
  <body>
    <article>
      <h1>She Loves You: Στο φως επιστολές της Λίντα ΜακΚάρτνεϊ από την εποχή που γνώρισε τον Πολ</h1>
      <h2>Πρόσφατα ανακαλύφθηκαν τρία γράμματα της αείμνηστης φωτογράφου σε φίλο της που γράφτηκαν το 1967, χρονιά κατά την οποία ξεκίνησε να δουλεύει ως ροκ φωτογράφος και συνάντησε τον έρωτα της ζωής της.</h2>
      <address><time datetime="2019-11-25T09:26:00+00:00">25 Nov 2019, 09:26</time> by <a rel="author">LIFOTEAM</a></address>
      <p>
        <b>Ο γάμος της Λίντα Ίστμαν με τον Πολ Μακ Κάρτνεϊ ήταν ένας από τους <b>μεγάλους έρωτες της ποπ μυθολογίας</b> και διήρκεσε για τριάντα χρόνια σχεδόν ως τον θάνατό της το 1998. Δύο δεκαετίες μετά, βγαίνουν για πρώτη φορά στην επιφάνεια <b>επιστολές της από την δεκαετία του '60</b> που αποκαλύπτουν τον ενθουσιασμό της για τη γνωριμία της με τον θρύλο των Beatles το 1967.</b>
      </p>
      <p>Σε μια από αυτές, από τον Ιούνιο του εκείνης της χρονιάς, λίγες εβδομάδες μόνο αφότου είχαν ξεκινήσει να βγαίνουν μαζί, η Λίντα φωτοτύπησε μια στήλη κουτσομπολιού από αμερικανικό έντυπο, στην οποία αναφερόταν και η ίδια και στη συνέχεια την απέστειλε σε φίλο της με υπογραμμισμένη την σχετική πρόταση: <i>«Λένε ότι η τελευταία γυναικεία κατάκτηση του Πολ ΜακΚάρτνεϊ των Beatles είναι η Λίντα Ίστμαν, μια "γιάνκισσα" φωτογράφος ποπ περιοδικών».</i></p>
      <p>Στην πίσω πλευρά της σελίδας, συμπλήρωνε η ίδια: <i>«Στο στέλνω αυτό το απόκομμα για να γελάσεις. Δεν έχω ιδέα πώς τους ήρθε να γράψουν τέτοιο ψέμα, άλλη μια απόδειξη πόσο αληθινά είναι αυτά που γράφουν οι εφημερίδες».</i></p>
      <blockquote>Παντρεύτηκαν το 1968 και μετά τον θάνατο της από καρκίνο σε ηλικία 56 χρονών, ο πρώην Beatle «έκλαιγε διαρκώς για ένα χρόνο»</blockquote>
      <p>Ο φίλος της ήταν <b>ο ποπ τραγουδιστής και παραγωγός Miki Antony</b>, ο οποίος πράγματι γέλασε, αλλά επειδή ήξερε ότι αυτό που έγραφε η στήλη ήταν αληθινό. Ο Πολ Μακ Κάρντεϊ θα μιλούσε χρόνια αργότερα για την «άμεση έλξη» που ένιωσε όταν συνάντησε για πρώτη φορά τη Λίντα στο κλαμπ Bag O' Nails στο Σόχο του Λονδίνου. Παντρεύτηκαν το 1968 και μετά τον θάνατο της από καρκίνο σε ηλικία 56 χρονών, ο πρώην Beatle «έκλαιγε διαρκώς για ένα χρόνο», όπως θα δήλωνε αργότερα.</p>
      <figure>
        <img src="https://www.lifo.gr/uploads/image/1571362/linda-paul-mccartney1.jpg"/>
        <figcaption>Η επιστολή στην οποία δηλώνει 'έκπληκτη' για δημοσύεμα που αναφέρεται στο δεσμό της με τον πιο περιζήτητο εργένη από τους Beatles.</figcaption>
      </figure>
      <p>Ο Antony ανακάλυψε πρόσφατα τη συγκεκριμένη μαζί με άλλες δύο επιστολές (σαφώς πιο ειλικρινείς και ενθουσιώδεις σχετικά με τον δεσμό της με τον Πολ) που του είχε στείλει η Λίντα ΜακΚάρτνεϊ και τώρα <b>τις βγάζει σε δημοπρασία που θα γίνει στις 29 Ιανουαρίου στο Λονδίνο.</b></p>
      <p>Σε μια άλλη επιστολή, αναφέρεται επίσης με ενθουσιασμό για τη νέα ιδιότητα της ως "ροκ φωτογράφου": <i>«Παράτησα τη δουλειά μου στο περιοδικό Town &amp; Country για να εργαστώ freelance και νομίζω ότι τα πάω πολύ καλά. Τραβάω φωτογραφίες ροκ συγκροτημάτων – είναι τόσο 'groovy' – και μετά τις πουλάω κυρίως σε εφηβικά περιοδικά. Το πιο αγαπημένο μου γκρουπ είναι οι Rolling Stones, βγήκα μια φορά και με τον Μικ Τζάγκερ, φοβερό άτομο, δεν το περίμενα...».</i></p>
      <p>Όπως δήλωσε στον Observer ο καθηγητής Κένεθ Γουόμακ, ειδικός στη φιλολογία περί τους Beatles, αυτές οι επιστολές <i>«ρίχνουν φως στην πορεία της το 1967, τη χρονιά που έγινε ανεξάρτητη ροκ φωτογράφος και κατόπιν βρέθηκε στο πλευρό του πιο περιζήτητου εργένη από τους Beatles».</i></p>
      <p>
        <i>Με στοιχεία από τον Observer</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/photography_articles/248787/oi-aythormites-oikogeneiakes-polaroids-tis-linda-mccartney"/>
        <a href="https://www.lifo.gr/articles/photography_articles/242494/aytes-oi-fotografies-einai-eylogia-gia-mena-o-pol-makkartnei-epilegei-tis-agapimenes-toy-eikones-apo-ton-fako-tis-syzygoy-toy-linta"/>
      </related>
    </article>
  </body>
</html>