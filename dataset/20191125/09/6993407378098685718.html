<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sholom-alejhem-pamjatnyk-policija/30290680.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T09:47:41+00:00"/>
    <meta property="og:title" content="Наруга над пам’ятником Шолом-Алейхему: поліція вилучила записи камер відеоспостереження"/>
    <meta property="og:description" content="Поліція Києва повідомила, що її співробітники вилучили записи з вуличних камер відеоспостереження, які могли зафіксувати осіб, що спаплюжили свастиками пам’ятник Шолом-Алейхему. «До столичної поліці"/>
  </head>
  <body>
    <article>
      <h1>Наруга над пам’ятником Шолом-Алейхему: поліція вилучила записи камер відеоспостереження</h1>
      <address>
        <time datetime="2019-11-25T09:47:41+00:00">25 Nov 2019, 09:47</time>
      </address>
      <p>Поліція Києва повідомила, що її співробітники вилучили записи з вуличних камер відеоспостереження, які могли зафіксувати осіб, що спаплюжили свастиками пам’ятник Шолом-Алейхему.</p>
      <p>«До столичної поліції звернувся співробітник релігійної установи на вулиці Шота Руставелі із повідомленням про те, що протягом ночі невідомі обмалювали фарбою пам’ятник. На виклик виїхала слідчо-оперативна група Печерського управління поліції та задокументувала подію. На місці поліцейські опитали заявника, а також оглянули споруду та прилеглу територію», – ідеться в <a href="https://kyiv.npu.gov.ua/news/publichna-bezpeka-ta-poryadok/pravooxoronczi-z-yasovuyut-obstavini-poshkodzhennya-pam-yatnika-na-stolichnomu-pechersku/">повідомленні</a> правоохоронців.</p>
      <p>Слідчий відділ Печерського управління поліції розпочав кримінальне провадження за ч. 1 ст. 296 (хуліганство) Кримінального кодексу України. Санкція статті передбачає до п‘яти років обмеження волі.</p>
      <p>Поліція намагається встановити та затримати осіб, причетних до правопорушення.</p>
      <p>Про те, що в Києві на вулиці Рогнідинській 25 листопада <a href="https://www.radiosvoboda.org/a/news-sholom-alejhem-pamyatnyk-vandaly/30290490.html">невідомі вандали розмалювали свастиками</a> пам’ятник єврейському письменнику Шолом-Алейхему, повідомили раніше головний рабин України Моше Реувен Асман і політик Володимир Кацман.</p>
      <p>Життя одного з основоположників художньої літератури мовою їдиш Шолом-Алейхема було тісно пов’язане з Україною – він народився в Переяславі (нині Київської області , а тоді Полтавської губернії) в 1859 році. Тривалий час жив у Києві, залишив місто після єврейських погромів 1905 року, згодом деякий час мешкав у Львові. Головні герої Шолом-Алейхема — бідні «маленькі люди», які, попри важке життя, оптимістично дивляться у майбутнє.</p>
    </article>
  </body>
</html>