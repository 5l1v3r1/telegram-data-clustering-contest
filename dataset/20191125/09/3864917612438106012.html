<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824701-u-harkovi-pidirvali-masinu-advokata.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T09:11:00+00:00"/>
    <meta property="og:title" content="У Харкові підірвали машину адвоката"/>
    <meta property="og:description" content="У Харкові у дворі на вул. Чайковського, 6 близько 10:15 підірвали машину Toyota Camry адвоката Андрія Гагуна, коли той сів за кермо."/>
  </head>
  <body>
    <article>
      <h1>У Харкові підірвали машину адвоката</h1>
      <h2>У Харкові у дворі на вул. Чайковського, 6 близько 10:15 підірвали машину Toyota Camry адвоката Андрія Гагуна, коли той сів за кермо.</h2>
      <address>
        <time datetime="2019-11-25T09:11:00+00:00">25 Nov 2019, 09:11</time>
      </address>
      <p>Про це сам Гагун, який практично не постраждав, на місці пригоди розповів у коментарі журналістам, повідомляє кореспондент Укрінформу.</p>
      <p>«Живу в цьому будинку. Виїздив - і вибух. Сів за кермо, рушив – і пролунав вибух. Пристрій був під машиною. Я не постраждав. Руки ось лише подряпані. Також пошкоджено машини, що були поруч. Була вибухова хвиля така… Поліція припускає, що це саморобний вибуховий пристрій», - розповів адвокат.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsuspilne.kharkiv%2Fvideos%2F2816655158387143%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Вибух чоловік пов’язує з професійною діяльністю, але поки подробиць не повідомляє. Час від часу він отримував телефонні погрози з прихованих номерів.</p>
      <figure>
        <img src="https://static.ukrinform.com/photos/2019_11/1574676798-245.png"/>
      </figure>
      <p>«Вважаю, що мене хотіли залякати, щоб я полишив займатися адвокатською та правозахисною діяльністю», - заявив Гагун.</p>
      <figure>
        <img src="https://static.ukrinform.com/photos/2019_11/1574676889-776.jpeg"/>
      </figure>
      <p>Зараз на місці події працює слідчо-оперативна група <a href="https://www.ukrinform.ua/tag-policia">поліції </a>та експерти.</p>
      <p>Як повідомили кореспонденту Укрінформу у відділі комунікації ГУ Нацполіції в Харківській області, вибух пошкодив п’ять машин, люди не постраждали.</p>
      <p>«Ніхто з громадян не постраждав. Механічні ушкодження отримали 5 автівок, що знаходилися в епіцентрі вибуху. Зловмисники, ймовірно причетні до злочину, можуть пересуватись на автомобілі Opel Vectra синього кольору з державними знаками європейської реєстрації. Наказом начальника ГУ НП в Харківській області введена поліцейська операція «Перехоплення», - поінформували в управлінні.</p>
      <p>Правоохоронці інформацію внесли до Єдиного реєстру досудових розслідувань за ч. 2 ст.15 ч.1. ст.115 (замах на умисне вбивство) Кримінального кодексу України.</p>
      <p>
        <i>Фото: UA: Харків</i>
      </p>
    </article>
  </body>
</html>