<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654073/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T09:18:00+00:00"/>
    <meta property="og:title" content="Стало відомо, за скільки продали Vodafone Україна"/>
    <meta property="og:description" content="Російська телеком-компанія МТС 25 листопада офіційно оголосила про продаж 100% частки у Vodafone Україна компанії Bakcell."/>
  </head>
  <body>
    <article>
      <h1>Стало відомо, за скільки продали Vodafone Україна</h1>
      <address>
        <time datetime="2019-11-25T09:18:00+00:00">25 Nov 2019, 09:18</time>
      </address>
      <p>Російська телеком-компанія МТС 25 листопада офіційно оголосила про продаж 100% частки у Vodafone Україна компанії Bakcell.</p>
      <p>Про це повідомляється <a href="https://moskva.mts.ru/about/media-centr/soobshheniya-kompanii/novosti-mts-v-rossii-i-mire/2019-11-25/mtc-podpisala-soglashenie-o-prodazhe-svoego-biznesa-v-ukraine">на сайті МТС.</a></p>
      <p>"У рамках угоди, МТС через свою дочірню компанію Allegretto Holding S.a.r.l. (Люксембург) продає 100% частку в компанії Preludium BV (Нідерланди), єдиному акціонері ПрАТ "ВФ Україна", за 734 мільйонів доларів, включаючи відкладений платіж на суму близько 84 мільйонів доларів. Передача акцій пройде найближчим часом", - йдеться у повідомленні.</p>
      <p>"Зміна власника не вплине на операційну діяльність "Vodafone Україна", надання послуг клієнтам, взаємодію з партнерами, постачальниками і контрагентами.</p>
      <p>Компанія продовжує надавати послуги під брендом Vodafone. Всі тарифні плани, послуги та сервіси, а також договори та інші зобов'язання компанії є актуальними і продовжують діяти", - заявили у Vodafone Україна.</p>
      <p>
        <b>Нагадаємо:</b>
      </p>
      <p>Антимонопольний комітет <a href="https://www.epravda.com.ua/news/2019/10/24/652910/">дав дозвіл</a> компанії Bakcell з Азербайджану купити другого за величиною мобільного оператора в Україні - "Водафон Україна".</p>
      <p>Компанія Bakcell - оператор мобільного зв'язку та провідний провайдер мобільного інтернету в Азербайджані. Вона була заснована в 1994 році і була спільним підприємством уряду і приватної ізраїльської компанії GTIB.</p>
      <p>Наразі у відкритих джерелах немає точних відомостей, хто є основним власником Bakcell.</p>
      <p>Мережа Bakcell, що складається з понад 7,5 тис базових станцій, охоплює 93% території (за винятком окупованих територій) і 99% населення Азербайджану. Компанія обслуговує понад 3 млн осіб.</p>
      <p>Vodafone Ukraine обслуговує 19,7 млн ​​абонентів. Чистий прибуток "ВФ Україна" в 2018 році становив 1,8 млрд грн, дохід - 12,8 млрд грн.</p>
      <p>Компанія входить до групи МТС (через дві проміжні юрособи - люксембурзьку Allegretto Holding S.a.r.l. і нідерландську Preludium B.V.), в якій мажоритарним акціонером є російський бізнесмен Володимир Євтушенков.</p>
      <p>Бізнес МТС в Україні керівник аналітичного департаменту Concorde Capital Олександр Паращій недавно оцінював в 1,2-1,3 млрд доларів.</p>
      <p>Економічна правда</p>
    </article>
  </body>
</html>