<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/smertelna-dtp-pid-kijevom-pracivnik-sto-vikrav-avtivku-abi-pokatatisya-z-podrugoyu-642206.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T09:07:05+00:00"/>
    <meta property="og:title" content="Смертельна ДТП під Києвом: працівник СТО викрав автівку, аби покататися з подругою"/>
    <meta property="og:description" content="Водій не впорався з керуванням і влетів у дерево"/>
  </head>
  <body>
    <article>
      <h1>Смертельна ДТП під Києвом: працівник СТО викрав автівку, аби покататися з подругою</h1>
      <address>
        <time datetime="2019-11-25T09:07:05+00:00">25 Nov 2019, 09:07</time>
      </address>
      <h4>Водій не впорався з керуванням і влетів у дерево</h4>
      <p>Минулої доби у Київській області сталося майже чотири десятки дорожньо-транспортних пригод. У більшості випадків автомобілі отримали механічні ушкодження і минулося без постраждалих.</p>
      <p>Про це <a href="https://kv.npu.gov.ua/news/dtp/majzhe-chotiri-desyatki-dtp-stalisya-na-kijivshhini-minuloji-dobi/">повідомляє</a> пресслужба Головного управління Нацполіції в Київській області.</p>
      <p>Правоохоронці Київщини розшукують винуватця смертельної ДТП у м. Бровари: водій збив пішохода та втік з місця події. Загиблий - 59-річний місцевий житель.</p>
      <p>Ще одна аварія із фатальним наслідком сталася у Броварах 24 листопада вночі. «Працівник СТО викрав автівку, аби покататися із подругою. Чоловік не впорався з керуванням і влетів у дерево, внаслідок – пасажирка загинула. Водій наразі знаходиться у лікарні», - повідомили в поліції.</p>
      <p>Пообіді на автодорозі Київ-Одеса поблизу с. Чабани, в аварії постраждали четверо людей: зіткнулися мікроавтобус та легковик. Обидва водії, а також 19-річний та 10-річний пасажири отримали травми різного ступеня тяжкості, їх доставлено до медзакладів.</p>
      <p>Крім того, троє людей отримали травми, переходячи по «зебрі». У с. Демидів, Вишгородського району на пішохідному переході автівка збила 14-річного юнака. Хлопця доставили до лікарні із забоєм ключиці. Другий випадок – у с. Старе Бориспільського району. Двоє жителів столиці потрапили до лікарні із тілесними ушкодженнями різного ступеня тяжкості.</p>
      <p>Наразі правоохоронці з’ясовують усі обставини ДТП. За всіма фактами відкрито кримінальні провадження за ст. 286 (Порушення правил безпеки дорожнього руху) Кримінального кодексу України.</p>
      <p>Як повідомлялося, <a href="https://glavcom.ua/country/incidents/upovnovazhenij-z-prav-ditini-mikola-kuleba-potrapiv-v-zhahlivu-dtp-video-642074.html">уповноважений Президента з прав дитини Микола Кулеба, який разом з двома синами у неділю потрапив в аварію під Києвом, перебуває в реанімації</a> у тяжкому стані.</p>
      <p>Зараз Микола Кулеба у повній свідомості, <a href="https://glavcom.ua/kyiv/news/likari-rozpovili-pro-stan-kulebi-ta-odnogo-iz-yogo-siniv-pislya-avariji-642150.html">загрози його життю немає, однак його старший син - у важкому стані.</a></p>
      <p>Наразі правоохоронці <a href="https://glavcom.ua/country/incidents/politsija-vidkrila-kriminalnu-spravu-cherez-dtp-za-uchastju-avto-kulebi-642089.html">з’ясовують усі обставини ДТП.</a></p>
      <p>У Броварах у ніч на 24 листопада водiй, керуючи автомобiлем Volkswagen Toureg, здiйснив зiткнення з деревом, внаслiдок чого водiй та пасажири отримали тiлеснi ушкодження i були госпіталізовані до Броварської ЦРЛ. Повідомлялося, що <a href="https://glavcom.ua/kyiv/news/pyana-dtp-pid-kijevom-pasazhirka-vpala-v-komu-foto-642155.html">пасажирка впала в кому</a>.</p>
      <related>
        <a href="https://glavcom.ua/vinnytsia/news/na-vinnichchini-perekinuvsya-reysoviy-avtobus-foto-642188.html"/>
        <a href="https://glavcom.ua/kyiv/news/pyana-dtp-pid-kijevom-pasazhirka-vpala-v-komu-foto-642155.html"/>
        <a href="https://glavcom.ua/kyiv/news/likari-rozpovili-pro-stan-kulebi-ta-odnogo-iz-yogo-siniv-pislya-avariji-642150.html"/>
      </related>
    </article>
  </body>
</html>