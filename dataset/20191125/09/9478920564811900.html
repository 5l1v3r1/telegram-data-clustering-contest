<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/me-toys-stavento-to-anamma-ton-foton-sti-larisa/"/>
    <meta property="og:site_name" content="ert.gr"/>
    <meta property="article:published_time" content="2019-11-25T09:25:28+00:00"/>
    <meta property="og:title" content="Με τους Stavento το άναμμα των φώτων στη Λάρισα"/>
    <meta property="og:description" content="Mε το καθιερωμένο άναμμα των φώτων του χριστουγεννιάτικου δέντρου στην Κεντρική πλατεία στη Λάρισα, την Τετάρτη 27 Νοεμβρίου στις 20:00, ξεκινά επισήμως το φετινό πρόγραμμα εκδηλώσεων για μικρούς και μεγάλους που διοργανώνει η Αντιδημαρχία Πολιτισμού &amp; Επιστημών του Δήμου Λαρισαίων."/>
  </head>
  <body>
    <article>
      <h1>Με τους Stavento το άναμμα των φώτων στη Λάρισα</h1>
      <address><time datetime="2019-11-25T09:25:28+00:00">25 Nov 2019, 09:25</time> by <a rel="author">Μάνια Γκουσιάρη</a></address>
      <p>Mε το καθιερωμένο άναμμα των φώτων του χριστουγεννιάτικου δέντρου στην Κεντρική πλατεία στη Λάρισα, την Τετάρτη 27 Νοεμβρίου στις 20:00, ξεκινά επισήμως το φετινό πρόγραμμα εκδηλώσεων για μικρούς και μεγάλους που διοργανώνει η Αντιδημαρχία Πολιτισμού &amp; Επιστημών του Δήμου Λαρισαίων.</p>
      <p>Την εκδήλωση θα ανοίξει η Φιλαρμονική του Δημοτικού Ωδείου Λάρισας.<br/>Η Φιλαρμονική θα ξεκινήσει από τον Μύλο του Παππά, θα περάσει από δρόμους και πεζόδρομους του εμπορικού κέντρου, για να καταλήξει στην πλατεία με μελωδίες στο κλίμα των ημερών.<br/>Στη συνέχεια, ο δήμαρχος Λαρισαίων Απόστολος Καλογιάννης θα απευθύνει ευχές, θα αναφερθεί στο πρόγραμμα των εκδηλώσεων και θα αρχίσει η γιορτή που θα κρατήσει για περισσότερο από ένα μήνα.<br/>Η εκδήλωση θα ολοκληρωθεί με συναυλία του δημοφιλούς συγκροτήματος Stavento με τον Μιχάλη Κουϊνέλη.<br/>Για τον Μιχάλη, όλα ξεκίνησαν στην Αλεξανδρούπολη το 1979 και το πρώτο σημαντικό βήμα έγινε στο low-bap συγκρότημα των «Βαβυλώνα» 18 χρόνια αργότερα, το 1997.<br/>Το 2004 ο Μιχάλης Κουϊνέλης σχημάτισε τους Stavento και τα υπόλοιπα είναι μία παραμυθένια ιστορία γεμάτη όμορφες στιγμές.<br/>Οι Stavento έχουν αναδειχθεί σ’ ένα από τα πιο επιτυχημένα ονόματα της hip-hop στην ελληνική δισκογραφία, διαθέτοντας στο βιογραφικό τους αμέτρητες επιτυχίες που έχουν αφήσει ανεξίτηλο αποτύπωμα, αλλά και έναν αξιοζήλευτο κατάλογο σπουδαίων συνεργασιών, με προσωπικότητες όπως ο Λευτέρης Παπαδόπουλος, Κώστας Χατζής, Κώστας Τουρνάς, Δημήτρης Κοργιαλάς, Χρήστος Δάντης, Δήμος Αναστασιάδης, Έλενα Παπαρίζου, Γιάννης Πάριος, Ήβη Αδάμου, Μελίνα Ασλανίδου, Ελένη Βιτάλη και πολλούς ακόμη που έγιναν μέτοχοι σε αυτό το ταξίδι.<br/>Το 2014 ο Κουινέλης συμμετείχε ως coach στο μουσικό σόου ταλέντων The Voice of Greece. Τον Ιούλιο του 2014, οι Stavento ανακοίνωσαν πως οι συνολικές προβολές τους στο YouTube ξεπέρασαν τις 100.000.000, περισσότερες από κάθε άλλο συγκρότημα στην Ελλάδα, έχοντας ταυτόχρονα τη δημοφιλέστερη σελίδα Έλληνα καλλιτέχνη στο Facebook.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/syllipseis-diakiniton-kai-diasoseis-prosfygon-metanaston-se-ionio-kai-v-aigaio/"/>
        <a href="https://volos.ert.gr/blog/2019/11/25/26chronos-ypo-tin-epireia-oysion-apeilise-me-soygia-ierea-kai-neokoro/"/>
        <a href="https://volos.ert.gr/blog/2019/11/25/logo-kairoy-den-taxidepse-to-expres-skiathos/"/>
        <a href="https://www.ert.gr/perifereiakoi-stathmoi/kozani/eordaia-ypografi-symvasis-gia-to-ergo-agrotiki-odopoiia-stin-t-k-asvestopetras-dimoy-eordaias/"/>
        <a href="https://www.ert.gr/perifereiakoi-stathmoi/chania/chania-synechizontai-oi-tetartes-ton-filologon/"/>
        <a href="https://volos.ert.gr/blog/2019/11/25/kodikos-kolimpri-stin-kinimatografiki-leschi-voloy/"/>
      </related>
    </article>
  </body>
</html>