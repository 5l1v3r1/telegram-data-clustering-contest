<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/parliament-winter-session-lok-sabha-om-birla-ruckus-maharashtra-congress-marshal-clash-soip-1-1140294.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-25T09:01:15+00:00"/>
    <meta property="og:title" content="लोकसभा में महाराष्ट्र पर बवाल, मार्शलों से धक्कामुक्की के बाद 2 कांग्रेस सांसद सस्पेंड"/>
    <meta property="og:description" content="सोमवार को कांग्रेस ने महाराष्ट्र में घटी राजनीतिक घटनाओं को लेकर केन्द्र सरकार को घेरने की कोशिश की और संसद में भारी हंगामा किया. जिस वजह से संसद के दोनों सदनों की कार्यवाही बाधित हुई. हंगामे के दौरान कांग्रेस सांसदों और मार्शलों के बीच धक्कामुक्की भी हुई."/>
  </head>
  <body>
    <article>
      <h1>लोकसभा में महाराष्ट्र पर बवाल, मार्शलों से धक्कामुक्की के बाद 2 कांग्रेस सांसद सस्पेंड</h1>
      <h2>सोमवार को कांग्रेस ने महाराष्ट्र में घटी राजनीतिक घटनाओं को लेकर केन्द्र सरकार को घेरने की कोशिश की और संसद में भारी हंगामा किया. जिस वजह से संसद के दोनों सदनों की कार्यवाही बाधित हुई. हंगामे के दौरान कांग्रेस सांसदों और मार्शलों के बीच धक्कामुक्की भी हुई.</h2>
      <address>
        <time datetime="2019-11-25T09:01:15+00:00">25 Nov 2019, 09:01</time>
      </address>
      <ul>
        <li>लोकसभा में महाराष्ट्र के मुद्दे पर बवाल</li>
        <li>कांग्रेस सांसदों ने वेल में आकर लहराए बैनर</li>
        <li>मार्शल ने कांग्रेस सांसदों को बाहर निकाला</li>
        <li>स्पीकर ने दो कांग्रेसी सांसदों को किया सस्पेंड</li>
      </ul>
      <p>संसद के शीतकालीन सत्र का आज छठवां दिन है. सोमवार को कांग्रेस ने महाराष्ट्र में घटी राजनीतिक घटनाओं को लेकर केन्द्र सरकार को घेरने की कोशिश की और संसद में भारी हंगामा किया. इस दौरान दो कांग्रेसी विधायकों हिबी एडेन और प्रतापन की मार्शलों के साथ धक्कामुक्की हुई. बाद में स्पीकर ओम बिरला ने दोनों सांसदों को सस्पेंड कर दिया.</p>
      <p>हंगामे की वजह से संसद के दोनों सदनों की कार्यवाही बाधित हुई. भारी हंगामे के बीच लोकसभा की कार्यवाही दोपहर 12 बजे और राज्यसभा दोपहर 2 बजे तक के लिए स्थगित की गई. 12 बजे लोकसभा की कार्यवाही वापस शुरू होते ही उसे दोबारा 2 बजे तक के लिए स्थगित कर दिया गया.</p>
      <p>
        <b>यूं बढ़ा लोकसभा में बवाल</b>
      </p>
      <p><a href="https://aajtak.intoday.in/news/liveblog/parliament-winter-session-day-6-maharashtra-political-crisis-pollution-debate-updates-25-november-2019-619.html">लोकसभा में प्रश्नकाल के शुरू होने के साथ ही कांग्रेस के सांसदों ने सरकार के खिलाफ नारेबाजी शुरू कर दी थी.</a> कांग्रेस के सदस्य लगातार 'संविधान की हत्या बंद करो... बंद करो' के नारे लगा रहे थे. इसी बीच लोकसभा अध्यक्ष ओम बिरला ने राहुल गांधी को प्रश्न पूछने के लिए आमंत्रित किया. लेकिन राहुल गांधी ने सदन में महाराष्ट्र का मुद्दा उठाते हुए कहा कि मैं आज यहां सवाल पूछने आया था. लेकिन सवाल पूछने का कोई मतलब नहीं है क्योंकि महाराष्ट्र में लोकतंत्र की हत्या हुई है. इसलिए मेरे सवाल पूछने का कोई मतलब नहीं है.</p>
      <p>राहुल गांधी के इतना कहते ही कांग्रेस के सांसदों का विरोध तीव्र हो गया. कुछ सदस्य वेल में बैनर लेकर घुस गए और आसन के सामने बैनर लहराने लगे. इस दौरान लोकसभा अध्यक्ष ने बार-बार कांग्रेस सांसदों को बैनर नीचे करने की चेतावनी दी. लेकिन कांग्रेस सांसद नहीं माने.</p>
      <p>
        <b>अंत में स्पीकर ने दिया कांग्रेस सांसदों को बाहर करने का आदेश</b>
      </p>
      <p><a href="https://aajtak.intoday.in/story/maharashtra-govt-crisis-congress-rahul-gandhi-winter-session-of-parliament-2019-1-1140243.html">हंगामा थमता ना देख लोकसभा अध्यक्ष ओम बिरला अपने आसन से खड़े हो गए और कहा कि अंतिम बार चेतावनी दे रहा हूं कि अपने पैंफ्लेट नीचे कर लें. </a>स्पीकर ने बाद में हंगामा कर रहे सदस्यों को सदन से बाहर निकालने की धमकी दी. फिर भी जब कांग्रेस सांसद शांत नहीं हुए तो लोकसभा अध्यक्ष ओम बिरला ने नाम लेते हुए कहा कि हिबी एडेन और प्रतापन अपने बैनर को नीचे कर दें.</p>
      <p>आखिरकार बार-बार समझाने के बाद भी जब कांग्रेस सांसदों के न मानने पर लोकसभा अध्यक्ष ने कहा कि 373 के अंतर्गत 1 मिनट में हिबी एडेन और प्रतापन अपने बैनर नीचे कर दें. ऐसा ना करने पर उन्होंने सांसदों को बाहर निकालने का आदेश दिया और कहा कि इनको सदन से बाहर निकाला जाए. इसके बाद सदन की कार्यवाही दोपहर 12 बजे तक के लिए स्थगित कर दी गई.</p>
      <p>
        <b>कांग्रेस की महिला सांसदों का आरोप- संसद में हुई धक्कामुक्की</b>
      </p>
      <p>सदन स्थगित हो जाने के बाद कांग्रेस सांसदों ने संसद परिसर में गांधी प्रतिमा के नीचे विरोध प्रदर्शन किया. इस बीच केरल से कांग्रेस सांसद ज्योति मणि और राम्या हरिदास ने आरोप लगाया कि उनके साथ संसद भवन में धक्कामुक्की हुई.</p>
      <p>
        <b>हिबी एडेन बोले- यह अलोकतांत्रिक है</b>
      </p>
      <p>केरल से कांग्रेस सांसद हिबी एडेन ने आजतक से बात की. उन्होंने कहा कि सुरक्षाकर्मियों ने हमारा बैनर छीन लिया, यह अलोकतांत्रिक है. मार्शलों ने हमारे साथ धक्कामुक्की की. महिला सांसदों तक से धक्कामुक्की हुई. हमने इसके खिलाफ स्पीकर को लिखित शिकायत दी है.</p>
      <figure>
        <iframe data-src="https://twitter.com/ANI/status/1198867591713841152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>केन्द्रीय मंत्री रविशंकर प्रसाद ने कांग्रेस पर बोला हमला</b>
      </p>
      <p>केन्द्रीय मंत्री रविशंकर प्रसाद ने कहा कि आज लोकसभा में जो हुआ है उस पर गहरी पीड़ा है. कांग्रेस ने आज सारी सीमाएं लांघ दी. जिस तरीके से मार्शल के साथ व्यवहार किया गया हम इसकी भर्त्सना करते हैं. हम कांग्रेस के दो सांसदों की भर्त्सना करते हैं.</p>
      <p>
        <b>बीजेपी ने की कांग्रेस के दो सांसदों के खिलाफ कार्रवाई की मांग</b>
      </p>
      <p>सूत्रों के हवाले से खबर है कि लोकसभा में जो महाराष्ट्र को लेकर कांग्रेस के सांसदो ने हंगामा किया है. उस पर राजनाथ सिंह, रविशंकर प्रसाद, प्रह्लाद जोशी और अर्जुन मेघवाल ने लोकसभा स्पीकार से मुलाकात कर कांग्रेस के जिन दो सांसदों ने मार्शल के साथ धक्कामुक्की की उनके खिलाफ कार्यवाही करने की मांग की.</p>
      <p>
        <b>रविशंकर प्रसाद बोले- जो हुआ बहुत पीड़ादायक</b>
      </p>
      <p>केन्द्रीय मंत्री रविशंकर प्रसाद ने संसद में हुई मार्शलों और सांसदों के बीच धक्कामुक्की पर कांग्रेस के खिलाफ हमला बोलते हुए प्रेस कॉन्फ्रेंस की. केंद्रीय संसदीय मंत्री ने कहा कि मार्शल के साथ जो हुआ बहुत पीड़ादायक है. संसदीय संस्कार की सारी सीमाएं लांघ दीं. ये मामला बहुत गंभीर है. बैनर हटाने की बार-बार अपील के बाद भी उन्होंने अनुशासनहीनता की पराकाष्ठा की. वो भी अपने बड़े नेताओं के सामने. इसके लिए स्पीकर साहब जो भी फैसला लें हम इंतजार करेंगे. उनका कार्यक्षेत्र है.</p>
      <p>रविशंकर ने अपनी प्रेस कॉन्फ्रेंस में आगे कहा कि महाराष्ट्र में बीजपी-सेना को बहुमत मिला. 30 साल के संबंध को तोड़कर लालच में वो कांग्रेस के साथ चली गई और लोकतंत्र की हत्या हम कैसे कर रहे हैं.</p>
      <p>
        <b>मनीष तिवारी बोले- संसद के लिए बुरा दिन</b>
      </p>
      <p>कांग्रेस नेता मनीष तिवारी ने कहा कि आज संसद के लिए बुरा दिन, सांसदों ने महत्वपूर्ण मुद्दे उठाए लेकिन इससे पहले कभी सांसदों के साथ मार्शलों ने कभी हाथापाई नहीं की. यह निंदनीय है. महिला सांसदों तक के साथ बुरा बर्ताव किया गया.</p>
      <p>
        <b>महाराष्ट्र मुद्दे पर लोकसभा परिसर में कांग्रेस का हंगामा</b>
      </p>
      <p><a href="https://aajtak.intoday.in/story/maharashtra-politics-congress-ncp-shivsena-parliament-season-1-1140183.html">कांग्रेस के सांसदों ने संसद परिसर में गांधी प्रतिमा के सामने महाराष्ट्र मुद्दे पर विरोध प्रदर्शन भी किया. </a>इस विरोध प्रदर्शन का नेतृत्व कांग्रेस की अंतरिम अध्यक्ष सोनिया गांधी कर रही थीं. अहमद पटेल ने कहा कि महाराष्ट्र में जिस तरह लोकतंत्र की हत्या हुई है, हम न्याय चाहते हैं. इसी वजह से हम सुप्रीम कोर्ट गए. हमें उम्मीद है कि हमें न्याय मिलेगा.</p>
      <p>वहीं कांग्रेस नेता शशि थरूर ने कहा कि हम प्रदर्शन कर रहे हैं क्योंकि यहां लोकतंत्र की हत्या हुई है. कल संविधान दिवस है. हम इसे मनाने वाले  हैं लेकिन संविधान की भावना का शर्मनाक तरीके से उल्लंघन किया गया है. इसी वजह से हम आज विरोध कर रहे हैं. हम आज पूरे दिन यह विरोध प्रदर्शन जारी रखेंगे. उम्मीद करते हैं कि न्याय मिलेगा. कांग्रेस सांसद अधीर रंजन चौधरी ने कहा कि लोकतंत्र का वध हुआ है.</p>
      <figure>
        <video src="https://aajtak-pdelivery.akamaized.net/aajtak/video/2019_11/25_nov_19__smv_siddharathadelhiprotest_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/west-bengal-karimnagar-by-election-bjp-candidate-joy-prakash-majumdar-tmc-1-1140289.html"/>
        <a href="https://aajtak.intoday.in/story/delhi-khan-market-top-20-most-expensive-retail-locations-world-report-dat-1-1140287.html"/>
        <a href="https://aajtak.intoday.in/story/maharashtra-ncp-sharad-pawar-cm-post-congress-randeep-surjewala-1-1140283.html"/>
        <a href="https://aajtak.intoday.in/story/ril-airtel-expected-to-bid-for-anil-ambani-rcom-assets-dat-1-1140268.html"/>
      </related>
    </article>
  </body>
</html>