<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/women/117833/"/>
    <meta property="og:site_name" content="Sanook"/>
    <meta property="article:published_time" content="2019-11-25T09:00:00+00:00"/>
    <meta property="og:title" content="5 สัญญาณบ่งชี้ที่เตือนว่าควร “ออกกำลังกาย” ได้แล้ว"/>
    <meta property="og:description" content="การออกกำลังกายเป็นสิ่งปกติสำหรับสาวกเฮลตี้ทั้งหลาย  แต่สำหรับเหล่าชาวเอ็นจอยอีทติ้งที่มีความสุขกับการกินทุกอย่างและฟินทุกครั้งที่ได้กินของอร่อยๆ แถมยังไม่ค่อยจะชื่นชอบกับการออกกำลังกายก็อย่าชะล่าใจและมีความสุขไปวันๆ กับการกินนะคะ เพราะพฤติกรรมเหล่านี้ถือเป็นจุดเริ่มต้นที่ทำให้เกิดความเสี่ยงต่อการเกิดโรคภัยไข้เจ็บได้อย่างแน่นอน และในวันนี้เรามีสาระดีๆ ที่อยากจะแชร์เกี่ยวกับสัญญาณเตือนที่บ่งบอกว่าคุณควรเริ่มต้นออกกำลังกายได้แล้ว  มีอะไรบ้างนั้น ตามมาดูเลยค่ะ"/>
  </head>
  <body>
    <article>
      <h1>5 สัญญาณบ่งชี้ที่เตือนว่าควร “ออกกำลังกาย” ได้แล้ว</h1>
      <address>
        <time datetime="2019-11-25T09:00:00+00:00">25 Nov 2019, 09:00</time>
      </address>
      <p>การ<a href="http://www.sanook.com/women/117897/">ออกกำลังกาย</a>เป็นสิ่งปกติสำหรับสาวกเฮลตี้ทั้งหลาย  แต่สำหรับเหล่าชาวเอ็นจอยอีทติ้งที่มีความสุขกับการกินทุกอย่างและฟินทุกครั้งที่ได้กินของอร่อยๆ แถมยังไม่ค่อยจะชื่นชอบกับการออกกำลังกายก็อย่าชะล่าใจและมีความสุขไปวันๆ กับการกินนะคะ เพราะพฤติกรรมเหล่านี้ถือเป็นจุดเริ่มต้นที่ทำให้เกิดความเสี่ยงต่อการเกิดโรคภัยไข้เจ็บได้อย่างแน่นอน และในวันนี้เรามีสาระดีๆ ที่อยากจะแชร์เกี่ยวกับสัญญาณเตือนที่บ่งบอกว่าคุณควรเริ่มต้นออกกำลังกายได้แล้ว  มีอะไรบ้างนั้น ตามมาดูเลยค่ะ</p>
      <p>
        <b>1.โดนทัก</b>
      </p>
      <p>เมื่อคนใกล้ตัวเริ่มทักบ่อยๆ เกี่ยวกับขนาดตัวหรืออวัยวะที่สังเกตเห็นง่ายๆ อย่างเช่น แขน ขาหรือหน้าที่ดูเปลี่ยนไป อาจจะดูใหญ่หรือหนาขึ้น หรือแม้แต่คำพูดที่ว่า “อ้วนขึ้นไหม” หรือ “ดูอวบขึ้นนะ” ล้วนเป็นการสื่อให้รู้ว่าเราต้องทำอะไรสักอย่างเพื่อเปลี่ยนแปลงตัวเองได้แล้วนั่นเอง</p>
      <p>
        <b>2.มักหิวตลอดเวลา</b>
      </p>
      <p>เป็นอาการที่กินอาหารแล้วไม่รู้จักอิ่ม รู้สึกเพียงแค่ว่าอยากกินอีกแล้วทั้งๆ ที่เพิ่งกินเข้าไปไม่นานเท่าไรแต่ความหิวก็ยังมีอยู่เรื่อยๆ นั่นเป็นเพราะว่าอาหารที่ที่กินเข้าไปมีสารอาหารที่ไม่เพียงพอ เมื่อเราตามใจปากเมื่ออยากกินทุกครั้งก็กลายเป็นจุดเริ่มต้นที่ทำให้เราอ้วนในที่สุด ดังนั้นเพื่อ<a href="https://www.sanook.com/health/">สุขภาพ</a>ที่ดีเราจึงควรทานอาหารให้ครบ 5 หมู่และออกกำลังกายควบคู่กันไปด้วย</p>
      <p>
        <b>3.เสื้อผ้าที่ใส่ประจำเริ่มคับ</b>
      </p>
      <p>แม้จะมีคนทักว่าอ้วนเราก็อาจจะคิดเข้าข้างตัวเองว่าไม่เป็นไร แต่สิ่งที่ตอกย้ำและการันตีให้เราได้อย่างดีคือเสื้อผ้าที่เคยใส่สบายๆ พอดีตัวดันคับและรัดแน่นไปหมด นี่ก็เป็นสิ่งที่ช่วยกระตุ้นเราได้อย่างดีว่าต้องควบคุมอาหารและฟิตร่างกายโดยด่วนก่อนที่จะต้องเปลี่ยนไซส์เสื้อผ้าให้ใหญ่ขึ้นเรื่อยๆ</p>
      <p>
        <b>4.นอนหลับยากจากความเครียด</b>
      </p>
      <p>สำหรับผู้ที่มีปัญหาเกี่ยวกับการนอนไม่หลับซึ่งอาจจะมีสาเหตุมาจากความเครียดสามารถช่วยได้ด้วยการออกกำลังกาย เพราะจะทำร่างกายและสมองได้ผ่อนคลายซึ่งจะช่วยทำให้หลับได้ง่ายขึ้น</p>
      <p>
        <b>5.โดนเบียดเบียนจากโรคภัยไข้เจ็บได้ง่าย</b>
      </p>
      <p>เมื่อมีน้ำหนักตัวมากขึ้น ไขมันส่วนเกินที่สะสมในร่างกายก็มีมากตามมา จึงนำไปสู่การเจ็บปวดหัวเข่า สะโพกหรือหลังมากขึ้น อีกทั้งยังทำให้เหนื่อยง่ายและเสี่ยงต่อโรคเกี่ยวกับหลอดเลือด ความดันและเบาหวานด้วยค่ะ ดังนั้นการควบคุมอาหารและการออกกำลังกายควบคู่จะช่วยในเรื่องการควบคุมน้ำหนักและสร้างสุขภาพที่ดีรวมทั้งช่วยเสริมสร้าง<a href="https://www.sanook.com/women/tag/%E0%B8%84%E0%B8%A7%E0%B8%B2%E0%B8%A1%E0%B8%87%E0%B8%B2%E0%B8%A1/">ความงาม</a>ให้ผิวพรรณเราด้วยค่ะ</p>
      <p>เห็นไหมคะว่า ถ้าไม่อยากเศร้าใจในภายหลังเราต้องระวังและเปลี่ยนพฤติกรรมแย่ๆ ด้วยการหันมาดูแลตัวเองให้มากขึ้น อย่ามัวแต่รอให้มีคนมาจุดประกายหรือรอสิ่งกระตุ้นที่เสี่ยงและเป็นอันตรายอย่างคาดไม่ถึง แล้วจึงค่อยเห็นความสำคัญเมื่อสายจนเกินไปนะคะ</p>
      <footer><b>ขอขอบคุณ<br/></b>ภาพ :<a href="https://www.istockphoto.com/th">istockphoto</a></footer>
    </article>
  </body>
</html>