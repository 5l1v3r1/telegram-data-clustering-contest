<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/szijjarto-es-kollegai-dontenek-az-europai-bizottsagrol"/>
    <meta property="og:site_name" content="euronews"/>
    <meta property="article:published_time" content="2019-11-25T09:04:28+00:00"/>
    <meta property="og:title" content="Szijjártó és kollégái hétfőn döntenek az Európai Bizottságról"/>
    <meta property="og:description" content="Az Európai Parlament szavazása előtt az EU Külügyek Tanácsának kell jóváhagynia Ursula von der Leyen testületét."/>
  </head>
  <body>
    <article>
      <h1>Szijjártó és kollégái hétfőn döntenek az Európai Bizottságról</h1>
      <address><time datetime="2019-11-25T09:04:28+00:00">25 Nov 2019, 09:04</time> by <a rel="author">Pálfi Rita</a></address>
      <p>Az Európai Unió Külügyek Tanácsának fejlesztéspolitikával foglalkozó ülésén hétfőn döntenek az új Európai Bizottság összetételéről, így Várhelyi Olivér EU-biztosi kinevezéséről is. A tanács ülésén Szijjártó Péter külgazdasági és külügyminiszter képviseli Magyarországot - közölte a tárca vasárnap az MTI-vel.</p>
      <p>A Külgazdasági és Külügyminisztérium közleményében azt írta: amennyiben a Tanács jóváhagyja a biztosok személyét, az Európai Parlament november 27-én dönt a bizottság megválasztásáról. A testület december 1-én léphet hivatalba.</p>
      <h3>Három pótbiztos, egy hónapos csúszás</h3>
      <p>Ursula von der Leyen bizottságáról eredetileg október végén döntöttek volna, és november 1-én kezdte volna meg a munkát. A késedelemnek 3 oka volt: a francia, a magyar és a román biztosjelölt.</p>
      <p>Míg a magyar és a román jelölt az eljárás új, nulladék lépcsőfokán vérzett el, addig a francia politikust a meghallgatáson "buktatták meg" az EP-képviselők. Mindhárom ország vezetőjétől új neveket kért Von der Leyen. Románia esetében erre kicsit többet kellett várni, ugyanis időközben egy bizalmatlansági indítvánnyal megbuktatták a szociáldemokrata kormányt. Az új kormányfő Ludovic Orban volt az egyetlen a három pótjelöltet állító politikus közül aki teljesítette a megválasztott bizottsági elnök kérését, és két politikust nevezett meg: egy férfit és egy nőt.</p>
      <p>Azonban ez sem bizonyult elegendőnek ahhoz, hogy Von der Leyen be tudja tartani egyik fontos ígéretét, melyet az Európai Parlamentnek tett a testületéről. Azt mondta, hogy megvalósítja a nemi egyenlőséget az Európai Bizottságban, de a jelenlegi állás szerint 15 férfi és 11 nő lesz (az elnök nélkül). Az arányokon javít, hogy a bizottsági elnök nő.</p>
      <p>Várhelyi Olivér magyar biztosjelöltnek a meghallgatása után még válaszolnia kellett írásban több, szóban is elhangzó kérdésre. Majd múlt héten hétfőn újra döntöttek a személyéről, ezúttal megvolt a kétharmados többsége, így elhárult az utolsó akadály az Európai Bizottság jóváhagyása előtt. A Külügyek Tanácsa az első lépés, szerdán reggel 9-től az Európai Parlament vitázik majd a biztosokról, és délben szavaznak a testületről.</p>
    </article>
  </body>
</html>