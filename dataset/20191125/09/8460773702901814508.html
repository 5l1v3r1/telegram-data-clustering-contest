<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/world/abu-dhabi-to-host-hq-for-european-naval-mission-for-the-gulf/836679"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T09:45:46+00:00"/>
    <meta property="og:title" content="ഹോര്‍മുസിലേക്ക് യൂറോപ്യന്‍ നാവിക സേനയും; അബുദബി ആസ്ഥാനം"/>
    <meta property="og:description" content="അമേരിക്കന്‍ നേതൃത്വത്തിലുള്ള അന്താരാഷ്ട്ര സമുദ്ര സുരക്ഷ ..."/>
  </head>
  <body>
    <article>
      <h1>ഹോര്‍മുസിലേക്ക് യൂറോപ്യന്‍ നാവിക സേനയും; അബുദബി ആസ്ഥാനം</h1>
      <address><time datetime="2019-11-25T09:45:46+00:00">25 Nov 2019, 09:45</time> by <a rel="author">അനസ് യാസിന്‍</a></address>
      <p>മനാമ &gt; അമേരിക്കന്‍ നേതൃത്വത്തിലുള്ള അന്താരാഷ്ട്ര സമുദ്ര സുരക്ഷ സംവിധാനത്തിനു പിന്നാലെ യൂറോപ്യന്‍ നാവിക ദൗത്യസേനയും അറേബ്യന്‍ ഗള്‍ഫിലേക്ക്. സുഗമമായ കപ്പല്‍ ഗതാഗതം ഉറപ്പുവരുത്താനായി സംയുക്ത ദൗത്യസേനയെ വിന്യസിക്കുമെന്ന് ഫ്രാന്‍സ് അറിയിച്ചു. സേനയുടെ ആസ്ഥാനമായി അബുദബിയിലെ ഫ്രഞ്ച് നേവല്‍ ബേസ് പ്രവര്‍ത്തിക്കുമെന്ന് ഫ്രഞ്ച് പ്രതിരോധമന്ത്രി ഫ്ളോറന്‍സ് പാര്‍ലി അറിയിച്ചു.</p>
      <p>ഹോര്‍മുസ് കടലിടുക്കില്‍ സുരക്ഷിതമായ കപ്പല്‍ ഗതാഗതം ഉറപ്പാക്കുന്നതിനു യൂറോപ്യന്‍ നേതൃത്വത്തിലുള്ള സമുദ്രസേന രൂപീകരിക്കണമെന്ന പദ്ധതിയുടെ പ്രധാന വക്താവാണ് ഫ്രാന്‍സ്. അടുത്ത വര്‍ഷം ആരംഭത്തോടെ സേന പ്രവര്‍ത്തിച്ചു തുടങ്ങുമെന്നും പത്ത് യൂറോപ്യന്‍-ഇതര രാജ്യങ്ങള്‍ ഭാഗഭാക്കാകുമെന്നും അവര്‍ പറഞ്ഞു. പദ്ധതിക്ക് പാര്‍ലമെന്റിന്റെ അനുമതി കാത്തു നില്‍ക്കുകയാണ്. അബുദബി നേവല്‍ ബേസില്‍ ഫ്രഞ്ച് സൈനികരുമായി സംസാരിക്കുകയായിരുന്നു അവര്‍. അമേരിക്കന്‍ നേതൃത്വത്തിലുള്ള സേനയും യൂറോപ്യന്‍ സേനയും ഏകോപനം നടത്തുമെന്നും അവര്‍ സൂചിപ്പിച്ചു.</p>
      <p>അമേരിക്കന്‍ നേതൃത്വത്തിലുള്ള സംയുക്ത സമുദ്ര സുരക്ഷാ ദൗത്യം ഈ മാസം ഏഴിനാണ് ആരംഭിച്ചത്. ബഹ്റൈനിലെ ജൂഫൈറിലെ അമേരിക്കന്‍ അഞ്ചാം കപ്പല്‍പട ആസ്ഥാനം കേന്ദ്രീകരിച്ചാണ് പ്രവര്‍ത്തനം. അമേരിക്കക്ക് പുറമേ, ബ്രിട്ടന്‍, ഓസ്ട്രേലിയ, സൗദി അറേബ്യ, യുഎഇ, ബഹ്റൈന്‍, അല്‍ബേനിയ എന്നീ രാജ്യങ്ങള്‍ അംഗങ്ങളാണ്.</p>
      <p>ഇറാന്‍ അമേരിക്ക സംഘര്‍ഷം മൂര്‍ച്ഛിക്കുകയും ഹോര്‍മുസ് കടലിടുക്ക് മേഖലയില്‍ എണ്ണ ടാങ്കറുകള്‍ ആക്രമിക്കപ്പെടുന്നത് വര്‍ധിക്കുകയും ചെയ്ത പാശ്ചാത്തലത്തില്‍ കഴിഞ്ഞ ജൂണിലാണ് അമേരിക്ക ഓപ്പറേഷന്‍ സെന്റിനല്‍ പ്രഖ്യാപിച്ചത്. എന്നാല്‍, ഇത് സംഘര്‍ഷം മൂര്‍ച്ഛിപ്പിക്കുമെന്ന് പറഞ്ഞ് മാറി നിന്ന ഫ്രാന്‍സും നാറ്റോ അംഗങ്ങളായ മറ്റു യൂറോപ്യന്‍ രാജ്യങ്ങളും പുതിയ നാവിക ദൗത്യവുമായി രംഗത്തുവന്നത് ഏറെ ശ്രദേ്ധയമാണ്.</p>
      <p>കുറഞ്ഞ ഉയരത്തില്‍ വരുന്ന ആക്രമണങ്ങളെ നേരിടാന്‍ സൗദി അറേബ്യക്ക് പ്രതിരോധ ഉപകരണങ്ങള്‍ അയച്ചതായും പാര്‍ലി പറഞ്ഞു. കഴിഞ്ഞ സെപതംബറില്‍ എണ്ണ കേന്ദ്രങ്ങള്‍ക്കുനേരെ നടന്ന ഡ്രോണ്‍, ക്രൂയിസ് മിസൈല്‍ ആക്രമണങ്ങളെ തുടര്‍ന്നാണ് സൗദി ഫ്രാന്‍സിന്റെ സഹായം തേടിയത്.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/world/news-world-25-11-2019/836519"/>
        <a href="https://www.deshabhimani.com/news/world/iraq-protests/836518"/>
        <a href="https://www.deshabhimani.com/news/world/bolivia-senate-unanimously-approves-new-general-election/836516"/>
      </related>
    </article>
  </body>
</html>