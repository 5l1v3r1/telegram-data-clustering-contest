<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://auto.hwupgrade.it/news/tecnologia/bmw-pronta-per-una-moto-elettrica-ecco-un-progetto-con-pacco-batteria-portante_85693.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T09:01:01+00:00"/>
    <meta property="og:title" content="BMW pronta per una moto elettrica? ecco un progetto con pacco batteria portante"/>
    <meta property="og:description" content="Alcuni brevetti mostrano una piattaforma inedita caratterizzata da una configurazione molto semplice che ruota attorno ad un elemento principale, ovvero il pacco batteria, il quale, oltre ad ospitare le celle e nella parte inferiore il motore, funge anche da telaio sul quale vengono direttamente innestati componenti come la forcella anteriore, il forcellone posteriore nonché la relativa sospensione"/>
  </head>
  <body>
    <article>
      <h1>BMW pronta per una moto elettrica? ecco un progetto con pacco batteria portante</h1>
      <address><time datetime="2019-11-25T09:01:01+00:00">25 Nov 2019, 09:01</time> by <a rel="author">Carlo Pisani</a></address>
      <p>
        <b>Alcuni brevetti mostrano una piattaforma inedita caratterizzata da una configurazione molto semplice che ruota attorno ad un elemento principale, ovvero il pacco batteria, il quale, oltre ad ospitare le celle e nella parte inferiore il motore, funge anche da telaio sul quale vengono direttamente innestati componenti come la forcella anteriore, il forcellone posteriore nonché la relativa sospensione</b>
      </p>
      <p>Anche nel settore delle moto si guarda alla trazione elettrica come tecnologia per modelli futuri, con già alcuni storici costruttori di due ruote a combustione che hanno voluto presentare i loro primi modelli elettrici cercando di trovare il miglior compromesso possibile per interessare i propri utenti senza snaturare la loro filosofia di stile, tecnica e tradizione.</p>
      <p>Prima tra tutte <b>Harley-Davidson</b> con il modello <a href="https://auto.hwupgrade.it/news/tecnologia/harley-davidson-porta-l-elettrica-livewire-ai-clienti-per-un-primo-feeling-test_83364.html">LiveWire</a>, di qualche settimana fa l'annuncio del colosso giapponese <b>Kawasaki</b> dell'arrivo di una <a href="https://auto.hwupgrade.it/news/tecnologia/kawasaki-conferma-l-arrivo-della-ninja-elettrica-eccola-in-un-primo-video-promozionale_85366.html">Ninja Elettrica</a>, ma anche qui in Europa qualcosa si sta' muovendo con <b>BMW</b> molto concentrata nello sviluppo di nuovi modelli a batterie per il futuro immediato.</p>
      <figure>
        <img src="https://auto.hwupgrade.it/immagini/bmw_moto_elettrica_2019_2_600_c.jpg"/>
      </figure>
      <p>Il marchio tedesco non è nuovo all'elettricità su due ruote, da cinque anni ha a listino lo <b>scooter C Evolution</b>, mezzo completamente elettrico, innovativo sotto molti punti di vista a discapito di un prezzo non propriamente pensato per le masse, più di 15.000 €; la scorsa estate BMW aveva presentato anche il concept <a href="https://auto.hwupgrade.it/news/tecnologia/bmw-motorrad-presenta-vision-dc-roadster-la-moto-elettrica-fedele-al-passato_83121.html#2">Vision DC Roadster</a>, una moto fatta e finita, completamente funzionante ma decisamente estrema per forme e tecnologia.</p>
      <p>Ora <b>alcuni brevetti mostrano una piattaforma inedita</b> caratterizzata da una configurazione molto semplice che ruota attorno ad un elemento principale, ovvero il <b>pacco batteria</b>, il quale, oltre ad ospitare le celle e nella parte inferiore il motore, funge anche da <b>telaio sul quale vengono direttamente innestati componenti</b> come la forcella anteriore, il forcellone posteriore nonché la relativa sospensione.</p>
      <figure>
        <img src="https://auto.hwupgrade.it/immagini/bmw_moto_elettrica_2019_1_600.jpg"/>
      </figure>
      <p>Una piattaforma con <b>spazi e geometrie</b> riconducibili a quelle di una moto a combustione da strada di media cilindrata, come potrebbe essere il modello <b>BMW F800R</b> qui sovrapposto, una filosofia basata su pochi elementi sicuramente pensati per una loro futura realizzazione in serie, progetto che sarebbero in grado di offrire modelli semplici e facilmente assemblabili ed opportunamente rimodulabili per coprire varie tipologie di moto in base alla configurazione e disposizione degli elementi principali.</p>
      <p>Ovviamente dal disegno alla pratica bisognerà vedere se il costruttore dell'elica sarà in grado di trovare il giusto compromesso tra prestazioni, autonomia e soprattutto prezzo, al fine di convincere la propria clientela di prendere in considerazione la trazione elettrica anche su due ruote.</p>
    </article>
  </body>
</html>