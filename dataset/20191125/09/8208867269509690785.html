<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/25/news/unicredit_al_lavoro_sul_cantiere_in_turchia_il_titolo_in_evidenza-241874435/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T09:42:00+00:00"/>
    <meta property="og:title" content="Unicredit al lavoro sul cantiere in Turchia, il titolo in evidenza"/>
    <meta property="og:description" content="La banca conferma di esser sul dossier, ma per il momento nessuna decisione è presa"/>
  </head>
  <body>
    <article>
      <h1>Unicredit al lavoro sul cantiere in Turchia, il titolo in evidenza</h1>
      <h2>La banca conferma di esser sul dossier, ma per il momento nessuna decisione è presa</h2>
      <address>
        <time datetime="2019-11-25T09:42:00+00:00">25 Nov 2019, 09:42</time>
      </address>
      <p><b>MILANO </b>- Unicredit in movimento in Turchia e il titolo si scalda a Piazza Affari (<a href="https://finanza.repubblica.it/Company/?symbol=UCG:IM">segui in diretta</a>).<br/><br/>Tre fonti hanno riferito a <i>Reuters </i>che l'istituto italiano ha raggiunto un accordo per ridurre la sua esposizione sulla banca turca Yapi Kredi. La mossa è vista come un primo passo verso la completa uscita dell'istituto italiano dalla Turchia, colpita dalla recessione, secondo le fonti. Il passo potrebbe arrivare vendendo la propria quota del 50% in Kof Financial Services (Kfs), che controlla Yapi Kredi a Kok Holding. Un dossier che è aperto almeno dallo scorso mese di agosto, quando la stessa Unicredit ebbe un sussulto in Borsa a seguito di indiscrezioni di stampa mai smentite su una possibile cessione del 41% di Yapi Kredi.<br/><br/>Dalla banca è arrivata la classica non smentita. In una nota, Unicredit ha spiegato di avere avviato "contatti conil suo partner Koç Group in merito a una potenziale evoluzione dell'attuale joint venture in Turchia" nell'ambito del proprio piano strategico. A seguito delle indiscrzioni sulla "possibile operazione" riguardante Kfs e Yapi Kredi, Unicredit precisa che "non è stato raggiunto un accordo definitivo in merito a tali discussioni" e che sarà cura della Banca "aggiornare tempestivamente il mercato" in caso di ulteriori sviluppi.</p>
    </article>
  </body>
</html>