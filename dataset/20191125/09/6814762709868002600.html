<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S2zQS/ignoruje-me-urednik-vysvetluje-babis-proc-neprosadil-zakaz-predjizdeni-kamionu-na-162-km-d1"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T09:18:00+00:00"/>
    <meta property="og:title" content="Ignoruje mě úředník, vysvětluje Babiš, proč neprosadil zákaz předjíždění kamionů na 162 km D1"/>
    <meta property="og:description" content="Předseda vlády Andrej Babiš (ANO) si na svém facebookovém profilu postěžoval, že je proti němu jeden nejmenovaný dopravní úředník. Kvůli němu podle Babiše neprošel zákaz předjíždění kamionů na 162 kilometrech dálnice D1, nýbrž pouze na 54 kilometrech. Úředník premiéra prý ignoruje. Tisková mluvčí ministerstva dopravy však deník Echo24 informovala, že resort zatím neobdržel žádnou žádost na další návrh úpravy provozu."/>
  </head>
  <body>
    <article>
      <h6 class="kicker">Předjíždění na dálnici</h6>
      <h1>Ignoruje mě úředník, vysvětluje Babiš, proč neprosadil zákaz předjíždění kamionů na 162 km D1</h1>
      <address><time datetime="2019-11-25T09:18:00+00:00">25 Nov 2019, 09:18</time> by <a rel="author" href="https://echo24.cz/author/red" target="_blank">red</a></address>
      <p>
        <b>Předseda vlády Andrej Babiš (ANO) si na svém facebookovém profilu postěžoval, že je proti němu jeden nejmenovaný dopravní úředník. Kvůli němu podle Babiše neprošel zákaz předjíždění kamionů na 162 kilometrech dálnice D1, nýbrž pouze na 54 kilometrech. Úředník premiéra prý ignoruje. Tisková mluvčí ministerstva dopravy však deník Echo24 informovala, že resort zatím neobdržel žádnou žádost na další návrh úpravy provozu.</b>
      </p>
      <p>Andrej Babiš v textu publikovaném na jeho profilu vzpomněl na loňskou mnohahodinovou dopravní zácpu na D1, kterou zapříčinilo první sněžení, na které Ředitelství silnic a dálnic (ŘSD) nebylo připraveno, na místě navíc ve zúžení ještě nebyly dokončeny stavební práce. „Viděli jste, jak to dopadlo minulou zimu, stačí jeden kamion, aby zablokoval celou dálnici. Tehdy se to jednomu povedlo dokonce v obou směrech,“ uvedl ministerský předseda.</p>
      <p>Babiš se minulý týden dohodl s ministrem vnitra Janem Hamáčkem (ČSSD) na tom, že na D1 vstoupí v platnost zákaz předjíždění kamionů na určitých úsecích na Vysočině. Celkem se bude jednat o 54 kilometrů dálnice, opatření má trvat od 1. prosince do 28. února.</p>
      <p>Předsedovi vlády však vadí, že se mu nepodařilo prosadit omezit předjíždění nákladních automobilů ještě ve větší míře. Překáží mu v tom ale údajně úředník, respektive zákon o státní službě.</p>
      <p>„Určitě se teď ptáte, proč máme dosud zákaz předjíždění kamionů jen na 54 kilometrech? Za to poděkujte zákonu o státní službě. Představte si, že i když já jako premiér v této zemi na to tlačím, a se mnou ministr dopravy, nějaký úředník pod ním to už tři měsíce ignoruje. Prostě to neřeší a nejsou na něj žádné páky. Přitom v minulosti už tady pokusy o zavedení zákazu předjíždění kamionů byly. Tady vidíte, jak funguje státní správa,“ nechal Babiš napsat na svůj facebookový profil.</p>
      <p>Deník Echo24 oslovil v pondělí tiskové oddělení ministerstva dopravy s dotazem, o jakého úředníka se jedná a jaké má proti Babišovu návrhu výhrady. Tisková mluvčí resortu Lenka Rezková však informace zveřejněné premiérem vyvrátila, podle ní zatím úředníci žádný další oficiální návrh neobdrželi. „Další návrh na stanovení místní či přechodné úpravy provozu (vč. odůvodnění výběru lokality) jsme zatím neobdrželi, ale přípravy k zavedení i jinde probíhají (musí se připravit patřičné zdůvodnění, dokumentace, etc.),“ sdělila Lenka Rezková.</p>
      <related>
        <a href="https://echo24.cz/a/SJZwv/babisuv-vanocni-darek-docka-se-sablikova-ci-hokejiste-brnenske-komety-stadionu"/>
      </related>
    </article>
  </body>
</html>