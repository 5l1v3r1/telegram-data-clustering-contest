<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402291/%DA%A9%D8%A7%D9%87%D8%B4-%DA%A9%D9%85-%D8%B3%D8%A7%D8%A8%D9%82%D9%87-%D9%BE%D8%A7%D9%84%D8%A7%DB%8C%D8%B4-%D9%86%D9%81%D8%AA-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:04:37+00:00"/>
    <meta property="og:title" content="کاهش کم‌سابقه پالایش نفت آمریکا"/>
    <meta property="og:description" content="پالایشگاه‌ها در سراسر آمریکا برای نخستین بار از زمان بحران سال ۲۰۰۹-۲۰۰۸ به دلیل تقاضا کمتر برای محصولات نفتی، از ابتدای سال ۲۰۱۹ تاکنون مجموع پالایش نفت‌خام را کاهش داده‌اند."/>
  </head>
  <body>
    <article>
      <h1>کاهش کم‌سابقه پالایش نفت آمریکا</h1>
      <address><time datetime="2019-11-25T09:04:37+00:00">25 Nov 2019, 09:04</time> by <a rel="author">متین کاکوئی</a></address>
      <p>پالایشگاه‌ها در سراسر آمریکا برای نخستین بار از زمان بحران سال ۲۰۰۹-۲۰۰۸ به دلیل تقاضا کمتر برای محصولات نفتی، از ابتدای سال ۲۰۱۹ تاکنون مجموع پالایش نفت‌خام را کاهش داده‌اند.</p>
      <p>به گزارش ایسنا، پالایشگاه‌های نفت آمریکایی در مواجهه با ضعیف شدن تقاضا در بازارهای داخلی و خارجی در بحبوحه اشباع عرضه سوخت در آسیا، امسال حجم پالایش نفت خام را کاهش داده‌اند. کاهش نرخ پالایش به پالایشگاه‌ها کمک کرده است از اشباع عرضه سوخت اجتناب کنند اما پالایش کمتر باعث اشباع عرضه نفت خام شده است. در نتیجه بالا رفتن سطح ذخایر نفت خام، قیمت‌های نفت را تحت فشار کاهشی قرار داده است.</p>
      <p>طبق گزارش اداره اطلاعات انرژی آمریکا، ذخایر نفت این کشور در هفته منتهی به ۱۵ نوامبر به میزان ۱.۴ میلیون بشکه رشد کرده است. ذخایر نفت در کاشینگ اوکلاهاما که هاب تحویل معاملات نفت است، به میزان ۲.۳ میلیون بشکه کاهش پیدا کرد.</p>
      <p>اداره اطلاعات انرژی آمریکا اعلام کرده نرخ استفاده از ظرفیت پالایشگاه‌های نفت آمریکا در هفته منتهی به ۱۵ نوامبر، به ۸۹.۵ درصد رسیده در حالی که طی مدت مشابه سال گذشته این نرخ ۹۲.۷ درصد و در هفته منتهی به ۱۷ نوامبر دو سال پیش ۹۱.۳ درصد بود.</p>
      <p>میانگین روزانه ورود نفت خام به پالایشگاه‌ها از ابتدای امسال تاکنون ۱۶.۵۹۳ میلیون بشکه در روز بوده است که کمتر از ۱۶.۹۰۸ میلیون بشکه در روز در مدت مشابه سال گذشته است و ۱.۹ درصد کاهش سالانه نشان می‌دهد.</p>
      <p>بر اساس گزارش اویل پرایس، علت کاهش ورودی نفت به پالایشگاه‌های آمریکایی تا حدودی به دلیل تعطیلی مجتمع پالایش شرکت "فیلادلفیا انرژی سولوشنز" با مجموع ظرفیت ۳۳۵ هزار بشکه در روز بوده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98081810431/%D9%88%D8%A7%D8%B1%D8%AF%D8%A7%D8%AA-%D9%86%D9%81%D8%AA-%DA%86%DB%8C%D9%86-%D8%B1%DA%A9%D9%88%D8%B1%D8%AF-%D8%B2%D8%AF"/>
        <a href="https://www.isna.ir/news/98081709823/%D8%A7%D8%A8%D9%87%D8%A7%D9%85%D8%A7%D8%AA-%D8%AA%D8%AC%D8%A7%D8%B1%DB%8C-%D8%A8%D9%84%D8%A7%DB%8C-%D8%AC%D8%A7%D9%86-%D9%86%D9%81%D8%AA-%D8%B4%D8%AF"/>
      </related>
    </article>
  </body>
</html>