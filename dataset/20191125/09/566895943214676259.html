<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2583409/ak-desevo-obigrivati-dim-energieu-sonca-meskanec-ternopilsini-podilivsa-svoim-sekretom-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-25T09:15:00+00:00"/>
    <meta property="og:title" content="Як дешево обігрівати дім енергією Сонця: мешканець Тернопільщини поділився своїм секретом (ФОТО)"/>
    <meta property="og:description" content="Мешканець Тернопільщини поділився своїм секретом"/>
  </head>
  <body>
    <article>
      <h1>Як дешево обігрівати дім енергією Сонця: мешканець Тернопільщини поділився своїм секретом (ФОТО)</h1>
      <address><time datetime="2019-11-25T09:15:00+00:00">25 Nov 2019, 09:15</time> by <a rel="author">Тетяна Питак</a></address>
      <p>
        <i>Мешканець Шумська вже тривалий час не обігріває оселю газом, а використовує альтернативні джерела енергії.  Своїм досвідом чоловік поділився з виданням “<a href="http://shumsk.info/%D0%9E%D0%B1%D1%96%D0%B3%D1%80%D1%96%D0%B2%D0%B0%D1%94-%D0%BF%D0%BE%D0%BC%D0%B5%D1%88%D0%BA%D0%B0%D0%BD%D0%BD%D1%8F-%D0%BF%D0%BE%D0%B2%D1%96%D1%82%D1%80%D1%8F%D0%BC/?fbclid=IwAR0QMcm3U2J_dTQ0rJES46MaaQzwivnrkkh6g5C0YT8gAzZxb5q-1BcUh1A">Шумськ info</a>”.</i>
      </p>
      <p>Влад Боярський з Шумська вже третій рік не використовує природного газу в опаленні свого будинку. Каже, що це накладно для його сімейного бюджету.</p>
      <p>Чоловік застосовує альтернативні джерела, одне з яких взагалі майже нічого не вартує, за винятком досить простого обладнання, яке під силу змонтувати кожному господарю, а вартість його не перевищує тисячі гривень (це разом з датчиками для вимірювання температури, без яких можна обійтися, якщо не цікаво спостерігати наочно тепловий ефект від ноу-хау). Йдеться про енергію Сонця – практично, невичерпного і, головне, дешевого джерела тепла, якщо знати, як правильно ним користуватися. Шумчанин власноруч змайстрував замкнуту систему, по якій, завдяки трохи потужнішому вентилятору, ніж той, що використовують у витяжці, «бігає» по колу кімнатне повітря. Головна «фішка» – повітряний колектор, який Влад поставив на найбільш сонячній стороні покрівлі свого будинку. Яким чином його потрібно змонтувати, щоб у ньому максимально нагрівалося повітря?</p>
      <p>Розміри у випадку саме цього невеличкого помешкання, площею до 70 м2 , особливої ролі не відіграють. Як розповідає раціоналізатор, на початках він мав задум запустити два нагрівачі повітря, але, відчувши на практиці дію одного – 2 метри на 1, відмовився від цієї ідеї. Головне, щоб корпус його був міцним. Всередині має міститися профільний лист металу, або будь-що, що має хороші властивості теплопровідності. Його обов’язково потрібно обробити спеціальною фарбою – чорною, матовою. У жодному випадку не варто використовувати глянцеву – така поверхня набагато слабше нагрівається. Зверху колектор повинен бути закритий склом. Ось, в основному, і вся схема повітронагрівача. – Наведу наочні приклади з власної практики: грудень минулого року – 14 градусів морозу на вулиці, а датчик нагрітого в колекторі повітря, яке потрапляло в кімнату, показував 33 градуси тепла, а в листопаді нинішнього взагалі 50 вище нуля, при тому, що на вулиці температура була десь приблизно -10 С, – ділиться досвідом Влад Боярський.</p>
      <p>– У середньому нагріте повітря за півгодини підганяє температуру в кімнатах до 20 градусів. Для мене це найбільш комфортно. Це допоміжний спосіб опалення. А базовим є електричні батареї «ТермоПлаза», потужністю 200 та 350 Вт. Більш потужна в мене працює в середньому 12 годин на добу – таймер періодично її вмикає-вимикає. Минулої зими у місяць платив в межах 900 гривень за електроенергію – включаючи бойлер, пральку, холодильники тощо. Прикидав, що газом було б, орієнтовно, в 4 рази більше. Отож, як каже винахідливий шумчанин, у кого є можливість скористатися дармовим теплом нашого небесного світила, просто гріх таке не зробити. Як жартує цей веселий чоловік – у нас можуть відібрати все, за винятком повітря і Сонця.</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/480/xe109170-e1574413232431_5ddb906761109.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/480/p1480873-e1574412963774-211x300_5ddb906704013.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/480/xe109169-1024x690_5ddb9066b5f22.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/480/xe109168-202x300_5ddb9066697c8.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/480/xe109171-1024x690_5ddb90661ffb6.jpg"/>
        </figure>
      </slideshow>
    </article>
  </body>
</html>