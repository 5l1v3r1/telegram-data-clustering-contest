<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/25i-noemvrioy-to-pneymatiko-kentro-mesologgioy-leei-ochi-sti-via-ton-gynaikon/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T09:35:34+00:00"/>
    <meta property="og:title" content="25η Νοεμβρίου: Το Πνευματικό Κέντρο Μεσολογγίου λέει ΟΧΙ στη βία κατά των γυναικών"/>
    <meta property="og:description" content="Το Πνευματικό Κέντρο της Ιεράς Πόλεως του Μεσολογγίου καταγγέλλει τη βία που συνδέεται με τα φύλα σε κάθε μορφή της, θεωρεί πως το φαινόμενο προσβάλλει"/>
  </head>
  <body>
    <article>
      <h1>25η Νοεμβρίου: Το Πνευματικό Κέντρο Μεσολογγίου λέει ΟΧΙ στη βία κατά των γυναικών</h1>
      <address><time datetime="2019-11-25T09:35:34+00:00">25 Nov 2019, 09:35</time> by <a rel="author">ΣΥΝΕΙΔΗΣΗ</a></address>
      <p>Η βία κατά των γυναικών αποτελεί παγκόσμιο και πανάρχαιο φαινόμενο, τόσο παλιό όσο και οι πολιτισμένες κοινωνίες μας. Τα αίτια της συνδέονται άμεσα με την ανισότητα μεταξύ γυναικών και ανδρών, καθώς και τις κοινωνικό – οικονομικές δομές εξουσίας, τόσο στην δημόσια όσο και στην ιδιωτική ζωή, δημιουργώντας ένα περιβάλλον μέσα στο οποίο η βία κατά των γυναικών γίνεται αποδεκτή και εμποδίζει την επίτευξη της πραγματικής ισότητας, εμποδίζει σοβαρά την ικανότητά των γυναικών  να απολαμβάνουν τα δικαιώματα και τις ελευθερίες τους σε ισότιμη βάση με τους άνδρες. Οι έρευνες όμως που έχουν γίνει σε ολόκληρο τον κόσμο έχουν αποδείξει πως η φτώχεια, η ανασφάλεια, η οικονομική εξάρτηση, ο τρόπος κοινωνικοποίησης, αλλά και η συλλογική κοινωνική συνείδηση που διαμορφώνεται από τις βαθιά ριζωμένες έμφυλες προκαταλήψεις και στερεότυπα που συνδέονται με τα φύλα, σε συνδυασμό με τις πατριαρχικές «πολιτιστικές» επιταγές, είναι οι βασικές αιτίες της κοινωνικής αποδοχής της βίας, η οποία μπορεί να ασκείται στο πλαίσιο της οικογένειας <b>(ξυλοδαρμός, βία συνδεδεμένη με την προίκα, αιμομιξία, στέρηση τροφής, γεννητικός ακρωτηριασμός)</b>, στο πλαίσιο της κοινωνίας <b>(βιασμός, σεξουαλική παρενόχληση, εμπόριο γυναικών, πορνεία, πορνογραφία), </b>και στο πλαίσιο άσκηση της εργασίας, στο πλαίσιο αυταρχικών πολιτικών συστημάτων και ακραίων ιδεολογιών, αλλά και κατά τη διάρκεια πολέμων. Όπως επισημαίνει η <b>Ευρωπαϊκή Επιτροπή,</b> «Η βία σε βάρος των γυναικών αποτελεί παλιά μάστιγα της κοινωνίας και κατάφορη παραβίαση των βασικών δικαιωμάτων του ανθρώπου. Δυστυχώς πρόκειται για φαινόμενο διαδεδομένο σε όλες τις κοινωνίες και σε όλες τις κοινωνικές τάξεις, ανεξάρτητα από το επίπεδο ανάπτυξης, το βαθμό πολιτικής σταθερότητας , τον πολιτισμό ή τη θρησκεία και συναντάται τόσο στο δημόσιο όσο και τον ιδιωτικό χώρο. Πρόκειται για παγκόσμιο φαινόμενο και ως εκ τούτου διαδεδομένο στις χώρες της Ε.Ε».</p>
      <p>Το<b> Πνευματικό Κέντρο της Ιεράς Πόλεως του Μεσολογγίου</b> καταγγέλλει τη βία που συνδέεται με τα φύλα σε κάθε μορφή της, θεωρεί πως το φαινόμενο προσβάλλει βαθιά και θέτει σε δοκιμασία τον ίδιο τον ανθρώπινο πολιτισμό και  συμπαρατάσσεται με εκείνες κι εκείνους που δίνουν τη μάχη να πάψει η βία να θεωρείται ως κοινωνικά αποδεκτή συμπεριφορά είτε προς τις γυναίκες είτε προς οποιονδήποτε που υποφέρει λόγω της διαφορετικότητας του κοινωνικού του φύλου. Επιδίωξή μας αποτελεί η ευαισθητοποίηση του κοινωνικού συνόλου, η καλλιέργεια μηδενικής ανοχής στη βία και η έμπρακτη κατοχύρωση του δικαιώματος των γυναικών και των παιδιών σε μια ζωή χωρίς βία.</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/naypaktos-programma-akoloythion-ston-iero-nao-agioy-andrea-xiropigadoy/"/>
        <a href="http://sinidisi.gr/rock-n-roll-mesologgi-meso-toyrlidas-epeisodion-deite-foto/"/>
        <a href="http://sinidisi.gr/omilia-gerontos-elisaioy-simonopetritoy-sti-scholi-goneon-agrinio/"/>
        <a href="http://sinidisi.gr/idryetai-syllogos-goneon-kidemonon-kallitechniko-gymnasio-mesologgioy/"/>
        <a href="http://sinidisi.gr/tin-paraskeyi-o-agiasmos-scholeio-deyteris-eykairias-mesologgioy/"/>
        <a href="http://sinidisi.gr/elaiofyto-giorti-melioy-koyklotheatro-omilia-to-epaggelma-melissokomoy-deite-foto/"/>
      </related>
    </article>
  </body>
</html>