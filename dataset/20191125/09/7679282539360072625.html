<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-rs-marshals-shed-military-style-uniform-back-in-indian-attire-2867218.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T09:14:39+00:00"/>
    <meta property="og:title" content="विवाद के बाद नई वर्दी से किनारा, बिना पगड़ी नजर आए राज्यसभा मार्शल"/>
    <meta property="og:description" content="राज्यसभा के सभापति के पास सदन में खड़े रहने वाले मार्शलों की ड्रेस आज फिर बदल गई लेकिन उनके सिर पर उनकी पारंपरिक सफेद पगड़ी नहीं थी। सदन की कार्यवाही जब शुरू होने लगी तो सभापति एम वेंकैया नायडू के सदन..."/>
  </head>
  <body>
    <article>
      <h1>विवाद के बाद नई वर्दी से किनारा, बिना पगड़ी नजर आए राज्यसभा मार्शल</h1>
      <address><time datetime="2019-11-25T09:14:39+00:00">25 Nov 2019, 09:14</time> by <a rel="author">एजेंसी,नई दिल्ली</a></address>
      <p>राज्यसभा के सभापति के पास सदन में खड़े रहने वाले मार्शलों की ड्रेस आज फिर बदल गई लेकिन उनके सिर पर उनकी पारंपरिक सफेद पगड़ी नहीं थी। सदन की कार्यवाही जब शुरू होने लगी तो सभापति एम वेंकैया नायडू के सदन में आने से पहले उनके आसन के पास दोनो मार्शल नजर आए लेकिन उनकी सेना वाली वर्दी नहीं थी बल्कि वे काले रंग के सूट में अपनी पुरानी वर्दी में नजर आए।</p>
      <p>गौरतलब है कि गत सप्ताह जब शीतकालीन सत्र शुरू हुआ तो सभापति के अंगरक्षक सेना जैसी वर्दी में नजर आए थे, इसको लेकर उसकी आलोचना भी हुई थी। इन आलोचनाओं को देखते हुए मार्शलों की वेशभूषा बदल दी गई और वे अपने पुरानी पोशाक में नजर आए। सदन में अन्य मार्शल सफेद रंग की पारंपरिक पगड़ी पहने थे लेकिन वैंकेया नायडू के आसन के पास खड़ा रहने वाले मार्शल बिना पगड़ी के थे।</p>
      <p>बता दें आम तौर पर उच्च सदन की बैठक आसन की मदद करने वाले कलगीदार पगड़ी पहने किसी मार्शल के सदन में आकर यह पुकार लगाने से शुरू होती है कि ''माननीय सदस्यों, माननीय सभापति जी''। सोमवार को इन मार्शलों के सिर पर पगड़ी की बजाय नीले रंग की ''पी-कैप'' थी। साथ ही उन्होंने नीले रंग की आधुनिक सुरक्षाकर्मियों वाली वर्दी धारण कर रखी थी।</p>
      <p>सेना जैसी वर्दी के बारे में राज्यसभा सचिवालय के सूत्रों ने बताया था कि पहले वाली वर्दी को लेकर, खास कर सर पर पहनी जाने वाली पगड़ी को लेकर मार्शल भी खुश नहीं थे। इसलिए वर्दी में बदलाव किया गया। नयी वर्दी का डिजाइन नेशनल इन्स्टीट्यूट ऑफ डिजाइन (एनआईडी) ने तैयार किया था।</p>
      <p>
        <b>
          <a href="https://www.livehindustan.com/national/story-rajya-sabha-chairman-says-we-asked-secretariat-to-revisit-the-same-2857382.html">राज्यसभा मार्शल के नए ड्रेस कोड पर होगा पुनर्विचार, वैंकेया नायडू का आदेश</a>
        </b>
      </p>
    </article>
  </body>
</html>