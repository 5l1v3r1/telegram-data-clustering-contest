<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-team/seidl-vorrei-avere-i-problemi-della-ferrari-mclaren-sainz-norris-vettel-leclerc-469083.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T09:15:20+00:00"/>
    <meta property="og:title" content="Seidl: “Vorrei avere i ‘problemi’ della Ferrari”"/>
    <meta property="og:description" content="Il team principal della McLaren ha espresso il suo parere sulla rivalità interna alla Scuderia di Maranello tra Sebastian Vettel e Charles Leclerc"/>
  </head>
  <body>
    <article>
      <h1>Seidl: “Vorrei avere i ‘problemi’ della Ferrari”</h1>
      <h2>Il team principal della McLaren ha espresso il suo parere sulla rivalità interna alla Scuderia di Maranello tra Sebastian Vettel e Charles Leclerc</h2>
      <address><time datetime="2019-11-25T09:15:20+00:00">25 Nov 2019, 09:15</time> by <a rel="author">Marco Belloro</a></address>
      <p>Dopo diverse stagioni all’insegna della lotta fratricida la<b> Red Bull</b> a partire da questo 2019 ha chiaramente consegnato le chiavi della scuderia a Max Verstappen dopo il ‘tradimento’ di Daniel Ricciardo che ha lasciato la scuderia di Milton Keynes per accettare il ruolo di primo violino indiscusso in Renault. L’olandese ha avuto come compagno di box Pierre Gasly prima e Alexander Albon poi, piloti sicuramente talentuosi, ma difficilmente in grado di eguagliare le prestazioni del classe 1997, anche se Albon potrebbe riservare sorprese in tal senso da valutare nel 2020 quando sarà al via in F1 dopo un anno di esperienza trascorso sull’ottovolante data la promozione nella pausa estiva dalla Toro Rosso alla Red Bull con contemporanea retrocessione di Pierre Gasly.</p>
      <blockquote>
        <a href="https://www.formulapassion.it/motorsport/formula-1/hakkinen-incidente-vettel-leclerc-mette-sotto-pressione-binotto-ferrari-interlagos-468946.html">Hakkinen: “L’incidente mette sotto pressione Binotto”</a>
      </blockquote>
      <p>Con Valtteri Bottas la Mercedes ha deciso di vivere più tranquillamente dopo anni di tensioni tra Lewis Hamilton e Nico Rosberg, la <b>Ferrari</b> invece dopo quasi un decennio di conclamate prime guide affiancate da gregari per quanto illustri ha vissuto in questo 2019 un’annata caratterizzata dallo scontro tra l’affermato Sebastian Vettel e il rampante Charles Leclerc. Dopo diversi ‘segnali di avvertimento’ la rivalità tra i due piloti del Cavallino rampante si è definitivamente concretizzata con il doppio ritiro nel Gran Premio del Brasile in seguito al contatto tra i due nella Reta Oposta nel corso del 66esimo giro.</p>
      <blockquote>
        <a href="https://www.formulapassion.it/manifestomotore/zoom/f1-vettel-leclerc-un-incidente-annunciato-468170.html">F1 | Vettel-Leclerc: un incidente annunciato</a>
      </blockquote>
      <p>Raggiunto dalla testata <i>Autosport</i>, <b>Andreas Seidl</b> ha dichiarato che vorrebbe presto avere da gestire grattacapi così al timone della McLaren. La scuderia di Woking in questo 2019 ha evidenziato una chiara crescita che l’ha portata al quarto posto in classifica costruttori e sul podio a Interlagos dopo un’attesa di quasi sei anni. <i>“È ovviamente complicato gestire due piloti che si esprimono sullo stesso livello</i> – ha dichiarato Seidl –<i> e quando in palio ci sono podi e vittorie la difficoltà aumenta ulteriormente. Non vedo l’ora di avere questi problemi che definirei di lusso in futuro. L’obiettivo sarà risolverli da squadra”.</i></p>
      <blockquote>
        <a href="https://www.formulapassion.it/motorsport/formula-1/f1-team/mclaren-il-karma-paga-f1-sainz-brasile-ferrari-mercedes-468541.html">McLaren: il karma paga</a>
      </blockquote>
      <p>Carlos Sainz e Lando Norris hanno abbracciato il progetto <b>McLaren</b> nel migliore dei modi e si sfidano senza risparmiarsi, ma per ora il team è sempre riuscito a far rispettare la priorità, ovvero raccogliere il maggior numero di punti in ogni weekend, obiettivo raggiunto con pieno successo come testimonia la classifica costruttori. Se le prestazioni della monoposto color papaya cresceranno, allora Andreas Seidl potrebbe veramente misurarsi con i ‘problemi’ che attualmente riguardano altri team.</p>
      <footer>RIPRODUZIONE RISERVATA</footer>
    </article>
  </body>
</html>