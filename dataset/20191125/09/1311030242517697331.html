<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626192/%E0%A6%96%E0%A7%81%E0%A6%B2%E0%A6%A8%E0%A6%BE%E0%A7%9F-%E0%A6%86%E0%A6%87%E0%A6%A8%E0%A6%9C%E0%A7%80%E0%A6%AC%E0%A7%80%E0%A6%A6%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%9A%E0%A6%A8%E0%A7%87-%E0%A6%86.%E0%A6%B2%E0%A7%80%E0%A6%97%E0%A6%AA%E0%A6%A8%E0%A7%8D%E0%A6%A5%E0%A7%80%E0%A6%B0%E0%A6%BE-%E0%A6%9C%E0%A7%9F%E0%A7%80"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T09:22:00+00:00"/>
    <meta property="og:title" content="খুলনায় আইনজীবীদের নির্বাচনে আ.লীগপন্থীরা জয়ী"/>
    <meta property="og:description" content="খুলনা জেলা আইনজীবী সমিতির নির্বাচনে আওয়ামী লীগ সমর্থিত বঙ্গবন্ধু আওয়ামী আইনজীবী পরিষদের প্রার্থীরা নিরঙ্কুশ সংখ্যাগরিষ্ঠতা লাভ করেছেন। ১৪টি পদের মধ্যে এ পরিষদের মনোনীত প্রার্থীরা সভাপতি, সাধারণ সম্পাদকসহ ১০ টিতে জয়লাভ করেছেন। বিএনপি সমর্থিত সর্বদলীয় আইনজীবী ঐক্য পরিষদ মনোনীত প্রার্থীরা জয় পেয়েছেন ৪টি পদে।"/>
  </head>
  <body>
    <article>
      <h1>খুলনায় আইনজীবীদের নির্বাচনে আ.লীগপন্থীরা জয়ী</h1>
      <address><time datetime="2019-11-25T09:22:00+00:00">25 Nov 2019, 09:22</time> by <a rel="author">প্রতিনিধি, খুলনা</a></address>
      <p>খুলনা জেলা আইনজীবী সমিতির নির্বাচনে আওয়ামী লীগ সমর্থিত বঙ্গবন্ধু আওয়ামী আইনজীবী পরিষদের প্রার্থীরা নিরঙ্কুশ সংখ্যাগরিষ্ঠতা লাভ করেছেন। ১৪টি পদের মধ্যে এ পরিষদের মনোনীত প্রার্থীরা সভাপতি, সাধারণ সম্পাদকসহ ১০ টিতে জয়লাভ করেছেন। বিএনপি সমর্থিত সর্বদলীয় আইনজীবী ঐক্য পরিষদ মনোনীত প্রার্থীরা জয় পেয়েছেন ৪টি পদে।<br/><br/>নির্বাচন পরিচালনা কমিটির চেয়ারম্যান আ ফ ম মহসীন ভোট গণনা শেষে আজ সোমবার ভোরে এ ফলাফল ঘোষণা করেন।<br/><br/>নগরের জেলা আইনজীবী সমিতি মিলনায়তনে গতকাল রোববার এ নির্বাচন অনুষ্ঠিত হয়। ১৪টি পদের অনুকূলে এবারের নির্বাচনে বঙ্গবন্ধু আওয়ামী আইনজীবী পরিষদ এবং সর্বদলীয় আইনজীবী ঐক্য পরিষদের দুইটি প্যানেলে মোট ২৮ জন প্রার্থী অংশ নেন। নির্বাচনে মোট ১ হাজার ৩৯১ জন ভোটারের মধ্যে ১ হাজার ২৫৬ জন তাঁদের ভোটাধিকার প্রয়োগ করেন। এর মধ্যে তিনটি ভোট বাতিল করে নির্বাচন পরিচালনা কমিটি। গতকাল সন্ধ্যার পর থেকে শুরু হয় ভোট গণনা। গণনা শেষে আজ ভোরে এ ফলাফল ঘোষণা করা হয়।</p>
      <p>বঙ্গবন্ধু আওয়ামী আইনজীবী পরিষদ মনোনীত সভাপতি প্রার্থী মো. সাইফুল ইসলাম ৬৮৫ ভোট পেয়ে নির্বাচিত হয়েছেন। সভাপতি পদে সর্বদলীয় আইনজীবী ঐক্য পরিষদ মনোনীত প্রার্থী মোল্লা মোহাম্মদ মাসুম রশীদ পান ৫৫৮ ভোট। বঙ্গবন্ধু আওয়ামী আইনজীবী পরিষদের সাধারণ সম্পাদক প্রার্থী কে এম ইকবাল হোসেন ৬২৭ ভোট পেয়ে নির্বাচিত হয়েছেন। সর্বদলীয় আইনজীবী ঐক্য পরিষদের সাধারণ সম্পাদক প্রার্থী মোল্লা মশিয়ুর রহমান পান ৬১৪ ভোট।</p>
      <p>এ ছাড়া সহসভাপতি পদে বিএনপিপন্থী সর্বদলীয় আইনজীবী ঐক্য পরিষদের প্যানেলের মো. আওছাফুর রহমান ও মো. মোশারফ হোসেন বিজয়ী হয়েছেন। ওই পরিষদ থেকে সদস্য পদে জয় পেয়েছেন আছাদ আলী ও রুবাইয়া মাহরু।</p>
      <p>বঙ্গবন্ধু আওয়ামী আইনজীবী পরিষদ থেকে নির্বাচিত বিভিন্ন পদের অন্য প্রার্থীরা হলেন যুগ্ম সম্পাদক পদে এ কে এম আবু নিক্সন, পাঠাগার সম্পাদক পদে শেখ আশরাফ আলী, সাহিত্য ও সংস্কৃতি সম্পাদক পদে আনোয়ারা মমতাজ, সদস্য পদে আলমগীর বিশ্বাস, মো. আইউব হোসেন, উল্লাস কর বৈরাগী, শাম্মি আকতার ও শেখ আবু বক্কার সিদ্দীক।</p>
    </article>
  </body>
</html>