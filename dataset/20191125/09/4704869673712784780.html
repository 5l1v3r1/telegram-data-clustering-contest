<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/plock-swieto-patronalne-ksm-diecezji-plockiej-d577490/"/>
    <meta property="og:site_name" content="eKAI"/>
    <meta property="article:published_time" content="2019-11-25T09:07:00+00:00"/>
    <meta property="og:title" content="Płock: święto patronalne KSM diecezji płockiej"/>
    <meta property="og:description" content="Katolickie Stowarzyszenie Młodzieży diecezji płockiej obchodziło swoje święto patronalne. Członkowie organizacji wzięli udział we Mszy św. oraz wybrali nowy zarząd stowarzyszenia. - Miejcie odwagę iść"/>
  </head>
  <body>
    <article>
      <h1>Płock: święto patronalne KSM diecezji płockiej</h1>
      <address><time datetime="2019-11-25T09:07:00+00:00">25 Nov 2019, 09:07</time> by <a rel="author">eg</a></address>
      <p>
        <b>Katolickie Stowarzyszenie Młodzieży diecezji płockiej obchodziło swoje święto patronalne. Członkowie organizacji wzięli udział we Mszy św. oraz wybrali nowy zarząd stowarzyszenia. – Miejcie odwagę iść pod prąd – zwrócił się do młodzieży ks. Michał Fordubiński, asystent kościelny stowarzyszenia.</b>
      </p>
      <p>KSM-owicze diecezji płockiej spotkali się w Młodzieżowym Centrum Edukacyjno-Wychowawczym „Studnia” w Płocku. Najpierw, w roku 80. rocznicy wybuchu II wojny światowej, mieli okazję porozmawiać z przedstawicielami Stowarzyszenia Dzieci Wojny wraz z prezesem Aleksandrem Gadomskim. Gość opowiedział młodym ludziom o swoich przeżyciach z czasu wojny.</p>
      <p>Głównym punktem spotkania była Msza św., której przewodniczył ks. Michał Fordubiński, diecezjalny asystent KSM, wikariusz parafii pw. św. Michała Archanioła w Płońsku. Podczas kazania zadał kilka trudnych pytań.</p>
      <p>– Co Panie Boże chcesz powiedzieć kandydatom, którzy za chwilę wstąpią w poczet stowarzyszenia? Co Panie Boże chcesz powiedzieć Dzieciom Wojny, którzy zaszczycili nas dziś swoją obecnością? Co chcesz powiedzieć członkom stowarzyszenia, aby chcieli żyć w pełni, żyć na sto procent? – pytał asystent stowarzyszenia.</p>
      <p>Duszpasterz zaapelował też o odwagę w życiu codziennym: – Walcz by twoje życie było piękne, aby było inne niż życie rówieśników. Miej odwagę iść pod prąd – podsumował ks. Michał Fordubiński.</p>
      <p>Podczas Mszy św. dwanaście osób złożyło przyrzeczenia, wstępując formalnie do Katolickiego Stowarzyszenia Młodzieży diecezji płockiej.</p>
      <p>Po Mszy św. odbyły się wybory do zarządu diecezjalnego oraz komisji rewizyjnej KSM. W skład nowego zarządu weszli: Małgorzata Roman, Anna Błazińska, Bartosz Cetliński, Jakub Jatkowski, Julita Więcław, Katarzyna Kacprzak, Adrian Kędzierski. Spośród wybranych KSM-owiczów: Małgorzaty Roman, Anny Błazińskiej, Bartosza Cetlińskiego – prezesa KSM diecezji płockiej wyłoni biskup płocki.</p>
      <p>Natomiast w skład komisji rewizyjnej weszli: Patrycja Banaś, Marta Łaszczych oraz Renata Jaskulska.</p>
      <footer>Płock Ⓒ Ⓟ</footer>
    </article>
  </body>
</html>