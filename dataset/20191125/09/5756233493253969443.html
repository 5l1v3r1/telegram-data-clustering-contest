<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623273/%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%DA%86%D9%87-%DA%A9%D8%B3%D8%A7%D9%86%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T09:28:00+00:00"/>
    <meta property="og:title" content="جاماندگان از کمک معیشتی دولت چه کسانی هستند؟"/>
    <meta property="og:description" content="در حالیکه بیش از یک شبانه روز از پایان واریز حمایت معیشتی ۶۰میلیون نفر از جامعه می‌گذرد، بسیاری از مردم با سطح درآمد پایین مشمول دریافت این حمایت نشده‌اند و انتقاداتی را متوجه دولت می‌دانند."/>
  </head>
  <body>
    <article>
      <h1>جاماندگان از کمک معیشتی دولت چه کسانی هستند؟</h1>
      <address>
        <time datetime="2019-11-25T09:28:00+00:00">25 Nov 2019, 09:28</time>
      </address>
      <p>
        <i>در حالیکه بیش از یک شبانه روز از پایان واریز حمایت معیشتی ۶۰میلیون نفر از جامعه می‌گذرد، بسیاری از مردم با سطح درآمد پایین مشمول دریافت این حمایت نشده‌اند و انتقاداتی را متوجه دولت می‌دانند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>همزمان با پایان واریز اولین مرحله از حمایت معیشتی دولت برای ۶۰ میلیون نفر، مخاطبان از روش‌های مختلف از جمله تماس تلفنی یا ارسال نظرات خود در پایان اخبار مربوط به حمایت معیشتی، سوالات و انتقادات زیادی را مطرح کردند.</p>
      <p>یکی از مهمترین و بیشترین سوالات مخاطبان، مربوط به این بود که برخی سرپرستان خانوار که مشمول دریافت این کمک نشدند، تلفن همراه ندارند یا خط تلفن همراه آنها به نام یکی از اعضای خانواده است. در این خصوص بر اساس پیگیری های انجام شده از وزارت رفاه، سرپرستان این خانوارها باید حتما یک خط تلفن موبایل با مالکیت سرپرست خانوار تهیه کنند و با شماره گیری کد دستوری #۶۳۶۹* تقاضای خود را برای رسیدگی ثبت کنند.</p>
      <figure>
        <img src="https://aftabnews.ir/files/fa/news/1398/9/4/363354_652.jpg"/>
      </figure>
      <p>اما انتقادات زیادی به نحوه شناسایی خانوارها توسط دولت شده است و اقشار زیادی از جمله کارگران، بازنشستگان، فرهنگیان، رانندگان، مقرری بگیران بیمه بیکاری و اقشاری که خود را مشمول دریافت حمایت دولت می دانند انتقاد زیادی به اینکه چرا در لیست دریافت کنندگان کمک معیشتی دولت قرار نگرفتند، مطرح کردند.</p>
      <p>یکی از مخاطبان نوشت: «بنده با سه میلیون تومان حکم شامل دریافت نشدم ولیکن روسای دو اداره دولتی با حقوق بالای ده میلیون تومان شامل دریافت یارانه کمک هزینه معیشتی شده اند»</p>
      <p>یکی از رانندگان تاکسی تهران گفت: «من در خط فاطمی - گلوبندک مشغول به کار هستم که ۷۰ راننده دارد، اما فقط ۵ نفر این کمک معیشت دولت را دریافت کردند. با چه شیوه ای افراد را شناسایی می کنند؟»</p>
      <p>از دیگر مخاطبان اخبار حمایت معیشتی، با اعلام نظر خود نوشته است: «معلوم نیست ملاک پرداخت رو چی گذاشتن من نه خونه دارم نه ماشین حقوق هم که الحمدلله به ۳ تومن نمیرسه اونم با دو تا بچه و اجاره نشینی تو تهران بهم تعلق نگرفته در حالی مدیر شرکتمون گفت همون روز اول گرفت»</p>
      <p>محمد طاهر نیز نوشته است: «با سلام شصت میلیون قشر کم درآمد؟ بنده با سی سال سن و دوتا پسر و خانمم با شغل کافی نتی اونم تو سراوان از شهرهای کوچک استان سیستان و بلوچستان که کل درآمد ماهیانه‌ام یک میلیون و پانصد هزار تومان هست، به من تعلق نگرفت»</p>
      <p>مخاطبان زیادی که بیمه بیکاری دریافت می کنند اعلام کردند که حمایت معیشتی دولت را دریافت نکردند. یکی از این مخاطبان می گوید: «من بیمه بیکاری می گیرم برام واریز نشده»</p>
      <p>مسعود از اهواز هم به عنوان یکی از نظردهندگان برای اخبار حمایت معیشتی گفته است: «تا همین الان برای من، برادرانم و خانواده‌ام ریالی بابت کمک معشیتی واریز نشده در صورتی که راننده استجاری هستیم»</p>
      <p>یکی دیگر از مخاطبان هم انتقاد کرده: «من یک زن خانه دارم که دو ساله با بیماری خودایمنی درگیرم و هر دو هفته یکبار آزمایش میدم، کلی هزینه دارو و جراحی دادم، الانم فقط ده روز یکبار باید یه ورق قرص بخرم ۴۰ هزار تومن، چرا کمک معیشتی شامل حال من نشد»</p>
      <p>یکی از مخاطبان با درج نظر در ذیل یکی از اخبار مرتبط با حمایت معیشتی نوشته: «با سلام. آیا این سامانه #۶۳۶۹* پیگیری های لازم انجام میشود؟ یارانه خیلی از آدم های پولدار میگیرن و فقیرا ازش بی بهره‌اند آیا بی عدالتی تموم میشه»</p>
      <p>مخاطبی با نام زهرا نوشته است: «سلام.به نظر من دولت باید به کسانی که هیچ وسیله نقلیه ای ندارند.بیشتر رسیدگی کند.مثلا بنده جایی زندگی میکنم که حتی گاز ندارم.آیا باز این کمک شامل حال ما نمی شود؟ مخصوصا که در خوزستان زندگی می کنم.»</p>
      <p>آقای توسلیان از نطنز اصفهان نیز گفت: «مادر من ۸۰ سال دارد. سرپرستان خانوار است و همچنان یارانه می گیرد اما حمایت معیشتی را دریافت نکرده است؛ موبایل هم ندارد»</p>
      <p>یکی از مخاطبان هم نوشته: «من یک کارمند ساده هستم. این یارانه حمایتی نه تنها برای من بلکه برای هیچ یک از آشنایان و همکاران و مشتریان ما نیز واریز نگردیده. سامانه نیز پیام" سازمان مربوطه پاسخگو نیست" می دهد»</p>
      <p>از مخاطبان که کارمند فروش بلیت در متروی تهران است می گوید: «خواهشا اطلاع رسانی کنید یارانه و کمک معیشتی ما قطع شده چون پول فروش بلیط مترو رو ما به حساب خودمون واریز میکنیم فکر کردن پول ماست.». </p>
      <p>کارگری نظر خود را اینگو ذیل یکی از اخبار اعلام کرده است: «بنده کارگری باحقوق دومیلیون و پانصدی جزو ۶۰ میلیون نبودم حالا موندم این ۶۰ میلیون که از من فقیر ترن چقدر درآمدشونه یا اصلا این ۲۰ میلیون مرفه که منم یکیشونم درآمدمون چقدر کمه»</p>
      <p>بهزاد می گوید: «من خودم یه کارگر ساده هستم و با یه حقوق مشخص وزارت کاری که این یارانه به ما هم تعلق نگرفته. دوستان با وضعیت مشابه من هم هیچکدوم یارانه جدید رو نگرفتن»</p>
      <p>داریوش از اهواز نوشته است: «والا جای تعجب هستش بنده کارگر تو یه شرکت و زیر مجموعه تامین اجتماعی هستم و حقوقم زیر طبقه خط فقر جا خوش کرده ولی هیچ واریزی ومبلغی که دولت مخصوصآ آقای رئیس جمهور و رئیس برنامه و بودجه گفتن نگرفتم»</p>
      <p>
        <b>ابهام مردم در آمار ۶۰ میلیونی دولت برای پرداخت حمایت معیشتی</b>
      </p>
      <p>اما یکی از ابهامات جامعه در مورد آماری است که دولت از پرداخت حمایت معیشتی به ۱۸ میلیون خانوار معادل «۶۰ میلیون نفر» از اقشار جامعه ارائه می دهد که برخی انتقادات و ابهامات مردمی در اعلام نظرها ذیل اخبار به این موضوع اختصاص دارد که در ادامه به برخی از این نظرات اشاره می شود:</p>
      <p>حسن از مخاطبان یکی از اخبار می نویسد: «سوال من این است که دولت دقیقا این مبالغ را برای کدام شصت میلیون نفر واریز کرده که در اطراف ما هیچ یک از افراد را شامل نمی‌شود»</p>
      <p>یکی دیگر از مخاطبان نظر خود را اینگونه اعلام کرده است: «این ۶۰ میلیون نفر کیا هستن؟ پدر و مادر من بازنشسته فرهنگی هستند هیچی در یافت نکردن.»</p>
      <p>از مخاطبان دیگر اخبار حمایت معیشتی هم نقد خود را با این ادبیات نقل کرده است: «بخدا دروغه..پدرم بازنشسته است نگرفته...خودم ماشین ندارم کار ندارم نگرفتم..اقوام و به هر کی میگم نگرفتن. ۶۰ میلیون کجان پس...دولت میخواد ملت عاصی شن و فتنه کنند. درود بر رهبری که حواسش جمع همه چی هست»</p>
      <p>از دیگر منتقدان به این آمار هم می گوید: «در یک شهر کوچک کارمند اداره ای هستیم که به اغلب همکاران کمک معیشتی نداده‌اند و قشر متوسط به پایین هستیم، حالا چطور می شود به ۶۰ میلیون جمعیت کمک رفاهی داده اند؟»</p>
      <p>مخاطبی می نویسد: «هیچ کدوم از آشنایان ما هم کمک رو دریافت نکردن با حقوق دریافتی زیر ۲ میلیون این ۶۰ میلیون نفر دقیقا چه کیا بودن که ما شاملش نشدیم ؟»</p>
      <p>یکی از مخاطبان نوشته است: «من هرکی رو میبینم میگه به ما ندادن!!! پس کی کرفته دقیقا؟؟!! این ۲۰ میلیون خانوار دقیقا کی ان؟؟؟!!»</p>
      <p>یک مخاطب منتقد دیگر هم معتقد است، «همه دور برشون بیست یا سی نفر آدم هست که تنها سه چهار نفر دریافت سبد معیشتی داشته اند»</p>
      <p>
        <b>دولت شفاف‌سازی کند</b>
      </p>
      <p>تمام انتقادات مطرح شده صرفا نظرات مردمی ذیل اخبار مربوط به حمایت معیشتی است که طی ۲۴ ساعت گذشته اعلام شده است. سوالی که از هفته گذشته همزمان با واریز مرحله اول تقریبا ذهن برخی از اقشار جامعه را درگیر کرده بود و مردم در پرس و جوهای فامیلی به این نتیجه رسیدند که برخی از اقوام یا آشنایان خود به رغم اینکه نیازمند نبودند، حمایت معیشتی را دریافت کردند و خانوارهایی که نیازمند بودند مشمول این حمایت نشدند.</p>
      <p>قطعا در این خصوص دولت باید بتواند جامع را اقناع کند چرا که عدم شفاف سازی این موضوع، مردم را نسبت به دولت بی اعتماد می کند.</p>
      <p>
        <b>سامانه ثبت اعتراض کار نمی‌کند</b>
      </p>
      <p>بسیاری از جاماندگان نیز عنوان کرده اند سامانه ثبت اعتراض به سرشماره #۶۳۶۹* فعال نیست و وقتی این سرشماره، شماره گیری می شود پیام خطا داده می شود.</p>
      <p>تکرار سیاست «یارانه نقدی» توسط دولت منتقد به یارانه ۴۵ هزار تومانی!</p>
      <p>این جمله رئیس جمهور در یکی از برنامه های تلویزیونی را شاید بسیاری به یاد داشته باشند که در اوایل دولت نخست خود با حضور در یکی از برنامه‌های تلویزیونی اعلام کرد: «آنچنان رونق اقتصادی ایجاد می کنیم که مردم خودشان اصلا به این ۴۵ هزار تومان نیاز نداشته باشند»</p>
      <p>اما در فاصله حدود ۲۲ ماه تا پایان دولت، همچنان سیاست پرداخت یارانه با عنوان دیگری در دستور کار قرار گرفته است. با توجه به انتقادات مکرر دولت از پرداخت ماهانه حدود ۳ هزار میلیارد تومان به عنوان یارانه نقدی و بار تورمی این حجم از نقدینگی، با یک حساب سرانگشتی دولت ماهیانه بین ۴ تا ۶ هزار میلیارد تومان در قالب حمایت معیشتی پرداخت می‌کند که با سیاست ها و اهداف ذاتی دولت مبنی بر تزریق نقدینگی در تضاد است.</p>
      <p>بویژه آنکه دولت در اصلاح یارانه بنزین صرفا به اصلاح نرخ به شیوه فسادخیز هشت سال قبل بسنده کرد و هیچ اصلاح سیاستی که گامی رو به جلو باشد، انجام نداد.</p>
    </article>
  </body>
</html>