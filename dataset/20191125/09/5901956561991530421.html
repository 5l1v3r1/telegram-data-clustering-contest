<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/ne-zanima-ga-ali-bobni-rap-ali-tehno-253057"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T09:00:00+00:00"/>
    <meta property="og:title" content="Ne zanima ga, ali bobni rap ali tehno"/>
    <meta property="og:description" content="Tottenham spet ima ostroge in poganja rezultatskega konjička. Jose Mourinho, novi trener nogometašev londonskega kluba, je namreč na svoji prvi uradni tekmi igralce Tottenhama popeljal do prve gost..."/>
  </head>
  <body>
    <article>
      <h1>Ne zanima ga, ali bobni rap ali tehno</h1>
      <h2>Novi trener Tottenhama Jose Mourinho začel z zmago. Po prvem gostujočem uspehu od januarja je bilo glasno.</h2>
      <address><time datetime="2019-11-25T09:00:00+00:00">25 Nov 2019, 09:00</time> by <a rel="author">M. U.</a></address>
      <p>Tottenham spet ima ostroge in poganja rezultatskega konjička. <b>Jose Mourinho</b>, novi trener nogometašev londonskega kluba, je namreč na svoji prvi uradni tekmi igralce Tottenhama popeljal do prve gostujoče zmage v angleški ligi vse od meseca januarja. <b>Harry Kane</b> in druščina so v gosteh s 3:2 ugnali West Ham, po nepričakovani odstavitvi <b>Mauricia Pochettina</b> sredi minulega tedna pa je portugalski trenerski posebnež že vnesel iskrico v zaradi raznih pripetljajev razsuto slačilnico Tottenhama. »Enajst mesecev brez glasne glasbe v gostujoči slačilnici, brez nasmeška in zadovoljnih obrazov, seveda je ta zmaga zelo pomembna. Imam celo občutek, da igralci sami niso vedeli, ali mi je všeč bučna glasba v lastni slačilnici. V garderobi na igrišču za trening glasbe niso pustili tako na glas, a glavna slačilnica je njihov dom, tam lahko počnejo, kar želijo. Niti me ne zanima, kakšen slog glasbe poslušajo, vesel sem, da so fantje srečni,« je pojasnil Mourinho. »Ko ti gredo stvari na roke, je zmagovanje najlepši občutek. Kdor ni gledal tekme, bo rekel, da je bila zmaga s 3:2 težka. A sami smo bili po vodstvu s 3:0 bližje povišanju izida kot pa West Ham znižanju našega vodstva. Moji igralci so med drugim plačali ceno za zelo težaven teden, tako zaradi reprezentančnih obveznosti kot klubskih pretresov. Mentalna zapreka slabih rezultatov v gosteh jih je tudi malce prestrašila,« je ocenil položaj, medtem ko so domači kladivarji iz West Hama nadaljevali niz osmih tekem brez zmage.</p>
      <h3>Izgubil strast</h3>
      <p>Posebna slast Tottenhamove zmage je bilo tudi dejstvo, da je Harry Kane s svojim golom za 3:0 postal tretji najboljši klubski strelec vseh časov, zbral je že 175 zadetkov. Pred njim sta <b>Jimmy Greaves</b> z 266 goli in <b>Bobby Smith</b> (208). Da je pred decembrsko odslovitvijo v vlogi trenerja Manchester Uniteda izgubil svoj samozavestni občutek, je zdaj potrdil tudi Mourinho: »Priznam, da sem. Izgubil sem strast, če nisi srečen, pa to ljudje začutijo.« Iskrica je tukaj, dolgoročno pa je Korejec <b>Heung</b>-<b>min Son </b>priznal, da bodo igralci potrebovali nekaj časa, da se navadijo na Mourinhov slog. No, Tottenhamove fante že jutri čaka naslednja preizkušnja, v 5. krogu lige prvakov bodo gostili Olympiakos, so pa že tako ali tako na zelo dobri poti za napredovanje v osmino finala.</p>
    </article>
  </body>
</html>