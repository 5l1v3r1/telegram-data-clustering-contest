<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/25/capire-leconomia-con-la-banca-ditalia/153375/"/>
    <meta property="og:site_name" content="VITA"/>
    <meta property="article:published_time" content="2019-11-25T09:34:00+00:00"/>
    <meta property="og:title" content="Capire l'economia con la Banca d'Italia"/>
    <meta property="og:description" content="È online un nuovo portale di &quot;Educazione Finanziaria&quot; della Banca d'Italia dal titolo l'Economia per tutti che è in naturale continuità con &quot;Quello che conta&quot;, il portale nazionale dell’educazione finanziaria già attivo da un paio di anni, e che si rivolge a tutti: giovani e adulti, studenti e docenti. L’acronimo di: Caratteristiche, A chi è utile, Punti di attenzione, Interessi e altri costi, Regole, Errori ricorrenti rimanda al concetto di &quot;Capire&quot; che dà il titolo del nuovo strumento"/>
  </head>
  <body>
    <article>
      <h1>Capire l'economia con la Banca d'Italia</h1>
      <address><time datetime="2019-11-25T09:34:00+00:00">25 Nov 2019, 09:34</time> by <a rel="author">Marco Marcocci</a></address>
      <p>
        <b>È online un nuovo portale di "Educazione Finanziaria" della Banca d'Italia dal titolo l'Economia per tutti che è in naturale continuità con "Quello che conta", il portale nazionale dell’educazione finanziaria già attivo da un paio di anni, e che si rivolge a tutti: giovani e adulti, studenti e docenti. L’acronimo di: Caratteristiche, A chi è utile, Punti di attenzione, Interessi e altri costi, Regole, Errori ricorrenti rimanda al concetto di "Capire" che dà il titolo del nuovo strumento</b>
      </p>
      <p><b>L'Economia per tutti, </b>è questo il nome del nuovo portale di Educazione Finanziaria della Banca d'Italia, approdato sul web di recente. I cittadini possono così disporre di un’arma in più per orientarsi verso una corretta gestione del proprio denaro e per effettuare, con maggiore consapevolezza, le scelte finanziarie da porre in essere. In altre parole, come indicato nel sottotitolo del portale, <b>L'Economia per tutti</b> intende promuovere la cultura finanziaria.</p>
      <p>Il nuovo sito si pone in naturale continuità con <b>Quello che conta</b>, il portale nazionale dell’educazione finanziaria già attivo da un paio di anni, e si rivolge a tutti: giovani e adulti, studenti e docenti.<br/>Grazie ad una navigazione semplice, scorrevole ed immediata, <b>L'Economia per tutti</b> permette di acquisire una miriade di informazioni inerenti alle varie situazioni finanziarie che possono verificarsi in ogni momento della giornata di ognuno di noi.</p>
      <p>Sono cinque i bottoni che compongono la barra del menù principale: pianificare, pagare, chiedere un prestito, risparmiare ed investire.<br/>Entrando in ciascuna di queste voci, dopo una descrizione generale ed introduttiva dell’argomento, è possibile accedere a schede di prodotto che ne descrivono i connotati in modo da far<b> Capire</b> di cosa stiamo parlando.</p>
      <p><b>CAPIRE,</b> nel contesto delle schede, <b>è l’acronimo di</b>: <b>Caratteristiche, A chi è utile, Punti di attenzione, Interessi e altri costi, Regole, Errori ricorrenti.</b></p>
      <p>Infografiche dettagliate e gradevoli, ricche di esemplificazioni, completano l’opera fornendo all’utente un quadro d’insieme esaustivo e pratico allo stesso tempo.</p>
      <p>E se qualcuno volesse mettere alla prova il proprio sapere sull’economia e la finanza può cimentarsi nei quesiti riportati nella sezione Quiz del portale.</p>
      <p>Ma l’innovazione e l’originalità del portale la troviamo anche nei Crucipuzzle che permettono, giocando, di scoprire le caratteristiche dei principali prodotti bancari e finanziari o alcune curiosità.</p>
      <p>Interessante è anche la bibliografia dove sono riportate le pubblicazioni disponibili on line della Banca Centrale in materia di educazione finanziaria</p>
      <p>Nel portale c’è proprio tanto: notizie, video, calcolatori, giochi e infografiche consentiranno un'esperienza di apprendimento divertente e insieme concreta che va dall'utilizzo delle carte di pagamento alle decisioni di indebitamento, risparmio o investimento.</p>
      <p>Per saperne di più basta iniziare a navigare il portale e guardare i primi video delle serie "Occhio alle scelte" e "Le trappole comportamentali" e, poi, continuare a seguire il racconto negli episodi che saranno pubblicati nelle prossime settimane.</p>
      <p><b>L'Economia per tutt</b>i può aiutare le persone ad effettuare scelte più consapevoli e prevenire gli errori più comuni nella gestione delle proprie disponibilità economiche.</p>
      <p>Buona navigazione, anzi…buon apprendimento!</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/16/educazione-finanziaria-e-microcredito-allateneo-urbinate/152986/"/>
        <a href="http://www.vita.it/it/article/2019/09/03/educazione-finanziaria-al-via-i-corsi-alla-social-innovation-academy/152549/"/>
        <a href="http://www.vita.it/it/article/2019/10/30/la-banca-di-comunita-il-non-profit-e-leducazione-finanziaria/153138/"/>
        <a href="http://www.vita.it/it/article/2019/10/23/la-impact-economy-vale-23mila-miliardi-di-dollari-di-investimenti-resp/153065/"/>
        <a href="http://www.vita.it/it/article/2019/11/04/ottobreedufin2019-si-conclude-con-successo/153165/"/>
      </related>
    </article>
  </body>
</html>