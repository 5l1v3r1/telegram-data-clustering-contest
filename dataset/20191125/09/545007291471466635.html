<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/bec-rezultate-partiale-dupa-numararea-a-9967-dintre-voturi-iohannis-6588-dancila-3412/"/>
    <meta property="og:site_name" content="Europa FM"/>
    <meta property="article:published_time" content="2019-11-25T09:28:40+00:00"/>
    <meta property="og:title" content="BEC, rezultate parțiale după numărarea a 99,67% dintre voturi: Iohannis (65,88%) , Dăncilă (34,12%)"/>
    <meta property="og:description" content="Biroul Electoral Central (BEC) anunță, luni, că a centralizat până acum 99,67% dintre voturile pentru turul II al alegerilor prezidențiale, Klaus Iohannis obținând 65,88% dintre voturi, iar Viorica Dăncilă – 34,12%, informează Mediafax."/>
  </head>
  <body>
    <article>
      <h1>BEC, rezultate parțiale după numărarea a 99,67% dintre voturi: Iohannis (65,88%) , Dăncilă (34,12%)</h1>
      <address>
        <time datetime="2019-11-25T09:28:40+00:00">25 Nov 2019, 09:28</time>
      </address>
      <p>Biroul Electoral Central (BEC) anunță, luni, că a centralizat până acum 99,67% dintre voturile pentru turul II al alegerilor prezidențiale, Klaus Iohannis obținând 65,88% dintre voturi, iar Viorica Dăncilă – 34,12%, informează <a href="http://mediafax.ro/">Mediafax</a>.</p>
      <p>Din totalul de 19.586 de secții de votare, au fost centralizate datele din 19.522 de secții de votare, reprezentând 99,67%, anunță Biroul Electoral Central (BEC).</p>
      <p>Numărul total al alegătorilor care s-au prezentat la urne este de 9.953.659, reprezentând 54,46% din numărul total al alegătorilor înscriși în listele electorale permanente.</p>
      <p>Totalul voturilor valabil exprimate este de 9.771.617, reprezentând 98,17% din numărul total al alegătorilor care s-au prezentat la urne, iar numărul total al voturilor nule este de 181.962, reprezentând 1,83% din numărul total al alegătorilor care s-au prezentat la urne.</p>
      <p>Situația voturilor obținute de candidați este următoarea: Klaus Iohannis a obținut 6.437.151 de voturi valabil exprimate, reprezentând 65,88% din totalul voturilor valabil exprimate. Viorica Dăncilă a obținut 3.334.466 de voturi valabil exprimate, reprezentând 34,12% din totalul voturilor valabil exprimate.</p>
      <p>„Următorul comunicat va fi cu rezultatele finale ale alegerilor pentru Președintele României”, a anunțat purtătorul de cuvânt al Biroului Electoral Central, Mircea Preoţescu.</p>
    </article>
  </body>
</html>