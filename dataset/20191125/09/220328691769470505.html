<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/d-r-kunchev-vaksinite-otnovo-ne-dostigat-407560.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T09:17:22+00:00"/>
    <meta property="og:title" content="Д-р Кунчев: Ваксините отново не достигат"/>
    <meta property="og:description" content="Хората осъзнават необходимостта от предпазване от грипа, каза специалистът"/>
  </head>
  <body>
    <article>
      <h1>Д-р Кунчев: Ваксините отново не достигат</h1>
      <address>
        <time datetime="2019-11-25T09:17:22+00:00">25 Nov 2019, 09:17</time>
      </address>
      <p>"Само районът на Централна Южна България е останал да бъде снабден с ваксини от днес. Това са областите Пловдивска, Пазарджишка, Смолянска, Кърджалийска и Хасковска". Това каза за БНР д-р Ангел Кунчев, главен държавен здравен инспектор, цитирайки информация от фирмата дистрибутор. Той уточни, че до края на седмицата личните лекари и в тези области ще бъдат снабдени с ваксини, за да могат да обслужат записалите се хора.</p>
      <p>Тази година в България влязоха два пъти повече ваксини - 280 000 дози, конкретизира д-р Кунчев и добави, че въпреки това те не стигат. От тях 120 000 са за безплатната ваксинация на възрастните хора, а 160 000 са влезли в аптечната мрежа.</p>
      <p> </p>
      <p>Според д-р Кунчев интересът към противогрипните ваксини се е увеличил през последните години, но е трудно да се предвиди какъв брой са необходими, за да бъдат поръчани достатъчни:</p>
      <p>"Години на ред в България се внасяха около 100-130 хиляди дози и в някои години 1/3 от тях бяха бракувани, защото не са били използвани. Естествено всяка прогноза се базира на използваното през предишния сезон. Когато ние сме залагали това количество - около 10% от рисковото население, имаше големи страхове, че тя няма да бъде оползотворена изцяло. Очевидно се променя ситуацията - и миналата година в края на октомври свършиха ваксините в аптечната мрежа, сега се повтаря ситуацията", обобщи д-р Кунчев, според когото хората са осъзнали необходимостта от предпазване.</p>
      <p>По думите му, на базата на търсенето от тази година, е ясно, че на отделни места може да има недостиг на ваксини.</p>
      <p>"Преценката е на личните лекари на кого преимуществено да поставят ваксина, с оглед да се покрият хора, които са с най-рискови и за които усложненията от едно грипно заболяване могат да бъдат много тежки, дори фатални", каза гой в предаването "Преди всички" по "Хоризонт".</p>
      <p>Кунчев обясни, че групата на хората над 65-годишна възраст са основната жертва на грипната епидемия и уточни, че такава е и практиката в страните от ЕС.</p>
      <p>"Там, където има останали количества ваксини, чрез фирмата дистрибутор те ще бъдат доставени на други лекари, които имат недостиг от тях, за да бъде 100% усвоена ваксината", каза още главният държавен здравен инспектор. Ваксините могат да бъдат използвани само през настоящия период и през януари вече не могат да бъдат поставяни, обясни той.</p>
    </article>
  </body>
</html>