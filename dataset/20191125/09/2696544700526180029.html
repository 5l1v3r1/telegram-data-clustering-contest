<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_jelszo_vedelme_gyanusitott_pennsylvania_birosag"/>
    <meta property="og:site_name" content="HVG.hu"/>
    <meta property="article:published_time" content="2019-11-25T09:33:00+00:00"/>
    <meta property="og:title" content="Az alkotmány is védheti a jelszavakat Amerikában"/>
    <meta property="og:description" content="Az Egyesült Államok ötödik alkotmánymódosítására hivatkozva Pennsylvaniában nem lehet arra kényszeríteni a gyanúsítottakat, hogy adják át a jelszavaikat a hatóságoknak."/>
  </head>
  <body>
    <article>
      <h1>Az alkotmány is védheti a jelszavakat Amerikában</h1>
      <address><time datetime="2019-11-25T09:33:00+00:00">25 Nov 2019, 09:33</time> by <a rel="author">hvg.hu</a></address>
      <p>
        <b>Az Egyesült Államok ötödik alkotmánymódosítására hivatkozva Pennsylvaniában nem lehet arra kényszeríteni a gyanúsítottakat, hogy adják át a jelszavaikat a hatóságoknak.</b>
      </p>
      <p>Régóta okoz már komoly dilemmát az, hogy egy gyanúsítottat kötelezhet-e a hatóság a jelszavai átadására. Az egyik oldal érve szerint igen, mert ez közelebb vihet egy bűntény felderítéséhez – és a továbbiak megakadályozásához –, míg a másik oldal szerint mindenkit megillet a magánélethez fűződő joga, a jelszavak kiadásával viszont ez (is) sérülhet. A pennsylvaniai legfelsőbb bíróság most ebben a témában hozott egy fontos szabályt, amely szerint</p>
      <blockquote>a gyanúsítottnak nem kötelessége kiadni a jelszavait.</blockquote>
      <p>A döntés egy konkrét ügy kapcsán született. Az <i><a href="https://www.engadget.com/2019/11/24/pennsylvania-supreme-court-password-ruling/">Engadget</a></i> beszámolója szerint Joseph J. Davist gyermekpornográfiával vádolták a hatóságok, a bizonyításhoz viszont bele kellett volna nézniük a számítógépébe. Ehhez Davisnek meg kellett volna adnia a jelszavát, aki korábban már részben beismerte a bűnösségét. A hatóság ehhez akart bizonyítékot szerezni, ám a legfelsőbb bíróság szerint ha arra kényszerítik a férfit, hogy adja át a jelszavát, akkor az az amerikai alkotmányba, annak is az ötödik módosításába ütközik.</p>
      <table>
        <tr>
          <th align="left">Az Egyesült Államok alkotmányának ötödik módosítása többek között azt mondja ki, hogy senkit sem lehet arra kényszeríteni, hogy maga ellen tanúskodjon.</th>
        </tr>
      </table>
      <p>A döntést azzal indokolták, hogy korábban a fali széfek esetében sem volt kötelezhető egy adott gyanúsított, hogy megadja a zár kombinációját.</p>
      <p>A jogvédő szervezetek üdvözölték a döntést, szerintük ugyanis bárki számára komoly problémát jelenthet, hogy a hatóság a jelszó birtokában lényegében minden személyes információhoz hozzáférhet.</p>
      <p>Az <i><a href="https://arstechnica.com/tech-policy/2019/11/police-cant-force-child-porn-suspect-to-reveal-his-password-court-rules/">ArsTechnika</a></i> szerint ugyanakkor az amerikai alkotmány ötödik módosítása nem jelent automatikus védelmet minden bűnelkövető számára, a jelszó kiadása így az adott bűncselekmény körülményeitől is függ. A döntés egyelőre Pennsylvania államra vonatkozik, így az USA területén eltérő lehet a jogértelmezés.</p>
    </article>
  </body>
</html>