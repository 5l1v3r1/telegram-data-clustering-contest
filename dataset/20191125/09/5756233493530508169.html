<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623263/%D8%B1%DA%98%DB%8C%D9%85%E2%80%8C%D9%87%D8%A7%DB%8C-%D8%BA%D8%B0%D8%A7%DB%8C%DB%8C-%D9%85%D9%86%D8%A7%D8%B3%D8%A8-%D8%A8%D8%B1%D8%A7%DB%8C-%DA%A9%D9%88%D8%AF%DA%A9%D8%A7%D9%86-%DA%86%D9%87%D8%A7%D8%B1-%D8%B3%D8%A7%D9%84%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T09:07:00+00:00"/>
    <meta property="og:title" content="رژیم‌های غذایی مناسب برای کودکان چهار ساله"/>
    <meta property="og:description" content="توصیه می شود صبحانه کودک به فاصله سی دقیقه پس از برخاستن وی از خواب صرف شود."/>
  </head>
  <body>
    <article>
      <h1>رژیم‌های غذایی مناسب برای کودکان چهار ساله</h1>
      <address>
        <time datetime="2019-11-25T09:07:00+00:00">25 Nov 2019, 09:07</time>
      </address>
      <p>
        <i>توصیه می شود صبحانه کودک به فاصله سی دقیقه پس از برخاستن وی از خواب صرف شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>همانطور که می دانید مصرف غذاهای سالم و توجه به رژیم غذایی فردی نه تنها منتج به افزایش کیفیت زندگی در مورد بزرگسالان می شود، بلکه کودکان نوپا را نیز تحت تاثیر قرار خواهد داد. از طرفی یکی از مهم ترین مزایای استفاده از رژیم های غذایی مناسب، کمک به توسعه و تکامل هرچه بهتر مغز کودکان محسوب می شود. به عنوان مثال، یک کودک چهار ساله در مقایسه با فردی بزرگسال، به مقادیر افزایش یافته ای از کالری برای تامین نیاز بدن خود و سلامت کامل نیاز خواهد داشت.</p>
      <p>به گزارش "وری ول هلث" لزوم توجه به این موضوع به خصوص در سنین مدرسه بیش از هر زمان دیگری احساس می شود زیرا بنابر سبک زندگی کودک در این دوران و فعالیت بیشتر مغزی، سطح لازم انرژی نیز افزایش می یابد. بدین ترتیب نکاتی که در ادامه اشاره می شوند، علاوه بر کودکان 4 ساله در مورد کودکان 3 الی 6 ساله نیز صدق خواهد کرد. برای آن که از انرژی مناسب فرزند خود طی روز اطمینان داشته باشید، باید بر تامین یک رژیم غذایی متعادل تمرکز کنید.</p>
      <p>حال به نظر شما، یک رژیم غذایی متعادل شامل چه اجزایی خواهد بود؟</p>
      <p><b>صبحانه</b><br/>توصیه می شود صبحانه کودک به فاصله سی دقیقه پس از برخاستن وی از خواب صرف شود. محتویات صبحانه نیز می تواند بسیار متغیر باشد. به عنوان مثال کلوچه های غنی شده با جو و یا یک کاسه شیر همراه با دانه های ذرت ارزش غذایی بالایی خواهند داشت. اگر از رژیم های غذایی گیاه خواری پیروی نمی کنید، ساندویچ املت نیز گزینه ای مناسب برای صبحانه فرزند چهار ساله شما خواهد بود.</p>
      <p>شیر منبعی غنی از کلسیم بوده و برای عملکرد نرمال تمامی سلول های بدن خصوصا سلول های استخوانی ضروری است. همچنین کلسیم می تواند تا اندازه زیادی به تامین انرژی نیز کمک کند.</p>
      <p>تخم مرغ حاوی مواد مغذی مهمی همچون کولین، انواع ویتامین های خانواده ب (کمک به تقویت حافظه)، ویتامین آ و همچنین پروتئین (ضروری برای رشد کودک) است. البته باید به حساسیت های غذایی نیز توجه کافی داشته باشید. اگر مایل به مصرف تخم مرغ توسط فرزند خود هستید، از عدم حساسیت وی به آن اطمینان حاصل کنید. مورد بعدی غلات است. غلات شامل مواد مغذی ضروری و متعددی همچون فیبر، مواد معدنی، ویتامین ها، پروتیئن ها و آنتی اکسیدان های مختلف خواهند بود. ذرت نیز منبع خوبی از فولات است که برای تشکیل سلول های جدید مورد نیاز بوده و کمک زیادی به سلامتی بدن می کند. از جمله دیگر مزایای ذرت می توان به بهبود متابولیسم کربوهیدرات ها و عملکرد شناختی کودک اشاره کرد. آنها همچنین شامل مقادیر بالایی آهن هستند.</p>
      <p><b>تنقلات پس از صبحانه (میان وعده صبحانه- ناهار)</b><br/>بهتر است تنقلاتی که به صورت میان وعده صبحانه- ناهار مصرف می شوند، حداقل دو ساعت از صبحانه فاصله داشته باشند. برای مثال یکی از بهترین این دسته تنقلات، پاستای غلات همراه با سس گوجه فرنگی خانگی خواهد بود. گوجه فرنگی غنی از ویتامین ث بوده و حاوی مقادیر قابل توجهی از مواد معدنی ضروری است. پاستای غلات می تواند در کنار تامین مواد معدنی مورد نیاز بدن کودک، کربوهیدرات و فیبر را نیز در اختیار سلول ها قرار دهد.</p>
      <p><b>ناهار</b><br/>بهترین زمان ممکن برای آن که کودکان وعده ناهار روزانه خود را صرف کنند، دو ساعت پس از میان وعده صبح گزارش شده است. انتخاب گزینه های مناسب و همچنین متنوع برای ناهار، بسته به فرهنگ هر کشور و عادات غذایی غالب مردم متغیر خواهد بود. در این میان توصیه می شود به استفاده از سبزیجات توجه زیادی داشته باشید و از کودک خود بخواهید حتما همراه ناهار سبزیجات سالم و مطمئن مصرف کند. سبزیجات منابع قابل توجهی از آهن هستند و می توانند سلامت تمام سلول های بدن را تضمین کنند. لوبیا نه تنها سرشار از انواع پروتیئن ها و دیگر مواد مغذی مهم است، بلکه طعم خوبی نیز دارد و کودکان با راحتی بیشتری آن را می پذیرند.</p>
      <p><b>عصرانه (میان وعده ناهار- شام)</b><br/>زمان مناسب برای صرف عصرانه، حداقل سه ساعت پس از ناهار عنوان شده است. یکی از بهترین عصرانه هایی که می توانید برای فرزند خود در نظر بگیرید، شیرینی هایی است که با استفاده از سیب پخته می شوند. اما چرا تا این اندازه استفاده از سیب در تهیه عصرانه برای کودکان مورد تاکید قرار می گیرد؟ سیب منبعی غنی از فیبر، کربوهیدارت و مواد معدنی است که می تواند به تقویت استخوان ها و همچنین تامین انرژی کمک فراوانی کند.</p>
      <p><b>شام</b><br/>بهتر است زمان بهینه مصرف شام را برای فرزند خود حدودا سه ساعت پس از صرف عصرانه تنظیم کنید. از طرفی توصیه می شود غذایی سبک که در عین حال دارای ارزش غذایی بالایی باشد را برای شام در نظر بگیرید. به عنوان مثال می توان از سالاد کاهو همراه با هویج و نخود فرنگی استفاده کرد. تکه کوچکی از گوشت ماهی ادویه کاری شده نیز انتخاب مناسبی خواهد بود.</p>
      <p>هویج منبع خوبی از ویتامین آ بوده و همانطور که می دانید برای تضمین سلامت سیستم بینایی کودک ضروری است. نخود فرنگی هم حاوی مقادیر قابل توجهی ویتامین کا و دیگر مواد معدنی مهم برای رشد و تکامل هرجه بهتر بدن خواهد بود. همچنین امکان سرو برنج نیز وجود دارد که حاوی کربوهیدرات است و می تواند منبعی برای تامین انرژی باشد. اما ممکن است وعده چندان سبکی برای کودک کم سن و سال شما محسوب نشود. ماهی متشکل از مواد مغذی فراوانی است و ارزش تغذیه ای بالایی دارد. از جمله مهم ترین مواد مغذی ماهی می توان به اسیدهای چرب ضروری، پروتئین و مواد معدنی اشاره کرد. بدین ترتیب می تواند اثرات مثبت قابل ملاحظه ای بر رشد کودک، توسعه مغز و همینطور سیستم بینایی داشته باشد.</p>
      <p>موارد مذکور همگی یک رژیم غذایی ساده را شکل می دهند که برای کودکان چهار ساله و همچنین بازه سه الی شش سال مناسب خواهد بود. اما اگر فرزندتان مبتلا به بیماری خاصی است و یا مشکلات تغذیه ای دارد، مشاوره با یک متخصص کودکان در این حوزه به منظور تدوین رژیم غذایی منحصر به فرد توصیه می شود.</p>
    </article>
  </body>
</html>