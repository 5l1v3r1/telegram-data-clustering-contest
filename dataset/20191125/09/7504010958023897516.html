<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/politica/2019/11/25/bibbiano-cina-taiwan/"/>
    <meta property="og:site_name" content="Wired"/>
    <meta property="article:published_time" content="2019-11-25T09:16:28+00:00"/>
    <meta property="og:title" content="Perché a Taiwan tutti parlano di Bibbiano (no, davvero)"/>
    <meta property="og:description" content="L'inchiesta sul traffico di minori in Emilia ha avuto un inaspettato risvolto internazionale. C'entra la propaganda cinese, delle elezioni imminenti e una storica legge sui matrimoni tra persone dello stesso sesso"/>
  </head>
  <body>
    <article>
      <h1>Perché a Taiwan tutti parlano di Bibbiano (no, davvero)</h1>
      <address><time datetime="2019-11-25T09:16:28+00:00">25 Nov 2019, 09:16</time> by <a rel="author" href="https://www.wired.it/author/sfontana/" target="_blank">Simone Fontana</a></address>
      <h3>L'inchiesta sul traffico di minori in Emilia ha avuto un inaspettato risvolto internazionale. C'entrano la propaganda cinese, un'imminente tornata elettorale e la storica legge sui matrimoni gay a Taiwan</h3>
      <p>Il 3 agosto scorso <a href="https://www.wired.it/attualita/politica/2019/08/02/bibbiano-cosa-sappiamo-davvero-oltre-propaganda/">il caso Bibbiano</a> è entrato prepotentemente nel dibattito pubblico di <b>Taiwan</b>, grazie a una notizia molto diffusa su internet che riprendeva una serie di articoli <b>prodotti da content farm cinesi </b>– vere e proprie <i>fabbriche”</i>di contenuti a bassa qualità, nel caso specifico creati per fini propagandistici. L’inaspettato risvolto internazionale dell’inchiesta sul traffico di minori nel comune emiliano, però, non è semplicemente – dal punto di vista taiwanese – una notizia di cronaca internazionale, e ci porta dritti al cuore del delicato equilibrio geopolitico nel sud-est asiatico, inserendosi nella <a href="https://www.nytimes.com/2019/11/22/world/asia/defector-spy-taiwan-hong-kong.html">lunga serie</a> di <b>operazioni di disinformazione</b> organizzate dal governo di Pechino per riprendere il controllo di quella che, ancora oggi, considera una provincia ribelle.</p>
      <h4>Come Bibbiano è diventato un caso a Taiwan</h4>
      <p>Tutto nasce da <a href="https://www.ettoday.net/dalemon/post/45342">un articolo</a> pubblicato da <i><b>ET-Today</b></i>, impresa multimediale taiwanese particolarmente attiva nella produzione di contenuti online, ma nota soprattutto come emittente televisiva. Il pezzo, intitolato <i>“Sei stato abusato sessualmente da tuo padre. Lo psichiatra altera la memoria dei bambini e gli fa il lavaggio del cervello per venderli ai pedofili”</i>,<b> è firmato dallo pseudonimo <i>Gelatina di frutta</i></b>, non esplicitamente riconducibile ad alcun autore reale.</p>
      <p>Nell’articolo si racconta dello <i>“scandalo sessuale infantile” </i>scoperto da un partito politico italiano, che consisteva in “<i>sedute di psicoterapia e utilizzo di elettroshock</i>” (quest’ultima circostanza <a href="https://video.gazzettadireggio.gelocal.it/locale/scandalo-bimbi-in-affido-mescolini-scariche-elettriche-ma-non-elettroshock/115987/116496">era stata smentita</a> dal procuratore capo di Reggio Emilia il 28 giugno, più di un mese prima) per impiantare falsi ricordi nei bambini, che venivano infine venduti a “<i>pedofili, persone con handicap mentali e così via</i>” con l’aiuto del sindaco Andrea Carletti. L’autore cita più volte Ansa come fonte dell’articolo, ma molti dettagli non sono presenti nei resoconti dell’agenzia. Il testo contiene invece link diretti alle pagine di <b><i>Lega Nord Istriana</i>, <i>Il Giornale</i> e <i>Noi Poliziotti per sempre</i></b>.</p>
      <p>L’articolo riscuote successo, con quasi 5mila interazioni sui social network, che lo espongono a una platea di<b> 7 milioni di potenziali lettori</b>.<b> </b>Contro ogni pronostico, <b>Taiwan inizia a parlare del caso Bibbiano.</b></p>
      <figure>
        <img src="https://images.wired.it/wp-content/uploads/2019/11/23154024/Schermata-2019-11-23-alle-14.38.16.png"/>
        <figcaption>Google Trends mostra un picco nella ricerca della parola “Bibbiano” tra il 28 luglio e il 3 agosto</figcaption>
      </figure>
      <p>La notizia arriva fino al <b>Taiwan FactCheck Center</b>, organizzazione di verifica giornalistica <a href="https://ifcncodeofprinciples.poynter.org/application/public/taiwan-factcheck-center/3F7527CB-9A05-1D23-05D9-0ACCEB7EB130">riconosciuta</a> a livello internazionale, che entra in contatto con la storia grazie alla segnalazione di un’assistente sociale decisa a sottoporre il caso in un ospedale di Taiwan.</p>
      <p><i>“Per fortuna l’abbiamo fermata in tempo. La nostra esperienza ci diceva che i media di Taiwan non sono soliti tradurre notizie provenienti da agenzie italiane”</i> spiega Summer Chen, caporedattrice del Taiwan FactCheck Center, contattata da<i> Wired</i>. <i>“Pensiamo che la fonte non sia Ansa, ma che l’articolo sia semplicemente una copia di altri, <b>prodotti da content farm cinesi</b>”. </i></p>
      <p>Grazie a una <a href="https://www.sogou.com/sogou?query=%E5%BF%83%E7%90%86%E4%B8%93%E5%AE%B6%E7%BB%99%E5%AD%A9%E5%AD%90%E6%B4%97%E8%84%91%EF%BC%8C%E6%8A%8A%E4%BB%96%E4%BB%AC%E5%8D%96%E7%BB%99%E4%BA%86%E6%81%8B%E7%AB%A5%E7%99%96&amp;pid=sogou-wsse-f880d0d6a01ba52f-&amp;ie=utf8">rapida ricerca</a> su Sohu, il principale motore di ricerca cinese, è infatti possibile rintracciare diverse versioni dello stesso articolo – <a href="http://www.kqm8.com/qinggan/3832.html">qui</a>, <a href="https://mp.weixin.qq.com/s?src=11&amp;timestamp=1574506707&amp;ver=1992&amp;signature=DozxbP-JhUAFmMVRv9M7PSd8iR-nXSPf3LTZVOqYtFBePgAOHITb3VsjIa0-KWQ9yB*yauhcv4wgy-eia6i1R7nxzzSNYzwHQqyvqZCK3W-tGo5BgA1imEXKcN84Ggjo&amp;new=1">qui</a> e <a href="http://dy.163.com/v2/article/detail/ELM4K8HE05419LYB.html">qui</a>, per esempio – ma precedenti. Quella che sembra essere la versione originale arriva il 29 luglio da un <b>canale WeChat</b> e attribuisce l’esplosione del caso Bibbiano a <i>“un’indagine indipendente condotta dal Movimento 5 stelle”. </i>Pone inoltre particolare enfasi sulla figura di <b>Federica Anghinolfi</b>, definita la “<i>leader che sostiene pubblicamente l’adozione omogenitoriale</i>”, che sceglieva le famiglie adottive tra i suoi conoscenti, in alcuni casi pedofili (ovviamente niente del genere è stato provato in sede giudiziale). Tra le fonti citate questa volta troviamo <i>Il Giornale</i>, con un articolo dal titolo “<i>Chi è Federica Aghinolfi, paladina delle famiglie arcobaleno</i>” e <i>Il Primato Nazionale</i>, testata vicina a Casapound.</p>
      <p><i>“Non sono articoli di media mainstream, <b>ma content farm</b>”</i> rivela ancora Summer Chen. <i>“Guardando gli articoli è facile notare che hanno tutti <b>lo stesso contenuto e le stesse immagini</b>”. </i>Da dove arrivano? <i>“Sono scritti in cinese semplificato, la scrittura utilizzata in Cina. A Taiwan usiamo il cinese tradizionale”</i>. </p>
      <h4>Cosa lega la Cina a Bibbiano?</h4>
      <p>Taiwan è da tempo diventata lo scenario di una guerra di disinformazione, che vede la propaganda di stato cinese impegnata nel tentativo di destabilizzare la giovane democrazia costituzionale.</p>
      <p>L’obiettivo principale dei cosiddetti <i><a href="https://www.ft.com/content/f806806e-de66-11e9-9743-db5a370481bc">keyboard warriors</a>, </i>come sono definiti i creatori di contenuti al servizio di Pechino, è il <b>Partito progressista democratico </b>(Dpp), formazione di maggioranza a vocazione liberale, indipendentista e soprattutto<b> anti-cinese</b>. Nel prossimo mese di gennaio il paese asiatico tornerà alle urne per rinnovare il parlamento ed eleggere un nuovo presidente – o confermare quella uscente, la sessantatreenne <b>Tsai Ing-wen</b>, eletta nel 2016 – e il partito attualmente al governo dovrà vedersela con il <b>Kuomintang</b>, fazione tradizionalmente considerata più accomodante nei confronti delle istanze cinesi.</p>
      <p>In questi giorni un’indagine condotta dal ministero della Giustizia taiwanese <a href="http://www.taipeitimes.com/News/front/archives/2018/09/16/2003700513">ha riscontrato</a> <i>“prove inequivocabili”</i> di un’interferenza della Cina per <i>“manipolare l’opinione pubblica e polarizzare la società” </i>servendosi di fake news. La dinamica sarebbe inoltre stata <a href="https://www.nytimes.com/2019/11/22/world/asia/defector-spy-taiwan-hong-kong.html">confermata</a> da Wang Liqiang, un ex operativo dell’intelligence cinese, che chiedendo asilo all’Australia ha svelato l’esistenza di <b>un piano dal valore complessivo di 200 milioni di dollari</b> per favorire i candidati filo-cinesi attraverso la creazione di almeno venti siti web di disinformazione.</p>
      <p><i>“In quanto organizzazione di fact-checking<b> siamo preoccupati dalle operazioni di disinformazione e misinformazione messe in campo dalla Cina</b></i>” confessa Chen a Wired, <i>“siamo costretti a combatterle ogni giorno,</i><i> proprio come fa l’Ucraina con la propaganda russa”</i>.</p>
      <p>Il tema più caldo della campagna elettorale taiwanese è quello dei matrimoni tra persone dello stesso sesso, che i progressisti del Dpp hanno legalizzato durante l’ultima legislatura, facendo di Taiwan il paese di riferimento in Asia per i diritti degli omosessuali. Nonostante il provvedimento attuasse una sentenza emessa dalla Corte costituzionale nel 2017, l’iter che ha portato alla sua approvazione si è rivelato più complicato del previsto, dovendo fare i conti con la bocciatura in una serie di referendum consultivi e con il conseguente calo dei consensi per il partito di governo, che ha deciso di non assecondare la volontà popolare.</p>
      <p>È in questo scenario che si inserisce Bibbiano, una complessa inchiesta non ancora conclusa che traslata nel dibattito di Taiwan diventa il grimaldello per polarizzare l’opinione pubblica su un tema considerato molto sensibile. Il frame è lo stesso che ha animato la campagna <i>“Parlateci di Bibbiano” </i>messa in piedi dalle destre italiane e <b>mira ad</b> <b>attaccare le famiglie arcobaleno </b>associandole alle irregolarità negli affidamenti e in ultima analisi alla pedofilia.</p>
      <p>Al di là degli effetti indimostrabili di una simile campagna di disinformazione sul comportamento elettorale, lo spin-off internazionale di Bibbiano ci riguarda molto da vicino. Perché parla di noi, del nostro sistema informativo e del modo in cui abbiamo trattato una delicata vicenda che impatta sulla vita di minori. Ma anche di quanto sia sottile, a volte, la linea di confine tra informazione e propaganda.</p>
    </article>
  </body>
</html>