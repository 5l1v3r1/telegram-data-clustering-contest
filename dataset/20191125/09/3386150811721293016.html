<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/black-spots-face-then-apply-carrot-tomatoes-facepack-easy-home-remedy/"/>
    <meta property="og:site_name" content="Lokmat"/>
    <meta property="article:published_time" content="2019-11-25T09:15:43+00:00"/>
    <meta property="og:title" content="चेहर्‍यावर काळे डाग आहेत?- मग महागडय़ा क्रीम कशाला, गाजर-टोमॅटो लावा!"/>
    <meta property="og:description" content="गाजर आणि टोमॅटोचा रस त्वचेसाठी उत्तम उपचार आहेत."/>
  </head>
  <body>
    <article>
      <h1>चेहर्‍यावर काळे डाग आहेत?- मग महागडय़ा क्रीम कशाला, गाजर-टोमॅटो लावा!</h1>
      <h2>गाजर आणि टोमॅटोचा रस त्वचेसाठी उत्तम उपचार आहेत.</h2>
      <address><time datetime="2019-11-25T09:15:43+00:00">25 Nov 2019, 09:15</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <slideshow>
        <figure>
          <img src="https://d3pc1xvrcw35tl.cloudfront.net/images/686x514/carott_201911329679.jpg"/>
          <figcaption>चेहर्‍यावर काळे डाग आहेत?- मग महागडय़ा क्रीम कशाला, गाजर-टोमॅटो लावा!</figcaption>
        </figure>
        <figure>
          <img src="https://d3pc1xvrcw35tl.cloudfront.net/images/686x514/carott-2_201911329681.jpg"/>
          <figcaption>चेहर्‍यावर काळे डाग आहेत?- मग महागडय़ा क्रीम कशाला, गाजर-टोमॅटो लावा!</figcaption>
        </figure>
        <figure>
          <img src="https://d3pc1xvrcw35tl.cloudfront.net/images/686x514/carott-3_201911329682.jpg"/>
          <figcaption>चेहर्‍यावर काळे डाग आहेत?- मग महागडय़ा क्रीम कशाला, गाजर-टोमॅटो लावा!</figcaption>
        </figure>
        <figure>
          <img src="https://d3pc1xvrcw35tl.cloudfront.net/images/686x514/carott-4_201911329683.jpg"/>
          <figcaption>चेहर्‍यावर काळे डाग आहेत?- मग महागडय़ा क्रीम कशाला, गाजर-टोमॅटो लावा!</figcaption>
        </figure>
      </slideshow>
      <p>
        <b>ठळक मुद्दे</b>
      </p>
      <ul>
        <li>
          <b>घरच्याघरी सोपे आणि स्वस्त उपाय, फक्त नियमित करायला हवेत.</b>
        </li>
      </ul>
      <p>
        <b>-सखी ऑनलाइन टीम</b>
      </p>
      <p> स्वयंपाक करताना आपण गाजर आणि टमाटा नेहेमी वापरतो.पण हेच गाजर आणि टमाटा आपण आपल्या त्वचेसाठी आणि केसांसाठी वापरू शकतो हे माहिती आहे का? वापरुन पहा, ते जादूच करतात. गाजर आणि टमाट्यात असलेल्या गुणधर्माचा उपयोग त्वचेचं आणि केसांचं सौंदर्य  वाढवण्यासाठीही होतो. थंडीच्या मौसमात गाजर आणि टमाटे दोन्हीही भरपूर प्रमाणात मिळतात. त्यामुळे त्यांचा वापर स्वयंपाकात तर भरपूर करावाच शिवाय चेहेरा आणि केसांसाठी  त्यांच्यापासून विविध पॅक आणि लेपही तयार करून लावावेत. <br/>तुकतुकीत प्रसन्न चेहरा हवाय मग हे करा.</p>
      <p>* गाजरामधल्या अ आणि क जीवनसत्त्वामुळे गाजराचा उपयोग सौंदर्यप्रसाधन म्हणूनही करता येतो.  चेहरा उजळ करण्यासाठी गाजराचा पॅक खूपच फायदेशीर ठरतो. गाजरातले ‘अ’ जीवनसत्त्व कोरडय़ा त्वचेसाठी,   चेहर्‍यावरील मुरुमांसाठी फार गुणकारी. चेहर्‍यावरचे डाग घालवून चेहरा उजळ करण्याचं कामही गाजर करतं. </p>
      <p>
        <b>कोरडय़ा त्वचेसाठी गाजराचा पॅक </b>
      </p>
      <p> साहित्य- गाजराचा कीस, एक चमचा बदामाचं तेल, दोन चमचे बदामाची पावडर आणि दोन चमचे दही.<br/>कृती- सर्व साहित्य एकत्र करून त्याची मऊसर पेस्ट तयार करावी. ही पेस्ट चेहर्‍याला आणि मानेला मसाज करत लावावी. पॅक सुकल्यानंतर थोडं दूध घेऊन तो धुऊन काढावा. पॅक धुतल्यानंतर चेहर्‍यावर थंड पाण्याचे सपकारे मारावे. </p>
      <p> </p>
      <figure>
        <img src="https://d3pc1xvrcw35tl.cloudfront.net/images/686x514/carott-2_201911329681.jpg"/>
      </figure>
      <p> </p>
      <p>
        <b>काळे डाग काढण्यासाठी टमाटय़ाचा पॅक</b>
      </p>
      <p> <br/>* टमाटा हे त्वचेसाठीचं उत्तम खाद्य आहे. त्यातला तुरटपणा मुरुमांना रोखतं. त्वचेची बंद रंध्रे मोकळी करतो आणि त्वचेखालील ग्रंथींना प्रवाही करतो. <br/>* टमाटय़ातले गुणधर्म त्वचेच्या काळसरपणावरही इलाज करतात. टमाटय़ाच्या रसामध्ये अ‍ॅण्टिऑक्सिडण्ट्स असतात. त्यामुळे शरीरातील टाकाऊ रसायनं बाहेर पडायला मदत होते. <br/>* चेहर्‍यावरचे काळे डाग आणि काळे-पांढरे चट्टे यावर टमाटय़ाचा उपयोग करून बनवलेला पॅक अतिशय उपयुक्त ठरतो.<br/>* त्वचेसोबतच केसांसाठीही टमाटा वापरला जातो. त्याच्या नित्यवापरानं केस चमकदार होतात. <br/>* केसात कोंडा असेल, डोक्याला कंड सुटला असेल तर ताज्या टमाटय़ाचा रस चोळावा. हा रस सुकायला किमान दहा मिनिटे लागतात. तो सुकल्यावर डोक्यावरून पाणी घ्यावं. केसांमध्ये त्वरित फरक जाणवतो. </p>
      <p>
        <b> पॅकसाठी साहित्य</b>
      </p>
      <p> या पॅकसाठी चांगल्या प्रतीचा तांदूळ घ्यावा. <br/>ते दळून त्याचं पीठ वापरावं. <br/>कृती- एक चमचा तांदळाचं पीठ, एक चमचा बदामाची पावडर आणि एक चमचा टमाटय़ाचा रस घ्यावा. हे सर्व साहित्य नीट एकत्र करून ही पेस्ट चेहर्‍यावर ज्या ठिकाणी काळे डाग आहेत तिथे नियमित लावावी. <br/> </p>
      <figure>
        <img src="https://d3pc1xvrcw35tl.cloudfront.net/images/686x514/carott-3_201911329682.jpg"/>
      </figure>
      <p>
        <b> चेहेर्‍यावरचे चट्टे घालवण्यासाठी पॅक </b>
      </p>
      <p>साहित्य- दोन चमचे टमाटय़ाची पेस्ट, दोन चमचे काकडीची पेस्ट, दोन चमचे बदामाची पावडर, दोन चमचे गाजराची पेस्ट आणि एक चमचा बदामाचं तेल .  <br/>कृती -  सर्व साहित्य एकत्र करून तयार झालेली पेस्ट दिवसातून दोन तीन वेळा चेहर्‍यावरील चट्टय़ांवर लावावी. पेस्ट सुकल्यानंतर चेहरा गार पाण्यानं स्वच्छ करावा. </p>
      <figure>
        <img src="https://d3pc1xvrcw35tl.cloudfront.net/images/686x514/carott-4_201911329683.jpg"/>
      </figure>
      <p>
        <b>चेहेर्‍यावरील मुरूमांवर गाजर + टमाट्याचा पॅक</b>
      </p>
      <p>साहित्य- एका मोठय़ा गाजराचा कीस,<br/>एक किसलेला टमाटा आणि लिंबाचा रस.</p>
      <p>कृती- गाजराचा आणि टमाटय़ाचा कीस एकत्र वाटावा. तयार झालेला ज्यूस गाळून घ्यावा. त्यात लिंबाच्या रसाचे दोन थेंब टाकावे. तयार झालेला हा रस संपूर्ण चेहर्‍याला लावावा. हा ज्यूस त्वचेसाठी टॉनिक म्हणून काम करतो. पॅक एकदा लावून सुकला की परत दोनदा तीनदा लावावा. पॅक तिसर्‍यांदा सुकला की थंड पाण्यानं चेहरा धुऊन घ्यावा. हा पॅक लावल्यानं मुरूमांची समस्या तर सुटतेच सोबत चेहेराही उजळतो.  </p>
    </article>
  </body>
</html>