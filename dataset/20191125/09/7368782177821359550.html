<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hausa.legit.ng/1278693-ainihin-abin-da-ya-sa-apc-ta-karbe-jihar-bayelsa---ambasada-igali.html"/>
    <meta property="og:site_name" content="Legit"/>
    <meta property="article:published_time" content="2019-11-25T09:31:12+00:00"/>
    <meta property="og:title" content="Ainihin abin da ya sa APC ta karbe Jihar Bayelsa – Ambasada Igali"/>
    <meta property="og:description" content="Godknows Igali wanda ya na cikin manyan Jagororin PDP kuma wanda har ya nemi tikitin takarar gwamna a karkashin Jam’iyyar a jihar Bayelsa yayi hira da Daily Trust a kan zaben jihar."/>
  </head>
  <body>
    <article>
      <h1>Ainihin abin da ya sa APC ta karbe Jihar Bayelsa – Ambasada Igali</h1>
      <address>
        <time datetime="2019-11-25T09:31:12+00:00">25 Nov 2019, 09:31</time>
      </address>
      <p>
        <b>Jigon PDP, Godknows Igali ya yi hira da ‘yan jarida a game da zaben Bayelsa, ya ce tun farko alamu sun nuna za ta bare da su a zaben 2019, don haka ne ma ya rika jan-kunnen ‘yan jam’iyya.</b>
      </p>
      <p>Tsohon Sakataren na din-din-din a gwamnatin tarayya ya ce PDP ta zama ta sakata ta na ganin cewa babu abin da zai sa ta fadi zabe, amma a karshe ta sha kayi a jihar da ba ta taba rasawa ba.</p>
      <p>Igali ya ce kowane bangaren jihar Bayelsa ya samu mulki daga lokacin Diepreye Alamieyeseigha, Goodluck Jonathan, Timipre Sylva zuwa Seriake Dickson wanda ya fara yin shekaru 8 a gwamna.</p>
      <p>Tsohon jami’in ya nuna yadda na-kusa da gwamna mai-ci su ka nemi su yi watsi da tsarin kama-kama inda irin su Sylvester Ikoli, David Alagwa da Fred Agbedi su ka yanki fam din takara a PDP.</p>
      <p>Don haka ne aka bada dama wannan karo mulki ya koma ga mutanen tsakiyar Bayelsa. Igali ya ce an fito da mutumin Kolokuma a zaben Sanata da tunanin za a ba mutanen Ijaw gwamna.</p>
      <p>Sai dai kuma ba hakan aka yi ba, duk da cewa Sanatan tsakiya ya fito daga karamin Garin Kolokuma, sai aka hana ‘yan siyasar Ijaw takarar gwamna a karkashin PDP inji Jigon na PDP.</p>
      <p>KU KARANTA:<a href="https://hausa.legit.ng/1278611-sule-ba-ya-goyon-bayan-dakatar-da-jonathan-domin-wasu-sun-yi-abin-da-ya-fi-na-shi-muni-a-pdp.html"> Yaudara a jinin PDP ya ke – Sule ya yi magana a kan zaben Bayelsa</a></p>
      <p>
        <i>“Kwatsam ana haka sai mu ka ga Douye Diri wanda mu ka zaba a matsayin Sanata ya saye fam. Sai kuma aka kara kudin fam daga miliyan 10 zuwa miluyan 21. Haka ‘yan takara 21 su ka biya.”</i>
      </p>
      <p>Ambasadan ya ce: "<i>Daga <a href="https://www.legit.ng/tag/nan.html">nan</a> mu ka fara kokawa a yankinmu, da jiha da kuma gaban uwar-jam’iyya, amma aka yi gum ba ayi komai ba. Lokacin zabe sai mu ka ji gwamna na da ‘dan takara”</i></p>
      <p>A cewar Igali, Diri ya na damar sayen fam, kuma gwamna ya isa ya tsaida ‘dan takara. Sai dai ya ce Uba bai dace ya nuna fifiko a tsakanin ‘Ya ‘yansa a cikin gida karara ba, idan za a zauna lafiya.</p>
      <p><i>“Bayan nan sai gwamna ya ce mu yi azumin kwanaki uku a game da zaben fitar da gwanin. Da gama azumi sai mu ka ji gwamna ya tsaida wasu gungun ‘yan takararsa na mutum uku rak.</i>”</p>
      <p>Wannan son-kai na gwamna mai barin-gado ya na cikin abin da ya hallaka PDP a jihar a cewar Igali. A cikin ‘yan takara 21, gwamnan ya nuna fifiko wanda a karshe wasu su ka juya masa baya.</p>
      <p>Idan ku na da wata shawara ko bukatar bamu labari, tuntube mu a:<b> labaranhausa@corp.legit.ng</b></p>
      <p>Latsa wannan domin samun sabuwar manhajar labarai ta Legit.ng Hausa a wayar ku ta hannu:</p>
      <p>
        <b>
          <a href="https://play.google.com/store/apps/details?id=com.naij.hausa&amp;hl=en">https://play.google.com/store/apps/details?id=com.naij.hausa&amp;hl=en</a>
        </b>
      </p>
      <p>Ku biyo mu a shafukanmu na dandalin sada zumunta:</p>
      <p>Facebook: <b><a href="https://facebook.com/legitnghausa">https://facebook.com/legitnghausa</a></b></p>
      <p>Twitter: <b><a href="https://twitter.com/legitnghausa">https://twitter.com/legitnghausa</a></b></p>
      <p>Muhimmiyar sanarwa: Shafin NAIJ.com Hausa ya koma LEGIT.ng Hausa. Mun gode da kasancewa tare da mu.</p>
      <p>Ga masu bukatar manhajar mu na Musulunci sai a bibiyi wannan shafi</p>
      <p>
        <b>
          <a href="https://fb.gg/play/ramadan_ramadan">https://fb.gg/play/ramadan_ramadan</a>
        </b>
      </p>
      <figure>
        <iframe src="https://www.youtube.com/embed/HeAKI5TKrE4" width="640" height="360" data-service="Youtube" scrolling="no"/>
      </figure>
    </article>
  </body>
</html>