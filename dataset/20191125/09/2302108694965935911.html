<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-a-incercat-gabriel-oprea-sa-intre-in-psd-pe-usa-din-dos-a-infiintat-in-vara-asociatia-fara-caracter-politic-uniunea-militarilor-si-politistilor-iar-dupa-turul-1-a-semnat-un-p.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T09:22:32+00:00"/>
    <meta property="og:title" content="Cum a încercat Gabriel Oprea să intre în PSD pe ușa din dos: A înființat, în vară, asociația ”fără caracter politic” Uniunea Militarilor şi Poliţiştilor, iar după turul 1 a semnat un protocol cu PSD de susținere a Vioricăi Dăncilă"/>
    <meta property="og:description" content="Gabriel Oprea și-a premeditat revenirea în PSD, pe ușa din dos, înființând, la finalul lunii mai 2019, o asociație profesională - ”fără caracter politic”"/>
  </head>
  <body>
    <article>
      <h1> Cum a încercat Gabriel Oprea să intre în PSD pe ușa din dos: A înființat, în vară, asociația ”fără caracter politic” Uniunea Militarilor şi Poliţiştilor, iar după turul 1 a semnat un protocol cu PSD de susținere a Vioricăi Dăncilă </h1>
      <address><time datetime="2019-11-25T09:22:32+00:00">25 Nov 2019, 09:22</time> by <a rel="author">Matei Alexandru</a></address>
      <p>Gabriel Oprea și-a premeditat revenirea în PSD, pe ușa din dos, înființând, la finalul lunii mai 2019, o asociație profesională – ”fără caracter politic” – pe care a numit-o ”Uniunea Militarilor şi Poliţiştilor &lt;&lt;Mihai Viteazul&gt;&gt;” și prin intermediul căreia a semnat, pe 14 noiembrie, cu PSD un protocol de susținere a Vioricăi Dăncilă la prezidențiale în schimbul cooptării sale în cea mai importantă structură de decizie a partidului, Comitetul Exectutiv Național (CEX), cu funcția de vicepreședinte și cu drept de vot.</p>
      <p>”Uniunea Militarilor şi Poliţiştilor ‘Mihai Viteazul’ este o asociaţie profesională, deci nu are caracter politic, formată din militari, poliţişti, poliţişti de frontieră, pompieri, jandarmi, atât în rezervă, cât şi în activitate şi este prima asociaţie de acest fel”, a declarat, pe 30 iunie, Gabriel Oprea, preşedintele asociației, la evenimentul de lansare al acesteia.</p>
      <p>El a mai adăugat că Uniunea va sprijini oamenii care şi-au pus viaţa în slujba ţării, va promova patriotismul, cunoaşterea şi păstrarea tradiţiilor naţionale, culturale şi militare, îndeosebi în rândul tinerei generaţii şi îi va sprijini pe membrii săi în realizarea dezideratelor de protecţie socială şi a altor drepturi şi interese legale ale acestora.</p>
      <p>Pe 14 noiembrie însă, la 4 zile de la turul 1 al alegerilor prezidențiale, Gabriel Oprea a semnat un protocol de susținere a candidatului PSD, Viorica Dăncilă. A primit la schimb funcția de vicepreședinte al PSD și drept de vot în CEX. Semnarea protocolului a fost anunțată public abia o săptămână mai târziu, pe 22 noiembrie, dar liderii PSD au susținut că nu știau că Oprea va reveni astfel în structurile de decizie ale formațiunii.</p>
      <p>Potrivit articolului 46 alineatul (4) din <a href="https://www.psd.ro/structura-si-organizatii/statut/"><b>statutul PSD</b></a>:</p>
      <ul>
        <li>
          <i>La toate nivelurile, preşedinţii structurilor interne de tineret, femei, pensionari şi aleşi locali ale PSD, reprezentantul PES activists România şi <b>reprezentantul centralei sindicale cu care PSD are încheiat protocol la nivel naţional, fac parte de drept din Biroul organizaţiei şi sunt asimilaţi funcţiei de vicepreşedinte al organizaţiei PSD corespunzătoare.</b></i>
        </li>
      </ul>
      <p>Preşedinta PSD Bucureşti, Gabriela Firea, a anunţat însă, luni, că se delimitează de „impunerea” intrării în Comitetul Executiv al partidului, fără votul explicit al membrilor, a unor persoane pe motiv că acestea „nu mai conduc partide, ci… sindicate”.</p>
      <p>Precizările au fost făcute după ce preşedintele PSD, Viorica Dăncilă, a explicat prezenţa la sediul partidului a fostului lider UNPR Gabriel Oprea prin faptul că acesta a devenit vicepreşedinte al partidului, alături de alţi patru lideri de sindicat.</p>
      <p>„Aşa cum am rămas doar şase în picioare din cei 25 de semnatari ai scrisorii prin care îi solicitam domnului Dragnea să se retragă de la conducerea PSD, pentru că începuse să ne facă foarte mult rău şi, în primul rând, românilor, cu toate pedepsele pe care le-am primit fiecare în parte, aşa şi acum vreau să mă delimitez printre primii în mod public faţă de nesocotirea opiniei majorităţii covârşitoare a românilor şi a colegilor din partid prin impunerea intrării în CEx, fără votul explicit al nostru, a unor persoane, pe motiv că acum nu mai conduc partide ci… sindicate”, a scris Firea, pe Facebook.</p>
      <p>Ea a adăugat că în cadrul CEx a fost supusă votului colaborarea cu o serie de sindicate, fără să fie citit numele preşedinţilor acelor structuri şi fără să se menţioneze că acele persoane vor deveni automat vicepreşedinţi ai partidului.</p>
      <p>„Resping ferm ideea că aş fi ştiut aşa ceva, că aş fi fost de acord! Eram în primul rând la CEx, în campania electorală, când ni s-a cerut votul pentru colaborarea cu câteva sindicate. Propunere votată în unanimitate. Nu s-a citit numele preşedinţilor acelor sindicate – unele de care nu am auzit în viaţa mea, nu s-a precizat că devin automat vicepreşedinţi ai PSD şi ca au drept de vot în BPN şi CEx, ca şi cum ar fi fost votaţi în Congres de către delegaţii din toata ţara”, a explicat Gabriela Firea.</p>
      <p>Viorica Dăncilă a afirmat, în noaptea de duminică spre luni, că liderii sindicatelor cu care s-au semnat protocoale de colaborare devin vicepreşedinţi cu drept de vot în Comitetul Executiv al PSD.</p>
      <p>„Noi am făcut protocol de colaborare cu sindicatele, cu CNSLR Frăţia, cu Uniunea Poliţiştilor şi Militarilor, am făcut cu mai multe sindicate, iar, prin aceste protocoale pe care le-am semnat, liderii sindicatelor respective fac parte din Comitetul Executiv Naţional. (…) Toţi liderii de sindicate au funcţie de vicepreşedinte la nivel de Comitet Executiv Naţional. Am făcut cu cinci sindicate, deci avem cinci vicepreşedinţi”, a spus Dăncilă.</p>
      <p>
        <i>Foto: Inquam Photos / George Călin</i>
      </p>
    </article>
  </body>
</html>