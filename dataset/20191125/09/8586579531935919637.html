<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/turistten-alinacak-vergi-otelden-aliniyor-257812h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T09:21:00+00:00"/>
    <meta property="og:title" content="&quot;Turistten alınacak vergi otelden alınıyor&quot;"/>
    <meta property="og:description" content="Konaklama vergisi ile ilgili Türkiye Büyük Millet Meclisi’nde konuşan İYİ Parti Genel Başkan Yardımcısı ve Antalya Milletvekili Dr. Tuba Vural Çokal, “Tüm dünyada şehirleri ziyaret eden turistlerden alınan vergi biz de otelciye yükleniyor. Üstelikte yerel yönetimler yerine merkezi yönetim alıyor. Yani veren de yanlış, alan da” dedi."/>
  </head>
  <body>
    <article>
      <h1>"Turistten alınacak vergi otelden alınıyor"</h1>
      <address><time datetime="2019-11-25T09:21:00+00:00">25 Nov 2019, 09:21</time> by <a rel="author">Yeni Çağ Gazetesi</a></address>
      <p>
        <b>Konaklama vergisi ile ilgili Türkiye Büyük Millet Meclisi’nde konuşan İYİ Parti Genel Başkan Yardımcısı ve Antalya Milletvekili Dr. Tuba Vural Çokal, “Tüm dünyada şehirleri ziyaret eden turistlerden alınan vergi biz de otelciye yükleniyor. Üstelikte yerel yönetimler yerine merkezi yönetim alıyor. Yani veren de yanlış, alan da” dedi.</b>
      </p>
      <p>İYİ Genel Başkan Yardımcısı ve Antalya Milletvekili Dr. Tuba Vural Çokal, TBMM Genel Kurulu’nda kabul edilen konaklama vergisinin otellere yeni bir yük getirmekte başka bir şey olmadığını söyledi. Genel Kurulda söz alarak kanunu sert sözlerle eleştiren Dr. Çokal meclis çoğunluğuna güvenilerek çıkarılan yasanın bir çok işletmeye ciddi yük getirdiğini ifade etti.</p>
      <p>
        <b>"İKTİDAR KONUYU YANLIŞ ANLADI"</b>
      </p>
      <p>Şehir vergisini Türkiye Büyük Millet Meclisi çatısı altında gündeme getiren ilk isimlerden biri olduğunu hatırlatan Dr. Çokal, kendilerinin anlattığı vergi ile hükümetin hazırlandığı kanun teklifinin aynı olmadığını söyledi. İktidarın konuyu tamamen yanlış anladığını ifade eden Dr. Çokal “ Biz yerel yönetimlerin turizm bölgelerine daha çok yatırım yapmaları için bu vergileri turistlerden almaları gerektiğini söyledik, iktidar oteller sahiplerinden kendisi almaya karar verdi” dedi.</p>
      <p>
        <b>"YEREL YÖNETİMLER ALMALI"</b>
      </p>
      <p>Dünya’da uygulanan şehir vergisi ile ülkemizde uygulanmamak istenen şehir vergisinin birbirinden çok ayrı olduğunu kaydeden Dr. Çokal “ Şehir vergilerinin alınma nedeni; o ülkelerin vergi mükellefi olmayan yabancı turistlerin konakladıkları süre boyunca özellikle yerel yönetimlerden aldıkları hizmetlerdir. Ülkemizde turizm bölgelerinin alt ve üst yapı hizmetlerini, ulaşım hizmetlerini yerel yönetimler sağlamakta, denizleri temiz tutacak koruyacak yatırımları yerel yönetimler yapmaktadır. Bu da yerel yönetimlerin bütçelerine ciddi yükler getirmektedir” dedi.</p>
      <p>
        <b>"ANTALYA 15 MİLYON KİŞİYE HİZMET VERİYOR"</b>
      </p>
      <p>Türkiye’nin turizm başkenti Antalya’da 2019 yılında 15 milyon turistin ağırlandığını hatırlatan İYİ Parti Genel Başkan Yardımcısı Dr. Tuba Vural Çokal “ Yani Antalya’da yerel yönetimler tam 15 milyon fazla kişiye; su, kanalizasyon, katı atık, ulaşım, çevre temizliği, çevre düzenlemesi hizmeti veriyor. Bir düşünün tam 15 milyon fazla kişinin çöpünü topluyorsunuz. 15 milyon fazla kişinin yüzdüğü denizi temiz tutmaya çalışıyorsunuz. Çevre düzenlemesi yapıyor, sorunsuz bir alt yapı hizmeti sunuyorsunuz. Tüm bunları da kendi kayıtlı yerleşik nüfusuna göre oluşan bütçenden karşılıyorsun. O 15 milyon turistten, bütçene hiçbir katkı alamıyorsun. Oteller desen büyük çoğunluğunun vergi merkezi farklı şehirde. Sana onların da katkısı olmuyor. Ama senin yaptığın hizmetin karşılığını alman gerekiyor. Dünya da şehirler bu hizmetlerin karşılığını alıyor ve bu vergiye de şehir vergisi diyor” şeklinde konuştu.</p>
      <p>
        <b>"ŞEHİR VERGİSİ TURİSTTEN ALINAN BİR VERGİDİR"</b>
      </p>
      <p>Şehir vergilerinin turistten konakladığı gün başına alınan bir vergi olduğunu dile getiren Dr. Çokal “Bu vergiyi alan ülkeler demiş ki; ‘sen bu ülkenin vergi mükellefi değilsin, buraya yaptığın ziyarette yapılan hizmetlerden yararlanıyorsun, o zaman yararlandığın gün kadar şehre ödeme yap.’ Biz de bu verginin ülkemizde de uygulanmasını istedik. Yerel yönetimler turizm bölgelerine daha çok yatırım yapsın, ülkemize daha çok turist gelsin ekonomiye katkı artsın dedik” diye konuştu.</p>
      <p>
        <b>"BELEDİYENİN TURİSTTEN ALACAĞI VERGİYİ, HÜKÜMET OTELDEN KENDİSİ ALIYOR"</b>
      </p>
      <p>İktidar tarafından hazırlanan kanununda uygulamanın tamamen yanlış temellere dayandığını söyleyen Dr. Tuba Vural Çokal “ Hani derler ya beni bir sen anladın onu da yanlış anladın.’ Görülüyor iktidar da bizi kendi anlamak istediği gibi anlamış. Öncelikle, birkaç istisna dışında tüm dünya da şehir vergisi olarak yerel yönetimlere ödenen vergiyi, merkezi vergi yaparak kendisi almak istiyor. Üstelik de turistten değil otelden alıyor. Yetiyor mu tabi yetmiyor. Bu vergiyi alırken yerli yabancı turist ayrımı bile yapmıyor. Alın terinin karşılığında kazandığı paradan bile vergi ödeyen, her faturasına vergi eklenen, yaptığı her alış verişte vergi ödeyen vatandaşlarımızdan da vergi almak istiyorlar. Vatandaşlarımızdan konaklama vergisi almak demek ileri de AVM’Lerden günübirlik tesislerden hatta lunaparklardan bile vergi almanın önünü açmak demek olur” dedi.</p>
      <p>
        <b>"SEKTÖRDEN GÖRÜŞ ALINMADI"</b>
      </p>
      <p>İktidar partisinin, her şey de olduğu gibi konaklama vergisinde de kimsenin fikrini alma gereği duymadığını dile getiren Dr. Çokal “Vergiyi kanunlaştırırken sektörden hiç görüş almadıkları için ‘bunu turistlere nasıl yansıtabilirizin’ cevabını aramadılar. Direk olarak otel kazancından bize ödeme yapsın, O, turistten nasıl alırsa alsın bizi ilgilendirmez diyorlar” diye konuştu.</p>
      <p>Çokal sözlerini şöyle sonlandırdı, “Biz yerel yönetimler güçlensin dedik, onlar hayır para bize lazım dediler. Biz yabancı turist ödesin dedik, onlar vatandaş ödesin dediler. Biz parayı konaklayan ödesin dedik, Onlar biz otelciden alırım o ne yaparsa yapsın dediler. Ben bu kürsüden uyarıyorum. Bu haliyle bu kanun, otelciye yüktür vatandaşa yüktür, yerel yönetime yüktür.”</p>
    </article>
  </body>
</html>