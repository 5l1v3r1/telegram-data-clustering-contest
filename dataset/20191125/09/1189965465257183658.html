<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/tech-sciences_articles/260252/pagkosmia-protia-gia-tin-elliniki-apostoli-stin-olympiada-ekpaideytikis-rompotikis-2019"/>
    <meta property="og:site_name" content="LiFO"/>
    <meta property="article:published_time" content="2019-11-25T09:49:00+00:00"/>
    <meta property="og:title" content="Παγκόσμια πρωτιά για την ελληνική αποστολή στην Ολυμπιάδα Εκπαιδευτικής Ρομποτικής 2019"/>
    <meta property="og:description" content="Η LiFO βρέθηκε στην Ουγγαρία και κατέγραψε όλα όσα έζησε."/>
  </head>
  <body>
    <article>
      <h1>Παγκόσμια πρωτιά για την ελληνική αποστολή στην Ολυμπιάδα Εκπαιδευτικής Ρομποτικής 2019</h1>
      <h2>Η LiFO βρέθηκε στην Ουγγαρία και κατέγραψε όλα όσα έζησε.</h2>
      <address><time datetime="2019-11-25T09:49:00+00:00">25 Nov 2019, 09:49</time> by <a rel="author">ΓΙΑΝΝΗΣ ΠΑΝΤΑΖΟΠΟΥΛΟΣ</a></address>
      <p>
        <b>Το <b>Γκιορ</b> είναι μια πανέμορφη πόλη στη βορειοδυτική Ουγγαρία, περίπου στο μέσο της απόστασης που χωρίζει τη Βιέννη από τη Βουδαπέστη. Θεωρείται ένα από τα επτά περιφερειακά κέντρα της Ουγγαρίας και είναι χτισμένο στον νότιο βραχίονα του <b>Δούναβη,</b> συγκεκριμένα στη διασταύρωση με τους ποταμούς Ράμπα και Ράμπκα.</b>
      </p>
      <p>Αυτή η γραφική «πόλη των ποταμών» φιλοξένησε φέτος τον<b> παγκόσμιο τελικό της Ολυμπιάδας Εκπαιδευτικής Ρομποτικής.</b> Στο κορυφαίο διεθνές γεγονός συμμετείχαν 423 ομάδες από 73 χώρες, ενώ από την Ελλάδα βρέθηκαν εκεί 10 ομάδες από σχολεία όλης της Ελλάδας με 28 μαθητές, 11 κορίτσια και 17 αγόρια.</p>
      <p>Η LiFO ταξίδεψε με την ελληνική αποστολή στην Ουγγαρία και έζησε από κοντά όλη αυτήν τη συναρπαστική εμπειρία. <b>Βασικό θέμα της Ολυμπιάδας ήταν η ανοικοδόμηση των πόλεων του μέλλοντος.</b> Μάλιστα, <b>οι ελληνικές ομάδες σημείωσαν την καλύτερη επίδοση της φετινής διοργάνωσης, συγκεντρώνοντας τα περισσότερα μετάλλια, μαζί με τη Ρωσία.</b> Συγκεκριμένα, με τέσσερα μετάλλια (τρία αργυρά, ένα χάλκινο) και τρεις διακρίσεις (τέταρτη, έβδομη και ένατη θέση) σημείωσαν μια παγκόσμια διάκριση εξαιρετικής σημασίας για την Ελλάδα.</p>
      <blockquote>Ο τρόπος που θα μπορούσαμε να στρέψουμε την προσοχή μας σε ευφυέστερα δίκτυα αστικών μεταφορών, αναβαθμισμένες εγκαταστάσεις παροχής νερού και διάθεσης αποβλήτων και πιο αποτελεσματικούς τρόπους φωτισμού και θέρμανσης των κτιρίων κυριάρχησε στις κατασκευές της ελληνικής αποστολής.</blockquote>
      <p>Η Ολυμπιάδα Εκπαιδευτικής Ρομποτικής (World Robot Olympiad) είναι ένα πολύ σημαντικό παγκόσμιο γεγονός που αφορά την επιστήμη, την τεχνολογία και την εκπαίδευση. <b>Ο μη κερδοσκοπικός Οργανισμός Εκπαιδευτικής Ρομποτικής &amp; Επιστήμης WRO Hellas</b> είναι ο κύριος φορέας διεξαγωγής διαγωνισμών εκπαιδευτικής ρομποτικής στην Ελλάδα και στην ευρύτερη περιοχή της νοτιοανατολικής Ευρώπης. Έτσι, η WRO συγκεντρώνει παιδιά και νέους απ' όλον τον κόσμο για να βοηθήσει στην ανάπτυξη της δημιουργικότητας και της ικανότητάς τους στην επίλυση προβλημάτων μέσα από τη συμμετοχή σε δύσκολες και δημιουργικές προκλήσεις της εκπαιδευτικής ρομποτικής.</p>
      <figure>
        <img src="https://www.lifo.gr/uploads/image/1570701/WRO_Hellas_-3-.jpg"/>
      </figure>
      <p>Παράλληλα, <b>η COSMOTE, ως στρατηγικός συνεργάτης του WRO Hellas,</b> επενδύει στο μέλλον των παιδιών με δράσεις στον τομέα του STEM και της εκπαιδευτικής ρομποτικής και έχει αποφασίσει την έμπρακτη υποστήριξη αυτής της προσπάθειας, στοχεύοντας στην ανάπτυξη των ψηφιακών δεξιοτήτων των παιδιών και των νέων σε όλη τη χώρα. Όπως μας εξήγησαν οι υπεύθυνοι του φορέα WRO Hellas κατά τη διάρκεια του ταξιδιού, «για τη συμμετοχή στην Ολυμπιάδα οι ενδιαφερόμενοι καλούνται να συγκροτούν ομάδες των δύο ή τριών παιδιών. Έπειτα, οι ομάδες καλούνται να σχεδιάσουν, να κατασκευάσουν και να προγραμματίσουν ένα ρομπότ που είτε θα χρησιμοποιείται σε δοκιμασίες πίστας (κατηγορία Regular) είτε θα προσομοιώνει ένα επιστημονικό πρότζεκτ σχετικό με τη φετινή θεματολογία, "Smart Cities" (κατηγορία Open)».</p>
      <p>Πράγματι, σύμφωνα με όσα πολύ ενδιαφέροντα παρακολουθήσαμε, δίνεται η δυνατότητα σε νέα παιδιά να γίνουν εφευρέτες, έχοντας ως βασικό σκοπό την επίλυση προβλημάτων. Ουσιαστικά, δηλαδή, μέσω της ομαδικότητας, της αυτοπεποίθησης και της υποστήριξης καταλήγουν σε μία κατασκευή που έρχεται να δώσει λύσεις στην κοινωνία και στη σύγχρονη πραγματικότητα.</p>
      <p>Τις ημέρες που βρέθηκα στο Ολυμπιακό Στάδιο του Γκιορ είδα νεαρά άτομα να έχουν αποκτήσει νέα εφόδια και να έχουν αναπτύξει δεξιότητες πολύτιμες για το μέλλον τους. Επίσης, χρησιμοποιώντας τη φαντασία, τη δημιουργικότητα και την κριτική τους σκέψη, να ανταποκρίνονται στις απαιτήσεις της τέταρτης βιομηχανικής επανάστασης.</p>
      <p>Στα διαλείμματα ανάμεσα στους αγώνες έβλεπες την αγωνία στα πρόσωπά τους. Οι μαθητές που συμμετείχαν με τις ελληνικές ομάδες εξηγούσαν αναλυτικά σε όποιον επισκεπτόταν το περίπτερό τους τον τρόπο που αξιοποίησαν τις καινοτόμες ιδέες τους στη δημιουργία των ρομποτικών κατασκευών τους. Στον επίκεντρο ήταν ο συνδυασμός αισθητήρων και ευφυών συστημάτων στην κίνηση, στις ρυθμίσεις και στις ανάγκες των χρηστών στους οποίους απευθύνονται, σε τομείς όπως οι μεταφορές, τα δίκτυα, η διακυβέρνηση, ο φωτισμός, η εκπαίδευση και ο χώρος εργασίας.</p>
      <figure>
        <img src="https://www.lifo.gr/uploads/image/1570696/WRO_Hellas_-12-.jpg"/>
      </figure>
      <p><b>Στην 11η χρονιά συμμετοχής της στην Ολυμπιάδα η Ελλάδα προσήλθε έχοντας θέσει υψηλούς στόχους.</b> Οι μαθητές και οι εκπαιδευτικοί είχαν εργαστεί τους προηγούμενους μήνες προκειμένου να διεκδικήσουν μια θέση στον παγκόσμιο τελικό και να συνεχίσουν την επιτυχημένη παράδοση της χώρας μας στη σπουδαία διοργάνωση για την εκπαίδευση και την επιστήμη.</p>
      <p>Οι κατασκευές εξετίθεντο στα πολυάριθμα περίπτερα, όπου έβλεπες ανθρώπους που είχαν ταξιδέψει στην Ουγγαρία απ' όλον τον κόσμο να ανταποκρίνονται με τα πρότζεκτ τους στις προκλήσεις των «έξυπνων πόλεων». Όλες οι συζητήσεις επικεντρώνονταν στο έναυσμα, στην ύλη, στη γνώση, στην εφαρμογή και στην επίλυση προβλημάτων του μέλλοντος. Όλα αυτά προκειμένου να ζήσουμε σε τόπους όπου η τεχνολογία πληροφοριών και επικοινωνιών θα χρησιμοποιείται προς όφελος των κατοίκων με σκοπό την αποδοτική λειτουργία των παραδοσιακών δικτύων και των υπηρεσιών αλλά και τη μείωση των ενεργειακών απωλειών.</p>
      <p>Ο τρόπος που θα μπορούσαμε να στρέψουμε την προσοχή μας σε <b>ευφυέστερα δίκτυα αστικών μεταφορών, αναβαθμισμένες εγκαταστάσεις παροχής νερού και διάθεσης αποβλήτων και πιο αποτελεσματικούς τρόπους φωτισμού και θέρμανσης των κτιρίων</b> κυριάρχησε στις κατασκευές της ελληνικής αποστολής. Επίσης, η αναζήτηση μεθόδων για μια πιο ευέλικτη διοίκηση με έμφαση στην ποιότητα ζωής, στους ασφαλέστερους δημόσιους χώρους και στις δομές που θα καλύπτουν τις ανάγκες των πιο ευαίσθητων ομάδων του πληθυσμού.</p>
      <p>«Οι διαγωνισμοί που διοργανώνει ο WRO Hellas με τη στρατηγική συνεργασία της COSMOTE είναι ένας μοναδικός τρόπος για να κατανοήσουν τα παιδιά τις φυσικές επιστήμες, τον προγραμματισμό και τους αυτοματισμούς, να μάθουν να σκέφτονται ως μηχανικοί, να αναπτύξουν την ικανότητά τους στην επίλυση προβλημάτων και να διευρύνουν τη δημιουργικότητά τους – προσόντα που είναι απαραίτητα για την επιτυχή πορεία τους στον 21ο αιώνα. Χιλιάδες μαθητές και εκπαιδευτικοί συμμετέχουν σε αυτήν τη γιορτή της τεχνολογίας και της εκπαίδευσης, η οποία τελικά στοχεύει στην ανάδειξη της επιστήμης της μηχανικής σε εθνικό στόχο» ανέφερε ο πρόεδρος του WRO Hellas, Γιάννης Σομαλακίδης.</p>
      <figure>
        <img src="https://www.lifo.gr/uploads/image/1570705/WRO_Hellas_-2-_1.jpg"/>
      </figure>
      <p>Αναμφίβολα, <b>μία από τις πιο ξεχωριστές στιγμές της Ολυμπιάδας είναι η κατηγορία WRO Football.</b> Αποτελεί ένα διασκεδαστικό και συναρπαστικό παιχνίδι, όπου τα ρομπότ των ομάδων να παίζουν ποδόσφαιρο. Κάθε χρόνο εισάγονται μικρές αλλαγές στο παιχνίδι, έτσι ώστε να παρακινηθούν οι μαθητές στην ανάπτυξη των ρομπότ τους.</p>
      <p>Εντυπωσιακός ήταν αυτός ο εντελώς διαφορετικός αγώνας ποδοσφαίρου, που είχε τα ίδια χαρακτηριστικά με αυτά των κλασικών: ένταση, ρυθμό, αγωνία, οπαδική συμπεριφορά, παλμό και πολλά γκολ. Την ίδια στιγμή, από την κερκίδα οι Έλληνες πανηγύρισαν την επιτυχία της καλαματιανής ομάδας BitBot που αποτελούνταν από μαθητές λυκείου και είχε προπονητή τον Λεωνίδα Φίλο. Κατέλαβε τη 2η θέση στον τελικό, το ασημένιο μετάλλιο, χάνοντας από την ομάδα του Μακάο.</p>
      <p>Λίγο πριν από τον τελικό μιλήσαμε με τους πρωταγωνιστές της ομάδας. Ένας απ' αυτούς, ο Γιώργος Μπάκας, είπε στη LiFO: «"Παρατήρηση - έρευνα - αποτέλεσμα" είναι το τρίπτυχο στο οποίο βασιζόμαστε. Η εκπαιδευτική ρομποτική μάς προσφέρει μοναδικές εμπειρίες και γνωριμίες με παιδιά απ' όλον τον κόσμο, εμβάθυνση στη γνώση, φιλίες, στιγμές και κυρίως μας βοηθά να ερχόμαστε από πολύ νωρίς σε επαφή με την τεχνολογία και την επιστήμη». Δίπλα του, ο Κωνσταντίνος Καργάκος συμφωνεί και συμπληρώνει: «Προσπαθούμε, μέσω της τεχνητής νοημοσύνης, να βελτιώσουμε τις κατασκευές, να αυξήσουμε τις επιδόσεις καθώς και να εξασφαλίσουμε τις μεγαλύτερες κατά το δυνατό πιθανότητες επιτυχίας».</p>
      <p>Ο κατάλογος των διακρίσεων περιλάμβανε ακόμα δύο ασημένια μετάλλια, ένα στο δημοτικό με την ομάδα Infinite Code και προπονήτρια την Πωλίνα Πλουμιδάκη από τα Τοσίτσεια - Αρσάκεια Εκάλης στην κατηγορία Open, και ένα στο γυμνάσιο, με την ομάδα SmartBirds και προπονητή τον Πάνο Βέρρα από την Πάτρα. Στο λύκειο, η ομάδα Minders με προπονητή τον Τίμο Τρυφωνίδη από την Εκπαιδευτική Αναγέννηση Αττικής κατετάγη 4η παγκοσμίως. Στην απαιτητική κατηγορία Regular η ελληνική αποστολή κέρδισε χάλκινο μετάλλιο στα δημοτικά με την ομάδα Jobi Team και προπονητή τον Κώστα Τσατσαρώνη. Επίσης, 7η στα λύκεια κατετάγη η ομάδα Teamwork Optimum από το Γενικό Λύκειο Καστριτσίου με προπονητή τον Ανέστη Βοβό. Αξίζει να σημειωθεί ότι στη δημοφιλή αυτή κατηγορία την Ελλάδα εκπροσώπησαν επάξια άλλες τρεις ομάδες: η Teamwork Happiness στο δημοτικό (63η θέση παγκοσμίως), η Youngbloods και η Teamwork Dream στο γυμνάσιο (61η και 78η θέση αντίστοιχα).</p>
      <figure>
        <img src="https://www.lifo.gr/uploads/image/1570697/WRO_Hellas_-14-.jpg"/>
      </figure>
      <p>Κάθε χρόνο, η COSMOTE και ο WRO Hellas διοργανώνουν τον Πανελλήνιο Διαγωνισμό Εκπαιδευτικής Ρομποτικής για παιδιά νηπιαγωγείου, δημοτικού, γυμνασίου και λυκείου, καθώς και τον εθνικό διαγωνισμό για μαθητές, οι νικητές του οποίου αποτελούν την ελληνική αποστολή στην Ολυμπιάδα Εκπαιδευτικής Ρομποτικής. Πέρα από το διαγωνιστικό μέρος, προσφέρονται <b>δωρεάν ειδικά workshops και webinars ρομποτικής,</b> τα οποία παρακολουθούν πάνω από 2.000 εκπαιδευτικοί απ' όλη τη χώρα.</p>
      <p>«Συγχαρητήρια σε όλες τις ομάδες της ελληνικής αποστολής. Μέσα από τη συμμετοχή τους, αλλά και τις σημαντικές διακρίσεις που κατέκτησαν απέναντι στις παραδοσιακές "μεγάλες δυνάμεις" της εκπαιδευτικής ρομποτικής, τα παιδιά αποδεικνύουν τις δυνατότητες της χώρας μας στον τομέα του STEM και την εξέλιξη που σημειώνεται τα τελευταία χρόνια. Νιώθουμε περήφανοι που είμαστε από τους πρώτους ιδιωτικούς φορείς που επένδυσαν στο STEM και στην ανάπτυξη των ψηφιακών δεξιοτήτων των νέων, συμπράττοντας με τον εκπαιδευτικό φορέα WRO Hellas. Τα τελευταία έξι χρόνια, μέσα από τις δράσεις μας έχουμε βοηθήσει χιλιάδες παιδιά να ασχοληθούν με την εκπαιδευτική ρομποτική, καλλιεργώντας την ομαδικότητα και τη δημιουργικότητά τους» δήλωσε ο Παναγιώτης Γαβριηλίδης, chief marketing officer Οικιακών Πελατών του Ομίλου ΟΤΕ.</p>
      <p>Ο Παγκόσμιος Τελικός ολοκληρώθηκε με τη φαντασμαγορική τελετή λήξης στο πανεπιστήμιο του Γκιόρ. Οι ομάδες των 73 χωρών, οι επισκέπτες που είχαν καταφθάσει από διάφορα σημεία του πλανήτη, οι δημοσιογράφοι και οι φωτογράφοι είχαν πάρει τις θέσεις τους και ανέμεναν τη στιγμή της απόδοσης των μεταλλίων. Όλα τα κινητά τηλέφωνα υψώθηκαν προκειμένου να αποτυπώσουν τα καρέ της βραδιάς, ενώ χορευτικά events ενθουσίασαν το πολυφυλετικό κοινό που απλωνόταν μπροστά στα μάτια μας ως μια προβολή από το μέλλον. Στο ασφυκτικά γεμάτο στάδιο όλοι αισθάνονταν μέρος μιας παγκόσμιας γιορτής σκέψης, οράματος και προόδου και μοιράζονταν τη χαρά και την αισιοδοξία τους για ένα μέλλον στο οποίο πολλές πτυχές της καθημερινότητας θα έχουν βελτιωθεί σημαντικά μέσω της εκπαιδευτικής ρομποτικής.</p>
      <figure>
        <img src="https://www.lifo.gr/uploads/image/1570702/WRO_Hellas_-4-.jpg"/>
      </figure>
      <p>
        <a href="https://wrohellas.gr/">https://wrohellas.gr</a>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/tech_science/256011/ena-rompot-xeri-poy-lynei-mono-toy-ton-kyvo-toy-roympik-se-4-lepta"/>
        <a href="https://www.lifo.gr/articles/ekpaideysi/255381/i-athina-ton-paidion-ekpaideytika-programmata-parastaseis-festival-kai-prototypes-drastiriotites"/>
        <a href="https://www.lifo.gr/now/tech_science/250410/to-proto-elliniko-drone-ekselixthike-kai-paroysiazetai-sti-deth-i-kainotomia-toy-apth"/>
        <a href="https://www.lifo.gr/now/tech_science/238987/rompot-emathe-mono-toy-na-grafei-geia-sas-sta-ellinika-kai-na-skitsarei-tin-mona-liza"/>
      </related>
    </article>
  </body>
</html>