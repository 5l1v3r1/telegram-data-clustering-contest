<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715096-pnighke-h-katerinh-apo-thn-kakokairia-ekkenothhkan-spitia.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T09:22:00+00:00"/>
    <meta property="og:title" content="''Πνίγηκε'' η Κατερίνη από την κακοκαιρία: Εκκενώθηκαν σπίτια"/>
    <meta property="og:description" content="Δύσκολες ώρες περνούν οι κάτοικοι στην Κατερίνη, καθώς η θάλασσα"/>
  </head>
  <body>
    <article>
      <h1>''Πνίγηκε'' η Κατερίνη από την κακοκαιρία: Εκκενώθηκαν σπίτια</h1>
      <address>
        <time datetime="2019-11-25T09:22:00+00:00">25 Nov 2019, 09:22</time>
      </address>
      <p>Δύσκολες ώρες περνούν οι κάτοικοι στην Κατερίνη, καθώς η θάλασσα "φούσκωσε" και μπήκε εντός του αστικού ιστού με αποτέλεσμα να εκκενωθούν σπίτια στην παραλία. </p>
      <p>Όπως δήλωσε στο ΑΠΕ-ΜΠΕ ο υποδιοικητής της Πυροσβεστικής Κατερίνης Παναγιώτης Πατσιαλής, πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας.</p>
      <p>Εξαιτίας της ισχυρής βροχόπτωσης και των ανέμων που έπνεαν, δημιουργήθηκαν προβλήματα και στο παραλιακό μέτωπο της Κατερίνης.</p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε ο κ. Πατσιαλής.</p>
      <p>Με απόφαση του δημάρχου Κατερίνης, τα σχολεία σε όλες τις δημοτικές ενότητες του δήμου Κατερίνης (Πέτρας, Παραλίας, Κορινού, Ελαφίνας, Πιερίων) θα παραμείνουν κλειστά σήμερα, λόγω των έντονων καιρικών φαινομένων.</p>
    </article>
  </body>
</html>