<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/national/news/kejriwal-said-we-do-not-have-funds-to-contest-the-next-election-people-help-by-giving-donations-126132336.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-25T09:59:09+00:00"/>
    <meta property="og:title" content="दिल्ली / हमारे पास अगला चुनाव लड़ने के लिए फंड नहीं, लोग चंदा देकर मदद करें: केजरीवाल"/>
    <meta property="og:description" content="दिल्ली में अगले साल विधानसभा चुनाव होने हैं, केजरी बोले- हमने 5 साल में बहुत काम किया केजरीवाल ने दिल्ली की अनाधिकृत कॉलोनियों को नियमित करने के केंद्र के फैसले पर सवाल उठाए केंद्रीय मंत्री हरदीप सिंह पुरी ने कहा- मनोज तिवारी मुख्यमंत्री बनकर ही दम लेंगे, फिर बयान से पलटे | No Money To Fight Elections Arvind Kejriwal Appeals To Voters For Help"/>
  </head>
  <body>
    <article>
      <h1>दिल्ली / हमारे पास अगला चुनाव लड़ने के लिए फंड नहीं, लोग चंदा देकर मदद करें: केजरीवाल</h1>
      <address><time datetime="2019-11-25T09:59:09+00:00">25 Nov 2019, 09:59</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/25/kejriwal_1574652047.png"/>
        <figcaption>मुख्यमंत्री अरविंद केजरीवाल। (फाइल फोटो)</figcaption>
      </figure>
      <ul>
        <li>दिल्ली में अगले साल विधानसभा चुनाव होने हैं, केजरी बोले- हमने 5 साल में बहुत काम किया</li>
        <li>केजरीवाल ने दिल्ली की अनाधिकृत कॉलोनियों को नियमित करने के केंद्र के फैसले पर सवाल उठाए</li>
        <li>केंद्रीय मंत्री हरदीप सिंह पुरी ने कहा- मनोज तिवारी मुख्यमंत्री बनकर ही दम लेंगे, फिर बयान से पलटे</li>
      </ul>
      <h3>Dainik Bhaskar</h3>
      <p>Nov 25, 2019, 03:29 PM IST</p>
      <p><b>नई दिल्ली. </b>आम आदमी पार्टी के पास दिल्ली में आगामी विधानसभा चुनाव लड़ने के लिए फंड नहीं है। रविवार को बुराड़ी की जनसभा में मुख्यमंत्री अरविंद केजरीवाल ने लोगों से चंदा देने की अपील की। साथ ही उन्होंने राजधानी की अनाधिकृत कॉलोनियों को नियमित करने के केंद्र के फैसले पर सवाल भी उठाए।</p>
      <ul>
        <li>आप संयोजक केजरीवाल ने कहा, ''हमने पिछले 5 साल में दिल्ली में बहुत काम किया। अब हमारे पास अगला चुनाव लड़ने के लिए पैसा नहीं है। मैंने 5 साल में एक रुपया नहीं कमाया। अब यह आपके ऊपर है कि चुनाव लड़ने में हमारी मदद करें।''</li>
        <li>मुख्यमंत्री ने जनसभा में अनाधिकृत कॉलोनियों को नियमित करने के मुद्दे पर मोदी सरकार पर हमला बोला। उन्होंने कहा- हमारी सरकार भी अनाधिकृत कॉलोनियों को लेकर केंद्र से बात कर रही थी, लेकिन हम रजिस्ट्री की लंबी प्रक्रिया नहीं चाहते थे। 5 साल तक हमने इन कॉलोनियों में रोड, सीवर और नल कनेक्शन दिए, तब केंद्र ने कॉलोनियों को नियमित करने फैसला क्यों नहीं लिया। अब चुनाव होने हैं, तब क्यों याद आई।</li>
      </ul>
      <p><b>16 दिसंबर से आवेदन प्रक्रिया शुरू होगी: केंद्रीय मंत्री</b><br/>इससे पहले, केंद्रीय मंत्री हरदीप सिंह पुरी ने कहा था कि दिल्ली की अनाधिकृत कॉलोनियों में रहने वाले लोग 16 दिसंबर से मालिकाना हक के लिए आवेदन दे सकेंगे। उन्हें 180 दिनों के भीतर इसका प्रमाण पत्र दे दिया जाएगा। इस पर केजरीवाल ने लोगों से कहा कि जब तक आपके हाथ में रजिस्ट्र की कॉपी न आ जाए, किसी (केंद्र सरकार) पर भरोसा मत करना। मैं आपको रजिस्ट्री दिलाने के लिए हर कोशिश करूंगा।</p>
      <p>
        <b>पुरी ने कहा- मनोज तिवारी मुख्यमंत्री होंगे, फिर बयान से पलटे</b>
      </p>
      <p>केंद्रीय मंत्री हरदीप सिंह ने रविवार को कहा- ''हम मनोज तिवारी (भाजपा प्रदेश अध्यक्ष) के नेतृत्व में पूरी ताकत से विधानसभा चुनाव लड़ेंगे और वे दिल्ली के मुख्यमंत्री बनकर ही दम लेंगे।'' पुरी के इस बयान पर आप हमलावर है। उपमुख्यमंत्री मनीष सिसोदिया ने पुरी का बयान रिट्वीट कर तिवारी को बधाई दी। आप प्रवक्ता राघव चड्डा ने भी केंद्रीय मंत्री के बयान वापस लेने पर भाजपा पर निशाना साधा।</p>
      <figure>
        <iframe data-src="https://twitter.com/raghav_chadha/status/1198579778887901184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>