<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623283/%D8%AE%DB%8C%D8%B2-%D8%AC%D9%84%DB%8C%D9%84%DB%8C-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-1400"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T09:48:00+00:00"/>
    <meta property="og:title" content="خیز جلیلی برای انتخابات 1400"/>
    <meta property="og:description" content="حالا پايداري‌ها باز در حال ادامه همان بازي‌اند که صداي حزب مؤتلفه درآمده است. پايداري به شوراي وحدت نپيوسته و براي پيوستن هم شرط‌و‌شروط دو مرحله گذاشته است."/>
  </head>
  <body>
    <article>
      <h1>خیز جلیلی برای انتخابات 1400</h1>
      <address>
        <time datetime="2019-11-25T09:48:00+00:00">25 Nov 2019, 09:48</time>
      </address>
      <p>
        <i>حالا پايداري‌ها باز در حال ادامه همان بازي‌اند که صداي حزب مؤتلفه درآمده است. پايداري به شوراي وحدت نپيوسته و براي پيوستن هم شرط‌و‌شروط دو مرحله گذاشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مؤتلفه به فهرست انتخاباتي اعلام‌شده در قم از سوي جريان‌هاي نوظهور و همسو با جبهه پايداري اعتراض کرده و آن را حاصل مهندسي يک تفکر خاص دانسته، نه مخرج فکري مشترک همه اصولگرايان. يکي از اعضای مؤتلفه هم پيش‌از‌اين گفته بود قرار نيست تفکر پايداري بر اصولگرايان غالب شود. دبير حزب مؤتلفه قم خواستار ورود جامعه مدرسين قم براي پايان‌دادن به آنچه او کوته‌بيني دانسته، شده است.</p>
      <p>مؤتلفه سنتي‌ترين جريان سياسي اصولگرا و قديمي‌ترين حزب سياسي فعال ايران است. جبهه پايداري و احزابي مانند رهپويان انقلاب يا ايثارگران اما يکي از نوظهورترين‌هاي اصولگرايي‌اند. مؤتلفه زماني حزب بازاريان بود و از‌همين‌رو به‌نوعي وجه عمل‌گرایی‌اش بر وجه ايدئولوژيک آن غلبه دارد. برخلاف جبهه پايداري که حداقل در ظاهر تندوتيزتر و ايدئولوژيک‌تر مي‌نمايد و کمتر اهل چانه‌زني و معامله بر سر منافع مشترک جمعي است.</p>
      <p>مؤتلفه در انتخابات مجلس پيشين سهمي کمتر از جبهه پايداري، رهپويان، ايثارگران و... از فهرست تهران داشت و حتي برخي چهره‌هاي سرشناس این حزب به نفع چهره‌هاي کمتر شناساي جبهه پايداري و نزديکان به آن از ورود به فهرست بازماندند و درحالي‌که قرار بود جاماندگان از فهرست کلا از دور انتخابات کناره‌گيري کنند اما عصبانيت چهر‌ه‌هايي مانند حسن غفوري‌فرد، عضو شوراي مرکزي مؤتلفه از اين بي‌مهري به حدي بود که شاکي شد و به حالت قهر با يک فهرست ديگر آمد؛ چراکه سران مؤتلفه که قرار بود چانه‌زني کنند، از سهم حزبي خود در ليست مشترک به نفع وحدت چشم پوشيده بودند؛ کاري که پايداري‌چي‌ها و برخي‌ها نکردند و حتي تهديد کرده بودند در صورت نداشتن سهم مورد نظر زير ميز بازي وحدت مي‌زنند.</p>
      <p>حالا پايداري‌ها باز در حال ادامه همان بازي‌اند که صداي حزب مؤتلفه درآمده است. پايداري به شوراي وحدت نپيوسته و براي پيوستن هم شرط‌و‌شروط دو مرحله گذاشته است.</p>
      <p>يکي از ايده‌هايي که طرح کرده‌اند، ارائه فهرست موازي با برخي عناصر مشترک است. آنها اين روزها با دست پيش مي‌کشند و با پا پس می‌زنند. از يک‌سو مي‌گويند اصولگرايي منسوخ شده اما از سوي ديگر براي سهم‌داشتن از فهرست انتخاباتي آنها شرط‌و‌شروط مي‌گذارند و مدل طرحي مي‌کنند.</p>
      <p>بيژن نوباوه که در دوره‌هاي گذشته با فهرست جبهه پايداري وارد مجلس شده است هم به شوراي وحدت اصولگرايان حمله کرده و به نامه‌نيوز گفته است: «نمي‌گويم اينها شوراي نيروهاي انقلاب هستند يا نيستند؛ اينکه يکي اسمي براي خودش مي‌گذارد، اين طور نيست که همه قبولش کنند. واقعيت آن است که بسياري از اينها صلاحيت اين اسم‌ها را ندارند؛ چون انقلابي و کاريزماتيک نيستند و زحمت جامعه را زياد مي‌کنند. مجلس بايد کاريزماتيک باشد؛ به‌طوري‌که تحت هيچ شرايطي منافع ملي را هدر ندهد و از بين نبرد. بزرگان اصلاحات هر آدم فاقد صلاحيتي را وارد کردند، بعد خودشان فهميدند مجلس جاي اين بازي‌ها نبود. حالا هم اگر اصولگرايي بيايد که کاريزماتيک نباشد يا بي‌حال باشد، فقط بخواهد آهسته بيايد و آهسته برود، به درد کشور نمي‌خورد... اينکه جمعي براي خودشان تصميم بگيرند که فلاني بيايد و فلاني نيايد، اشتباه بزرگي است که چندين دفعه مرتکب شدند و الان هم دارند مرتکب مي‌شوند. معتقدم اگر دوباره روش‌هاي ناموفق گذشته استفاده شود، هيچ‌کدام از نظرسنجي‌ها را هم قبول نکنند و به مردم دروغ بگويند، قطعا شکست مي‌خورند؛ چون بعضي افراد که مورد وثوق اين آقايان نيستند اما به اندازه همه ۲۵ نفري که آنها نشستند، تصميم گرفتند،<br/>رأي دارند.</p>
      <p>بااين‌حال ايسنا ديروز به نقل از دبير حزب مؤتلفه استان قم نوشت: ليستي را که به نام اصولگرايان قم از سوي يکي از نمايندگان اين شهر اعلام شده، حاصل جمع‌بندي جبهه‌ متعلق به وي و نه نظر جمع نيروهاي انقلاب اسلامي استان قم مي‌دانيم؛ زيرا هنوز ائتلافي جامع از نيروهاي انقلابي در قم شکل نگرفته است.</p>
      <p>محمد عرب، با بيان اينکه حزب مؤتلفه اسلامي استان قم در هيچ شورايي و ائتلافي که در رأس آن احدي از نمايندگان يا کانديداهاي مجلس شوراي اسلامي باشد يا با مهندسي ايشان شکل گرفته باشد، شرکت نکرده و نمي‌کند و آن را مخالف روحيه کار جمعي و انقلابي مي‌داند، اظهار کرد: حزب مؤتلفه قم برخي از جبهه‌ها را مصداق «همه با من» مي‌داند و به دنبال تشکيل ائتلافي است که «همه با هم» کانديداهاي اصلح را براي نمايندگي از مرکز انقلاب معرفي کنند.</p>
      <p>او ادامه داد: حزب مؤتلفه اسلامي معتقد است شهر مقدس قم و اهل قم به اندازه کافي نيروي انقلابي متعهد و متخصص براي ورود به مجلس دارد که نيازي به استقراض شخصيت از ساير شهرها نباشد؛ بنابراين دعوت برخي گروه‌هاي سياسي از بعضي برادران اهل و متولد ساير شهرها به کانديداشدن از قم را اهانت به مردم و اهالي شريف قم و مايه سرخوردگي جوانان مستعد و انقلابي اين شهر دانسته و آن را مخالف بيانيه گام دوم انقلاب اسلامي مي‌داند.</p>
      <p>عرب همچنين بيان کرد: برخي از جلسات سياسي که براي مردم قم و به نام قم تصميم‌گيري مي‌کنند، وقتي مقبول آحاد مردم انقلابي و بصير قم قرار خواهند گرفت که از زدوبند سياسي مبرا بوده و تبديل به جبهه‌ها، مجامع و شوراهاي هماهنگي «همه با من» نشده باشند. حزب مؤتلفه اسلامي به عنوان يکي از احزاب انقلابي و ولايي و با رايزني که با ساير تشکل‌ها و چهره‌هاي سياسي و برخي از اعضاي محترم جامعه مدرسين داشته است، ضمن احترام به تمامي برادراني که از قبل تصميم خود را گرفته و قبل از ثبت‌نام و اعلام تأييد صلاحيت‌ها، نامزد خود را معرفي کرده‌اند، اعلام مي‌کند ليستي که به نام اصولگرايان قم از سوي يکي از نمايندگان قم در رسانه‌ها اعلام شده را حاصل جمع‌بندي جبهه‌ متعلق به وي و نه نظر جمع نيروهاي انقلاب اسلامي استان قم مي‌داند؛ زيرا هنوز ائتلافي جامع از نيروهاي انقلابي در قم شکل نگرفته است.</p>
      <p>دبير حزب مؤتلفه استان قم تأكيد کرده که مؤتلفه قم با همکاري ساير تشکل‌ها، شخصيت‌ها و جوانان انقلابي و درخواست از جامعه مدرسين حوزه علميه قم در تلاش براي تشکيل ائتلاف فراگير نيروهاي انقلاب اسلامي استان قم زير نظر و با محوريت روحانيت است تا ان‌شاءالله سه نامزد اصلح و انقلابي که در شأن مردم شريف قم باشند را براي انتخابات مجلس شوراي اسلامي به مردم شهر خون و قيام معرفي کند.</p>
      <p>عرب در پايان گفت: مؤتلفه اسلامي معتقد است هر ائتلافي بدون هدايت، نظارت و محوريت روحانيت شکل بگيرد، فاقد جامعيت لازم بوده و از انحرافات مصون نخواهد بود و مجدانه از حضرات جامعه محترم مدرسين و به ويژه شخصيت انقلابي حضرت‌ آيت‌الله يزدي مي‌خواهيم با تدبير انقلابي به اين کوتاه‌بيني‌ها درخصوص تعيين نماينده مردم انقلابي قم خاتمه دهند.<br/>جبهه شوراي هماهنگي اصولگرايان استان قم با تقاضاي احمد اميرآبادي‌فراهاني نماينده مردم قم در مجلس دهم تشکيل شده است.</p>
      <p>اين جبهه احمد اميرآبادي‌فراهاني و مجتبي ذوالنور نمايندگان فعلي قم و همچنين عليرضا زاکاني را به عنوان نامزدهاي مورد حمايت خود براي انتخابات مجلس يازدهم اعلام کرده است.</p>
    </article>
  </body>
</html>