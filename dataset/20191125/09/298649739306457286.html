<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/25/quanto-spenderanno-gli-italiani-per-il-black-friday-top10_20191125_105900/"/>
    <meta property="og:site_name" content="Askanews"/>
    <meta property="article:published_time" content="2019-11-25T09:59:00+00:00"/>
    <meta property="og:title" content="Quanto spenderanno gli italiani per il Black Friday"/>
    <meta property="og:description" content="Roma, 25 nov. (askanews) – Saranno 17 milioni gli italiani che faranno acquisti durante il Black Friday, con una spesa procapite che si attesterà sui 117 euro e un giro d’affari complessivo che raggiungerà quota 2 miliardi di euro, di cui 1,4 miliardi solo tramite il commercio online. Sono i dati del Codacons, che prevede […]"/>
  </head>
  <body>
    <article>
      <h1>Quanto spenderanno gli italiani per il Black Friday</h1>
      <h2>Abbigliamento, elettrodomestici e regali di Natale tra gli acquisti</h2>
      <address>
        <time datetime="2019-11-25T09:59:00+00:00">25 Nov 2019, 09:59</time>
      </address>
      <figure>
        <img src="http://www.askanews.it/wp-content/uploads/2019/11/20191125_105848_B066BD99.jpg"/>
      </figure>
      <p>Roma, 25 nov. (askanews) – Saranno 17 milioni gli italiani che faranno acquisti durante il Black Friday, con una spesa procapite che si attesterà sui 117 euro e un giro d’affari complessivo che raggiungerà quota 2 miliardi di euro, di cui 1,4 miliardi solo tramite il commercio online. Sono i dati del Codacons, che prevede una crescita delle vendite +20% rispetto allo scorso anno.</p>
      <p>A trainare il Black Friday sarà soprattutto la vicinanza con le prossime festività natalizie – spiega il Codacons – Molti consumatori approfitteranno infatti di sconti e promozioni non solo per acquistare capi di abbigliamento, elettrodomestici e prodotti hi-tech, ma anche per anticipare i regali di Natale, al punto che quest’anno 1 dono su 3 sarà acquistato proprio durante settimana del Black Friday.</p>
      <p>L’associazione però lancia un avvertimento ai consumatori: “Non tutti gli sconti presenti sul web sono reali – spiega il presidente Carlo Rienzi – Molti venditori infatti alzano i prezzi dei propri prodotti prima di applicare lo sconto del Black Friday, vanificando così il risparmio per gli acquirenti. Per tale motivo è bene prestare molta attenzione prima di procedere ad un acquisto, verificando e comparando i prezzi sul web e non lasciandosi trasportare dalla fretta. Il rischio di cadere in truffe e raggiri durante il Black Friday è inoltre altissimo, e per questo abbiamo realizzato una guida pratica con i consigli per effettuare compere in tutta sicurezza” – aggiunge Rienzi.</p>
      <p>Di seguito le regole d’oro del Codacons per non prendere fregature: acquistare solo da siti internet sicuri, protetti da sistemi di sicurezza internazionali, riconoscibile dalla presenza del lucchetto nella barra di indirizzo; acquistate solo da venditori sicuri: assicurativi del feedback dello stesso e che siano correttamente riportati i dati della società titolare dell’attività commerciale; attenzione alle offerte dei negozi fisici e virtuali che sembrano esageratamente vantaggiose e agli sconti troppo elevati, potrebbero nascondere una fregatura; controllate il prezzo finale del prodotto e se è comprensivo di spese di spedizione o tasse; controllate la data di spedizione e verificate sempre da dove viene spedito il prodotto; conservate una copia dell’ordine effettuato, e verificate che esista la possibilità di disdirlo senza pagamento di penali; sul web pagate o tramite paypal o carte prepagate (meglio evitare bonifici o carte di credito), e non comunicate mai i vostri dati personali, sia via telefono, sia via mail. Non inserite mai dati privati online; verificare le condizioni di recesso applicate dal venditore online e ricordate che la garanzia vale anche per i prodotti acquistati online.</p>
      <p>Mlp/int5</p>
    </article>
  </body>
</html>