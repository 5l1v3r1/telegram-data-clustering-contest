<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/le-monde-infrangerea-istorica-a-stangii-la-alegerile-prezidentiale-din-romania-marcheaza-esecul-strategiei-psd-care-a-intors-spatele-orientarii-proeuropene-a-tarii-si-celor-peste-3-milioane-de-romani.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T09:40:46+00:00"/>
    <meta property="og:title" content="Le Monde: Înfrângerea istorică a stângii la alegerile prezidențiale din România marchează eșecul strategiei PSD care a întors spatele orientării proeuropene a țării și celor peste 3 milioane de români plecați la muncă în Europa de Vest"/>
    <meta property="og:description" content="Înfrângerea istorică a stângii la alegerile prezidențiale din România marchează eșecul strategiei PSD care a încercat în ultimii ani să seducă electoratul"/>
  </head>
  <body>
    <article>
      <h1> Le Monde: Înfrângerea istorică a stângii la alegerile prezidențiale din România marchează eșecul strategiei PSD care a întors spatele orientării proeuropene a țării și celor peste 3 milioane de români plecați la muncă în Europa de Vest </h1>
      <address><time datetime="2019-11-25T09:40:46+00:00">25 Nov 2019, 09:40</time> by <a rel="author">Redacția</a></address>
      <p>Înfrângerea istorică a stângii la alegerile prezidențiale din România marchează eșecul strategiei PSD care a încercat în ultimii ani să seducă electoratul rural prin creșterea ajutoarelor sociale și printr-un discurs cu accente suveraniste și a întors spatele orientării istorice proeuropene a țării și celor peste 3 milioane de români plecați la muncă în Europa de Vest, scrie publicația <a href="https://www.lemonde.fr/international/article/2019/11/24/roumanie-le-president-sortant-le-proeuropeen-klaus-iohannis-largement-reelu_6020368_3210.html">Le Monde</a> într-o analiză a rezultatelor scrutinului din România.</p>
      <p>„În paralel, PSD a realizat multiple reforme în justiție, oficial cu scopul de a limita abuzurile procurorilor, însă în realitate în beneficiul fostului președinte al partidului, Liviu Dragnea. Arestat în cele din urmă pentru corupție în 27 mai, acesta a trebuit să-i lase președinția partidului Vioricăi Dăncilă”, notează Le Monde.</p>
      <p>După trei ani de guvernare, PSD a fost aspru sancționat de alegători în turul al doilea al alegerilor prezidențiale. Viorica Dăncilă, fost premier, a obținut sub 37% din voturi, conform rezultatelor provizorii. „Niciodată un candidat PSD nu a obținut un scor atât de slab la alegerile prezidențiale”, subliniază publicația, menționând că președintele Klaus Iohannis a obținut o largă victorie.</p>
      <p>„<b>Dacă victoria a fost obținută, amploarea sa vine să închidă o conviețuire tensionată între șeful statului de centru-dreapta și un guvern de stânga care a sporit măsurile pentru a slăbi lupta împotriva corupției, sub critica puternică a străzii și a instituțiilor europene</b>”, mai scrie Le Monde.</p>
      <p>Publicația mai precizează că, în ciuda înfrângerii zdrobitoare, Viorica Dăncilă nu a făcut nicio referire la eventuala demisie de la conducerea PSD.</p>
      <p>În opinia autorilor analizei, în următorul an PSD poate să profite de statutul de opoziție pentru a se reface, în timp ce majoritatea fragilă din Parlament va împiedica PNL să facă toate reformele pe care le-a anunțat.</p>
      <p>
        <b>Citește și:</b>
      </p>
      <p>
        <a href="https://www.g4media.ro/cum-se-vede-victoria-lui-iohannis-in-presa-internationala.html">
          <b>Cum se vede victoria lui Iohannis în presa internațională</b>
        </a>
      </p>
      <p>
        <i>Foto: Bogdan Buda</i>
      </p>
    </article>
  </body>
</html>