<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/najeriya/20191125-ba-ni-da-shirin-neman-waadi-na-3-mulkin-najeriya-buhari"/>
    <meta property="og:site_name" content="RFI"/>
    <meta property="article:published_time" content="2019-11-25T09:07:40+00:00"/>
    <meta property="og:title" content="Ba ni da shirin neman wa'adi na 3 a mulkin Najeriya- Buhari"/>
    <meta property="og:description" content="Shugaban Najeriya Muhammadu Buhari ya ce ba shi da nufin ci gaba da mulkin kasar bayan karewar wa’adinsa a shekarar 2023 duk da jita-jitar da ke bayyana cewa shugaban na kokarin samar da gyara a kundin tsarin mulki da zai sahale masa ci gaba da mulki."/>
  </head>
  <body>
    <article>
      <h1>Ba ni da shirin neman wa'adi na 3 a mulkin Najeriya- Buhari</h1>
      <address><time datetime="2019-11-25T09:07:40+00:00">25 Nov 2019, 09:07</time> by <a rel="author">Azima Bashir Aminu</a></address>
      <p>
        <b>Shugaban Najeriya Muhammadu Buhari ya ce ba shi da nufin ci gaba da mulkin kasar bayan karewar wa’adinsa a shekarar 2023 duk da jita-jitar da ke bayyana cewa shugaban na kokarin samar da gyara a kundin tsarin mulki da zai sahale masa ci gaba da mulki.</b>
      </p>
      <p>Cikin jawabansa yayin taron Majalisar Jam’iyyar APC a Abuja da ya gadana ranar Juma’ar da ta, Muhammadu Buhari ya bayyana cewa ba shi da sha’awar aiwatar da wani gyara da zai sahale masa karin wa’adi akan karagar mulki.</p>
      <p>Kundin tsarin mulkin Najeriya dai wa’adi 2 na shekaru hurhudu ya tanadarwa mukamin gwamna da shugaban kasa karkashin tsarin dimukradiyya.</p>
      <p>Cikin jawabin nasa Muhammadu Buhari ya bukaci mambobin Jam’iyyarsa ta APC su yiwa kundin tsarin mulkin kasar karatun ta-nutsu tare da gano ka’idojin da aka gindayawa shugaban kasa da kuma gwamnoni gabanin fara nuna bukatar sake tsayawarsa shugabanci a wa’adi na 3.</p>
      <p>Kalaman na Muhammadu Buhari na neman tabbatar da jita-jitar da ke nuna yadda wasu mambobin jam’iyyar ta APC ke neman shugaban ya amince da gyara a kundin tsarin mulki da zai bashi damar dorawa a wa’adi na 3 na mulkin kasar.</p>
      <p>Ko a shekarar 2006 gab da karkarewar wa’adin tsohon shugaban kasa Olusegun Obasanjo sai da ya bukaci gyaran kundin tsarin mulki don bashi cikakkiyar damar kai wa ga wa’adi na 3 a mulkin Najeriyar amma Majalisar kasar ta yi fatali da bukatar.</p>
    </article>
  </body>
</html>