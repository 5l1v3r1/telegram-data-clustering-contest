<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/synelifthi-gynaika-sta-giannena-exapatisi-ilikiomenon-thyma-stin-katochi-mesologgioy/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T09:44:01+00:00"/>
    <meta property="og:title" content="Συνελήφθη γυναίκα στα Ιωάννινα για εξαπάτηση ηλικιωμένων – Έδρασε και στην Κατοχή Μεσολογγίου"/>
    <meta property="og:description" content="Επίσης, παρακαλούνται οι οικείοι των ηλικιωμένων, να τους ενημερώνουν ανά τακτά χρονικά διαστήματα, για τα τεχνάσματα και τους τρόπους δράσης που"/>
  </head>
  <body>
    <article>
      <h1>Συνελήφθη γυναίκα στα Ιωάννινα για εξαπάτηση ηλικιωμένων – Έδρασε και στην Κατοχή Μεσολογγίου</h1>
      <address><time datetime="2019-11-25T09:44:01+00:00">25 Nov 2019, 09:44</time> by <a rel="author">ΣΥΝΕΙΔΗΣΗ</a></address>
      <p>Συνελήφθη, προχθές (23-11-2019) το απόγευμα στα <b>Ιωάννινα</b>, στο πλαίσιο συντονισμένης επιχείρησης της <b>Υποδιεύθυνσης Ασφαλείας Ιωαννίνων, 60χρονη</b> αλλοδαπή, μέλος εγκληματικής οργάνωσης, που δραστηριοποιούταν στην συστηματική εξαπάτηση πολιτών, με διάφορα τεχνάσματα.</p>
      <p>Σε βάρος της σχηματίσθηκε δικογραφία κακουργηματικού χαρακτήρα για τα αδικήματα της συμμετοχής σε εγκληματική οργάνωση και απατών κατά συναυτουργία και κατ’ εξακολούθηση.</p>
      <p>Ειδικότερα, στο πλαίσιο διερεύνησης καταγγελιών για απάτες στην πόλη των <b>Ιωαννίνων</b> ταυτοποιήθηκαν τα στοιχεία της <b>60χρονης</b>, διακριβώθηκε η εγκληματική της δράση και συνακόλουθα, συνελήφθη κατά τη διάρκεια συντονισμένης αστυνομικής επιχείρησης.</p>
      <p>Συγκεκριμένα, η σύλληψη πραγματοποιήθηκε στην πόλη των <b>Ιωαννίνων</b>, τη στιγμή που η 60χρονη παραλάμβανε από εξώπορτα οικίας σακούλα που περιείχε το χρηματικό ποσό των (500) ευρώ, όπου την είχε εναποθέσει <b>71χρονη</b> ημεδαπή, την οποία είχαν προσεγγίσει νωρίτερα τηλεφωνικά συνεργοί της με απατηλές προφάσεις.</p>
      <h3>Αναλυτικότερα, όπως προέκυψε από την αστυνομική έρευνα, τα μέλη της εγκληματικής οργάνωσης πραγματοποιούσαν αιφνιδιαστικές τηλεφωνικές κλήσεις σε ηλικιωμένους και προσποιούμενοι:</h3>
      <p>• είτε τους γιατρούς και με το πρόσχημα ότι ένας στενός συγγενής τους (συνήθως τέκνο τους), εισήχθη εσπευσμένα σε κάποιο νοσοκομείο, λόγω τροχαίου ατυχήματος ή κάποιου άλλου εκτάκτου λόγου, απαιτούσαν χρήματα για να γίνει άμεσα κάποια ιατρική πράξη, συνήθως χειρουργική επέμβαση,</p>
      <p>• είτε τους αστυνομικούς και με το πρόσχημα ότι οικείοι τους έχουν εμπλακεί σε τροχαίο ατύχημα με θανάσιμο ή σοβαρό τραυματισμό ανηλίκου, απαιτούσαν χρήματα προκειμένου οι εμπλεκόμενοι συγγενείς τους να αποφύγουν τις συνέπειες από το δήθεν τροχαίο ατύχημα.</p>
      <p>Επιπλέον, διαπιστώθηκε ότι η συλληφθείσα, έχοντας αναλάβει το ρόλο του «εισπράκτορα», μετέβαινε σε προκαθορισμένα σημεία προκειμένου παραλάβει τα χρήματα από τα υποψήφια θύματα, ενώ άλλα μέλη της οργάνωσης είχαν αναλάβει το ρόλο καθοδήγησης και επικοινωνίας με τα υποψήφια θύματα.</p>
      <p>Με τον τρόπο αυτό, εκμεταλλευόμενοι τη σύγχυση και την ψυχολογική φόρτιση που προκαλούσαν στους πολίτες, επεδίωκαν την άμεση είσπραξη των χρημάτων που απαιτούσαν. Σε όλες τις περιπτώσεις, κατά την τηλεφωνική τους συνομιλία, για να γίνουν πιο πειστικοί και να επιτύχουν την εξαπάτηση των θυμάτων τους, ένας από τους δράστες (συνήθως γυναίκα) προσποιούνταν το συγγενικό πρόσωπο, το οποίο εκλιπαρούσε για βοήθεια.</p>
      <h3>Στο πλαίσιο της ενδελεχούς έρευνας, προέκυψε ότι η 60χρονη εμπλέκεται επιπρόσθετα σε εννέα απάτες που διαπράχθηκαν κατά το χρονικό διάστημα από 08-08-2019 έως και 09-11-2019 και συγκεκριμένα:</h3>
      <p><b>• την 08-08-2019 στην Κατοχή Αιτωλοακαρνανίας, όπου απέσπασε από 72χρονη ημεδαπή το χρηματικό ποσό των (5.000) ευρώ,</b><br/>• την 16-09-2019 στη Λάρισα, όπου απέσπασε από 66χρονη ημεδαπή το χρηματικό ποσό των (15.000) ευρώ και χρυσαφικά,<br/>• την 28-09-2019 στη Λαμία, όπου απέσπασε από 81χρονη ημεδαπή το χρηματικό ποσό των (1.500) ευρώ,<br/>• την 29-09-2019 στα Ιωάννινα, όπου απέσπασε από 79χρονη ημεδαπή το χρηματικό ποσό των (15.000) ευρώ,<br/>• την 05-10-2019 στην Καλαμάτα, όπου απέσπασε από 81χρονη ημεδαπή το χρηματικό ποσό των (52.000) ευρώ,<br/>• την 16-10-2019 στη Λαμία, όπου απέσπασε από 76χρονη ημεδαπή το χρηματικό ποσό των (10.000) ευρώ,<br/>• την 22-10-2019 στα Ιωάννινα, όπου απέσπασε από 81χρονη ημεδαπή το χρηματικό ποσό των (20.000) ευρώ,<br/>• την 03-11-2019 στα Ιωάννινα, όπου απέσπασε από 84χρονη ημεδαπή το χρηματικό ποσό των (7.000) ευρώ,<br/>• την 08-11-2019 στα Ιωάννινα, όπου απέσπασε από 77χρονη ημεδαπή το χρηματικό ποσό των (21.000) ευρώ.</p>
      <p>Επίσης, τα μέλη της οργάνωσης αποπειράθηκαν να εξαπατήσουν, κατά το τελευταίο χρονικό διάστημα, τουλάχιστον άλλους τριάντα (30) πολίτες στην περιοχή των Ιωαννίνων και της Ηγουμενίτσας.</p>
      <h3>Στην κατοχή της συλληφθείσας καθώς και σε έρευνα που έγινε σε δωμάτιο ξενοδοχείου στα Ιωάννινα όπου διέμενε προσωρινά, βρέθηκαν συνολικά και κατασχέθηκαν:</h3>
      <p>• το χρηματικό ποσό των -1.675- ευρώ<br/>• το χρηματικό ποσό των -127- λεβ,<br/>• χρυσαφικά,<br/>• χειρόγραφες σημειώσεις,<br/>• τέσσερα κινητά τηλέφωνα, ως μέσα διευκόλυνσης για την τέλεση των ανωτέρω αδικημάτων.</p>
      <p>Η συλληφθείσα, με την κακουργηματικού χαρακτήρα δικογραφία που σχηματίσθηκε σε βάρος της, θα οδηγηθεί στον κ. Εισαγγελέα Πρωτοδικών Ιωαννίνων.</p>
      <p>Η έρευνα από την Υποδιεύθυνση Ασφαλείας Ιωαννίνων για εμπλοκή της και σε άλλες περιπτώσεις, καθώς και για τον εντοπισμό των συνεργών της, βρίσκεται σε πλήρη εξέλιξη.</p>
      <h3>Στοχεύοντας στην πρόληψη και αποφυγή παρόμοιων περιστατικών, η Γενική Περιφερειακή Αστυνομική Διεύθυνση Ηπείρου προτρέπει τους πολίτες:</h3>
      <p>• να είναι ιδιαίτερα επιφυλακτικοί όταν άγνωστοι προσπαθήσουν να τους πείσουν για την καταβολή χρηματικού ποσού, με το πρόσχημα επείγουσας ανάγκης συγγενικού – φιλικού προσώπου (π.χ. νοσηλεία σε νοσοκομείο). Το ίδιο μπορεί να προσπαθήσουν και τηλεφωνικά. Για τους ίδιους λόγους να μην ενδίδουν σε προτροπές για συνάντηση (ραντεβού κ.λπ.).</p>
      <p>• σε περιπτώσεις που άγνωστοι επικαλούνται έκτακτη ανάγκη γνωστού -συγγενικού τους προσώπου, να επιδιώκουν πάντα να επικοινωνούν οι ίδιοι τηλεφωνικά με το γνωστό – συγγενικό τους πρόσωπο, προς επιβεβαίωση των όσων επικαλούνται. Η επικοινωνία να γίνεται με δικό τους τηλέφωνο και κατόπιν δικής τους πρωτοβουλίας και να μην δέχονται να μιλάνε με άτομο, το οποίο κάλεσαν οι άγνωστοι.</p>
      <p>• σε κάθε περίπτωση, να δηλώνουν ότι δεν πρόκειται να παραδώσουν χρήματα, εάν δεν εμφανιστούν οι γνωστοί-συγγενείς τους.</p>
      <p>• να έχουν πάντα διαθέσιμους τους τηλεφωνικούς αριθμούς, με τους οποίους να επικοινωνούν σε περίπτωση ανάγκης <b>(Αστυνομία, Πυροσβεστική, Νοσοκομεία, στενοί συγγενείς κ.α.)</b>.</p>
      <p>• να συγκρατούν τα χαρακτηριστικά των δραστών, καθώς και τα οχήματα με τα οποία κινούνται (αριθμό κυκλοφορίας, μάρκα οχήματος, χρώμα κ.λπ.), για να βοηθήσουν το έργο των διωκτικών αρχών.</p>
      <p>• Να ενημερώνουν πάντα τις αστυνομικές Αρχές, ακόμη και σε περίπτωση απόπειρας απάτης σε βάρος τους.</p>
      <p>Επίσης, παρακαλούνται οι οικείοι των ηλικιωμένων, να τους ενημερώνουν ανά τακτά χρονικά διαστήματα, για τα τεχνάσματα και τους τρόπους δράσης που χρησιμοποιούν οι επιτήδειοι προκειμένου να τους αποσπάσουν χρηματικά ποσά και να είναι ιδιαίτερα προσεκτικοί σε περίεργες και ύποπτες κινήσεις που συμβαίνουν στο περιβάλλον των ηλικιωμένων.</p>
      <figure>
        <img src="http://sinidisi.gr/wpress/wp-content/uploads/2019/11/asfaleia-ioanninwn.png"/>
      </figure>
      <related>
        <h4>Σχετικες Δημοσιευσεις</h4>
        <a href="http://sinidisi.gr/ayrio-ta-mesanychta-oi-apergies-tis-genop/"/>
        <a href="http://sinidisi.gr/diekopisan-oi-prosorines-metakiniseis-astynomikon-to-aerodromio-aktioy-ichiri-antidrasi-toys-syndikalistes/"/>
        <a href="http://sinidisi.gr/platanos-stin-mageia-ton-chromaton-fthinoporoy-deite-foto/"/>
        <a href="http://sinidisi.gr/to-happy-traveller-sti-gefyra-rioy-antirrioy-quot-charilaos-trikoypis-quot-video/"/>
        <a href="http://sinidisi.gr/to-pigadi-tis-avoranis-poy-edine-nero-parelthon-chorio-deitefoto/"/>
        <a href="http://sinidisi.gr/25i-noemvrioy-diethni-imera-tin-exaleipsi-tis-vias-ton-gynaikon/"/>
      </related>
    </article>
  </body>
</html>