<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474531-biejat-pogodzona-z-perspektywa-utraty-funkcji"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T09:53:55+00:00"/>
    <meta property="og:title" content="Biejat pogodzona z perspektywą utraty funkcji? &quot;Niewiele możemy zrobić. Jeżeli PiS zdecyduje, żeby mnie odwołać, to tak zdecyduje&quot;"/>
    <meta property="og:description" content="&quot;Dziwi mnie, że prezes PiS Jarosław Kaczyński tak bardzo nie rozumie na czym polega przewodniczenie komisji&quot; - powiedziała Magdalena Biejat."/>
  </head>
  <body>
    <article>
      <h1>Biejat pogodzona z perspektywą utraty funkcji? "Niewiele możemy zrobić. Jeżeli PiS zdecyduje, żeby mnie odwołać, to tak zdecyduje"</h1>
      <address><time datetime="2019-11-25T09:53:55+00:00">25 Nov 2019, 09:53</time> by <a rel="author" href="https://wpolityce.pl/autorzy/141-notujemy" target="_blank">Notujemy ...</a></address>
      <blockquote>
        <b>Dziwi mnie, że prezes PiS Jarosław Kaczyński tak bardzo nie rozumie na czym polega przewodniczenie komisji</b>
      </blockquote>
      <p>— powiedziała PAP szefowa Komisji Polityki Społecznej i Rodziny Magdalena Biejat (Lewica) odnosząc się do słów Kaczyńskiego dotyczących kontrowersji wokół powołania jej na tę funkcję.</p>
      <p>CZYTAJ TAKŻE: <a href="https://wpolityce.pl/polityka/474414-biejat-powinno-sie-umozliwic-homoseksualistom-adopcje">Taką „rodzinę” będzie promować na posiedzeniach komisji? Biejat: Powinno się umożliwić homoseksualistom adopcję dzieci</a></p>
      <p>
        <a href="https://wpolityce.pl/polityka/474500-wazna-deklaracja-prezesa-pis-dot-magdaleny-biejat">Ważna deklaracja prezesa PiS! Biejat przestanie być szefową komisji rodziny? „Ta sprawa wkrótce zostanie rozwiązana”</a>
      </p>
      <p>
        <a href="https://wpolityce.pl/polityka/474526-nowicka-lewica-nie-pozwoli-odwolac-biejat">Szykuje się starcie o komisję rodziny? Nowicka: Lewica zrobi wszystko, żeby prezes Kaczyński nie odwołał Magdaleny Biejat</a>
      </p>
      <p>Prezes PiS Jarosław Kaczyński w wywiadzie dla „Gazety Polskiej” odniósł się do kwestii poparcia przez posłów PiS kandydatury Biejat na przewodniczącą sejmowej Komisji Polityki Społecznej i Rodziny.</p>
      <blockquote>Ta sprawa wkrótce zostanie rozwiązana. Nie chcę wchodzić w szczegóły, ale tak jak w życiu, także w polityce zdarzają się różne zwroty akcji</blockquote>
      <p>— powiedział Kaczyński.</p>
      <blockquote>Niewiele możemy zrobić. Jeżeli PiS zdecyduje, żeby mnie odwołać, to tak zdecyduje, bo ma większość w komisji. Już podczas głosowania nad członkami do KRS udowodnili, że mogą zrobić wszystko</blockquote>
      <p>— powiedziała Biejat PAP w poniedziałek.</p>
      <p>Podkreśliła, że wielokrotnie zapewniała, że będzie „dopuszczała do dyskusji nad wszystkimi projektami, niezależnie, kto je wniesie, że jest za dialogiem, za konstruktywną pracą”.</p>
      <blockquote>I jestem przekonana, że możemy się w wielu tematach dotyczących polityki socjalnej porozumieć. Niestety nie dano mi szansy się wykazać, bo PiS odrzucił wniosek o skierowanie ustawy o Funduszu Solidarnościowym do Komisji Polityki Społecznej</blockquote>
      <p>— podkreśliła.</p>
      <p>Prezes PiS w rozmowie z „Gazetą Polską” zapewniał także, że dla PiS „sprawy rodziny są najważniejsze i dopóki jesteśmy przy władzy, nie dopuścimy do tego, by ktoś przeprowadzał eksperymenty, których efektem będzie krzywdzenie dzieci i rozbijanie rodziny”.</p>
      <blockquote>Dziwi mnie, że pan prezes tak bardzo nie rozumie na czym polega przewodniczenie komisji. Przecież jest dużo bardziej doświadczonym posłem niż ja </blockquote>
      <p>— powiedziała PAP Biejat.</p>
      <blockquote>Nie wiem, jakie eksperymenty miałby przeprowadzać szef jakiejkolwiek komisji, naszym zadaniem jest kierowanie jej pracami a decyzje zapadają zawsze większością głosów. Przypominam, że w każdej komisji to PiS ma większość</blockquote>
      <p>— dodała.</p>
      <p>Kandydaturę Biejat na szefową komisji poparło 25 posłów, przeciw było trzech, czterech wstrzymało się od głosu.</p>
      <p>Po wyborze na szefową komisji Biejat powiedziała PAP, że ważne jest, aby posłowie różnych opcji współpracowali i potrafili wypracowywać najlepsze rozwiązania. Podkreśliła, że zadaniem komisji powinno być dążenie do niwelowania nierówności a przedmiotem jej obrad powinny być przede wszystkim kwestie związane z rozwojem usług publicznych – żłobków, systemu zabezpieczeń społecznych i sprawy osób z niepełnosprawnościami.</p>
      <p>Rzecznik Solidarnej Polski Jan Kanthak poinformował w ubiegły wtorek, że posłowie jego ugrupowania zwrócili się do współkoalicjantów ze Zjednoczonej Prawicy - PiS i Porozumienia - o odwołanie Biejat. Według Kanthaka Biejat nie może sprawować funkcji przewodniczącej Komisji Polityki Społecznej i Rodziny, bo - jak mówił - jest osobą, która „niszczy polskie rodziny, chce zabijać poczęte dzieci, która zagraża naszej przyszłości”. Odwołania Biejat chce też Konfederacja.</p>
      <p>as/PAP</p>
    </article>
  </body>
</html>