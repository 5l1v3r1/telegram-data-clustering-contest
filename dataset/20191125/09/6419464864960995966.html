<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kinetta-se-pliri-anaptyxi-o-michanismos-gia-tin-antimetopisi-ton-provlimaton/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T09:47:36+00:00"/>
    <meta property="og:title" content="Κινέττα: Σε πλήρη ανάπτυξη ο μηχανισμός για την αντιμετώπιση των προβλημάτων"/>
    <meta property="og:description" content="Σε πλήρη ανάπτυξη βρίσκεται όλος ο μηχανισμός για την αντιμετώπιση των προβλημάτων που προκάλεσαν οι ισχυρές βροχοπτώσεις στην Κινέττα"/>
  </head>
  <body>
    <article>
      <h1>Κινέττα: Σε πλήρη ανάπτυξη ο μηχανισμός για την αντιμετώπιση των προβλημάτων</h1>
      <address>
        <time datetime="2019-11-25T09:47:36+00:00">25 Nov 2019, 09:47</time>
      </address>
      <p>Σε πλήρη ανάπτυξη βρίσκεται όλος ο μηχανισμός της <b><a href="https://neaselida.gr/tag/periferia-attikis/">Περιφέρειας Αττικής</a>,</b> για την αντιμετώπιση των προβλημάτων που προκάλεσαν οι <b>ισχυρές βροχοπτώσεις </b>στην <b><a href="https://neaselida.gr/tag/kinetta/">Κινέττα</a> </b>και την ευρύτερη περιοχή των <b>Μεγάρων</b>, με εντολή του <b>περιφερειάρχη Γ. Πατούλη</b>, ενώ μεταβαίνει και ο ίδιος στην περιοχή για να πραγματοποιήσει αυτοψία.</p>
      <p>Ήδη το στελεχιακό δυναμικό της Περιφέρειας με τον συντονισμό του αρμόδιου αντιπεριφερειάρχη Πολιτικής Προστασίας <b>Βασίλη Κόκκαλη </b>και του αντιπεριφερειάρχη Δυτικής Αττικής <b>Ελευθέριου Κοσμόπουλου</b> επιχειρούν στην <b>Κινέττα</b>, προκειμένου να αντιμετωπιστούν άμεσα τα προβλήματα.</p>
      <p>Στις επιχειρήσεις λαμβάνουν μέρος περισσότερα από <b>28 μηχανήματα της Περιφέρειας</b> και μηχανήματα του <b>δήμου Μεγαρέων</b>, προκειμένου να συμβάλουν στη διάνοιξη και τον καθαρισμό των δρόμων. Επιπλέον, κλιμάκια της Περιφέρειας έχουν μεταβεί στην περιοχή προκειμένου να καταγράψουν τις ζημιές που έχουν προκληθεί στις επιχειρήσεις και σε υποδομές. Επίσης, κλιμάκιο της <b>ΔΕΔΔΗΕ </b>εκτελεί εργασίες απομάκρυνσης πεσμένων καλωδίων για την αποκατάσταση της ηλεκτροδότησης.</p>
      <p>«Για την καλύτερη αντιμετώπιση αυτών των προβλημάτων είναι αναγκαία η εγρήγορσή όλων μας» επισημαίνει ο περιφερειάρχης Αττικής <b>Γ. Πατούλης</b>, με αφορμή τα προβλήματα που έχουν προκληθεί από την κακοκαιρία. Τονίζει ότι η ασφάλεια των πολιτών είναι πρωταρχικός στόχος της <b>Περιφέρειας </b>και εκφράζει την ικανοποίησή του για την άμεση ανταπόκριση των εργαζομένων της <b>Περιφέρειας </b>και όλων των εμπλεκόμενων φορέων.</p>
      <related>
        <a href="https://neaselida.gr/ellada/ektaktes-syskepseis-gia-tin-kakokairia-se-epifylaki-o-kratikos-michanismos-video/"/>
      </related>
    </article>
  </body>
</html>