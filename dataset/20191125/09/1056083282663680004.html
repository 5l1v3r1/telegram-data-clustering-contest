<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402304/%D8%AF%DB%8C%D8%AF%D8%A7%D8%B1-%D9%85%D8%AD%D8%B1%D9%85%D8%A7%D9%86%D9%87-%D8%A7%D8%B1%D8%AF%D9%88%D8%BA%D8%A7%D9%86-%D8%A8%D8%A7-%DB%8C%DA%A9%DB%8C-%D8%A7%D8%B2-%D8%A7%D8%B9%D8%B6%D8%A7%DB%8C-%D8%AD%D8%B2%D8%A8-%D8%A7%D9%BE%D9%88%D8%B2%DB%8C%D8%B3%DB%8C%D9%88%D9%86-%D8%AA%D8%B1%DA%A9%DB%8C%D9%87-%D9%88-%DA%AF%D9%85%D8%A7%D9%86%D9%87-%D8%B2%D9%86%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:13:58+00:00"/>
    <meta property="og:title" content="دیدار محرمانه اردوغان با یکی از اعضای حزب اپوزیسیون ترکیه و گمانه‌زنی‌ها درباره هویت این فرد"/>
    <meta property="og:description" content="یک نویسنده ترکیه‌ای درباره هویت مقام حزب مردم جمهوری خواه که اخیرا فاش شد به صورت محرمانه با رئیس جمهور ترکیه دیدار کرده گفت به عقیده وی این فرد شهردار استانبول است."/>
  </head>
  <body>
    <article>
      <h1>دیدار محرمانه اردوغان با یکی از اعضای حزب اپوزیسیون ترکیه و گمانه‌زنی‌ها درباره هویت این فرد</h1>
      <address><time datetime="2019-11-25T09:13:58+00:00">25 Nov 2019, 09:13</time> by <a rel="author">حمید محمدطاهری</a></address>
      <p>یک نویسنده ترکیه‌ای درباره هویت مقام حزب مردم جمهوری خواه که اخیرا فاش شد به صورت محرمانه با رئیس جمهور ترکیه دیدار کرده گفت به عقیده وی این فرد شهردار استانبول است.</p>
      <p>به گزارش ایسنا، به نقل از سایت شبکه روسیا الیوم، "سلیمان أوز أشق"، نویسنده ترکیه‌ای در سخنانی درباره دیدار محرمانه اخیر رجب طیب اردوغان، رئیس جمهوری ترکیه با یکی از مقامات حزب مردم جمهوری خواه و وعده اردوغان برای کمک به وی به منظور رسیدن به ریاست این حزب گفت که وی معتقد است فرد مذکور "أکرم امام اوغلو"، شهردار استانبول بوده است.</p>
      <p>وی در ادامه به اظهارات رحیم توران، نویسنده روزنامه سوزجو اشاره کرد که پنجشنبه در مطلبی با اشاره به دیدار یکی از اعضای حزب مردم جمهوری خواه با رجب طیب اردوغان در کاخ "بش تپه" نوشت: اردوغان در این دیدار گفته است؛ "برای امنیت ترکیه تو باید رهبر حزب مردم جمهوری خواه شوی، فکر کن و تصمیم بگیر، این برای بهتر شدن ترکیه لازم است و من نیز در این مسیر به تو کمک خواهم کرد."</p>
      <p>أشق افزود: بحث و جدل درباره هویت این فرد خبرساز شده و اسامی مختلفی در همین باره ازجمله اکرم امام اوغلو، متین فیزی و محرم اینجه منتشر شده است.</p>
      <p>این نویسنده ترکیه‌ای احتمال داد که فرد مذکور "اکرم امام اوغلو" بوده و یکی از مقامات حزب مردم جمهوری خواه در این باره به او گفته است: نمی‌دانم چه کسی با اردوغان دیدار کرده اما یک چیز را می‌دانم و آن این است که اکرم امام اوغلو منتظر اشاره اردوغان است و اگر او (اردوغان) بگوید بیا، امام اوغلو به حزب عدالت و توسعه ملحق خواهد شد.</p>
      <p>اشق با بیان اینکه اکرم اوغلو با یک عضو حزب عدالت و توسعه نزدیک به خانواده اردوغان صحبت کرده است، فرضیه خود را تقویت کرد. طبق گفته این نویسنده ترکیه‌ای، وی از عضو حزب عدالت و توسعه درباره این دیدار سؤال کرده است.</p>
      <p>طبق گفته وی، این عضو حزب اردوغان به وی گفته است: در پایان ماه اکتبر گذشته ، اکرم امام اوغلو با برادر امینه اردوغان، همسر رجب طیب اردوغان دیدار کرد و به او گفت که می‌خواهد با شخص رئیس جمهور ملاقات کند و برای این کار از برادر امینه درخواست کمک کرد اما نمی دانم که پس از این چه اتفاقی رخ داده است.</p>
      <p>انتهای پیام</p>
    </article>
  </body>
</html>