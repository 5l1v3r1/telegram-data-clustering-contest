<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232928/"/>
    <meta property="og:site_name" content="Українська правда"/>
    <meta property="article:published_time" content="2019-11-25T09:42:00+00:00"/>
    <meta property="og:title" content="Друзі Джуліані хотіли посунути Коболєва і продавати американський газ"/>
    <meta property="og:description" content="Голова дивізіону “Газ” НАК “Нафтогазу України” Андрій Фаворов заявив, що близькі до Рудольфа Джуліані бізнесмени Лев Парнас та Ігор Фруман пропонували продавати американський газ в Україну і хотіли змінити керівництво “Нафтогазу”."/>
  </head>
  <body>
    <article>
      <h1>Друзі Джуліані хотіли посунути Коболєва і продавати американський газ</h1>
      <address>
        <time datetime="2019-11-25T09:42:00+00:00">25 Nov 2019, 09:42</time>
      </address>
      <p>Голова дивізіону "Газ" НАК "Нафтогазу України" Андрій Фаворов заявив, що близькі до Рудольфа Джуліані бізнесмени Лев Парнас та Ігор Фруман пропонували продавати американський газ в Україну і хотіли змінити керівництво "Нафтогазу".</p>
      <p>Про це він заявив <a href="https://edition.cnn.com/2019/11/24/politics/favorov-giuliani-associates-naftogaz/index.html">CNN</a>.</p>
      <p>Фаворов сказав, що зустрічався з Парнасом і Фруманом під час енергетичної конференції в Х'юстоні в березні.</p>
      <p>"Було ясно, що ці двоє планують укласти угоди щодо природного газу в Україні, щоб просунути свої власні ділові інтереси. Фаворов сказав, що вони припускали, що їх зв'язки з урядом США і Джуліані допоможуть їм домовитися про такі угоди", - зазначили у виданні.</p>
      <p>Фаворов заявив, що Парнас і Фруман намагалися завербувати його, щоб замінити генерального директора Нафтогазу.</p>
      <p>Таку пропозицію він назвав "приголомшливою", але "абсолютно божевільною". За його словами, він відразу ж відхилив пропозицію.</p>
      <p>"Це був мій перший досвід, коли двоє приватних підприємців пропонували або обговорювали питання, які повинні бути частиною зовнішньої політики США", - заявив Фаворов.</p>
      <p>За словами Фаворова, Парнас і Фруман "натякали, що у них є можливість зустрічатися і обговорювати політику України з високопоставленими членами нинішньої адміністрації (США), і у них є інші канали зв'язку". Зокрема, мова йшла і про Джуліані.</p>
      <p>Фаворов не знав, чи слід сприймати Парнаса і Фрумана всерйоз, поки через два місяці не зняли з посади посла США в Україні Марі Йованович: "До сьогоднішнього дня мені важко зрозуміти, як це можливо". Адже Парнас і Фруман сказали Фаворову, що Трамп скоро замінить Йованович послом, який більше піддається їх енергетичним інтересам.</p>
      <p>Також Парнас і Фруман намагалися укласти угоди між постачальниками скрапленого природного газу в США і Нафтогазом. Але, за словами Фаворова, їм не вистачало досвіду.</p>
      <p>Фаворов повідомив, що головна причина, по якій він погодився зустрітися з Парнасом і Фруманом в березні, полягає в тому, що до них приєднався нафтовий магнат Гаррі Сарджант, з яким Фаворов хотів обговорити питання енергетики.</p>
      <p>У Фаворова склалося враження, що Сарджент не працював з Парнасом і Фруманом.</p>
      <p>Крім того, The Washington Post також повідомила, що Фаворов також зустрічався з Парнасом і Фруманом в травні у Вашингтоні. На питання, чому він погодився на іншу зустріч, Фаворов відповів, що не хоче негативно впливати на свою компанію.</p>
      <p>За словами Фаворова, він ніколи не зустрічався і не обговорював щось з Джуліані. Але федеральні прокурори розслідують можливі зв'язки Джуліані з Global Energy Producers, компанією Парнаса і Фрумана.</p>
      <p>Сам Джуліані раніше говорив: "Я нічого не знаю про Нафтогаз, крім того, що він існує".</p>
      <p>Відзначається, що міністр енергетики США Рік Перрі також наполягав на змінах в Нафтогазі на початку цього року. Так, під час поїздки до Києва на інавгурацію Володимира Зеленського, Перрі поділився списком з чотирьох кандидатів на заміну чинного американського члена міжнародної наглядової ради Нафтогазу.</p>
      <p>Як повідомляв Reuters, Парнас і Фруман працювали на українського олігарха Дмитра Фірташа.</p>
      <p>Фаворов сказав, що Парнас і Фруман ніколи не згадували Фірташа під час їхніх зустрічей.</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/10/10/7228742/">
          <b>
            <i>Фруман і Парнас. Чим відомі бізнесмени, які фінансували кампанію Трампа</i>
          </b>
        </a>
      </p>
      <p>
        <b>Передісторія:</b>
      </p>
      <ul>
        <li>10 жовтня у США <a href="https://www.pravda.com.ua/news/2019/10/11/7228773/">заарештували двох бізнесменів</a> Льва Парнаса й Ігоря Фрумана – уродженців України й Білорусі, – які були спонсорами виборчої кампанії чинного президента США Дональда Трампа. Їх звинувачують у порушенні правил фінансування виборчих кампаній.</li>
        <li>За даними ЗМІ, з кінця 2018 року Фруман і Парнас представили Джуліані декільком українським прокурорам для обговорення справи Хантера Байдена – сина "демократа" Джо Байдена.</li>
        <li>Медіа повідомляли, що колишні генпрокурори України Віктор Шокін і Юрій Луценко <a href="https://www.pravda.com.ua/news/2019/07/24/7221861/">"злили" Трампу компромат</a> на його потенційного конкурента на виборах 2020 року Джо Байдена.</li>
        <li>Фруман і Парнас лобіювали <a href="https://www.pravda.com.ua/news/2019/10/11/7228775/">звільнення посла США</a> в Україні Марі Йованович, яку Трамп зняв з посади цієї весни. За даними журналістів, Парнас і Фруман шукали зустрічі з Володимиром Зеленським під час його інавгурації.</li>
        <li>За даними Reuters, Парнас і Фруман <a href="https://www.pravda.com.ua/news/2019/10/12/7228873/">працювали </a>на українського олігарха Дмитра Фірташа.</li>
        <li>За даними Associated Press, Фруман і Парнас намагались впливати на призначення членів правління "Нафтогазу" з метою подальшого підписання вигідних контрактів для своїх компаній. Вони нібито просували ідею заміни Андрія Коболєва на посаді голови правління НАК Нафтогаз на Андрія Фаворова, менеджера газової компанії.</li>
        <li>Міністр енергетики США Рік Перрі <a href="https://www.eurointegration.com.ua/news/2019/10/7/7101638/">спростував </a>повідомлення про те, що США тиснули на Україну з метою ввести певних людей до складу правління "Нафтогазу", заявивши, що він лише рекомендував деякі фігури на прохання українського уряду.</li>
        <li>12 жовтня стало відомо, що прокуратура в США <a href="https://www.pravda.com.ua/news/2019/10/12/7228876/">розслідує </a>можливе порушення закону з боку Рудольфа Джуліані під час його діяльності в Україні.</li>
        <li>Соратники Джо Байдена ініціювали процедуру <a href="https://www.pravda.com.ua/news/2019/09/24/7227246/">імпічменту Трампа</a>.</li>
      </ul>
    </article>
  </body>
</html>