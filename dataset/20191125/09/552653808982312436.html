<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058249_rasszizmus-nagyon-lassu-ebredes"/>
    <meta property="og:site_name" content="Népszava"/>
    <meta property="article:published_time" content="2019-11-25T09:00:00+00:00"/>
    <meta property="og:title" content="Rasszizmus: nagyon lassú ébredés"/>
    <meta property="og:description" content="Csányi Sándor először beszélt nyíltan arról, hogy a honi futballstadionokban jelen van a gyűlölet, a kirekesztés, ami ellen kemény fellépést ígért a Magyar Labdarúgó-szövetség elnöke."/>
  </head>
  <body>
    <article>
      <h1>Rasszizmus: nagyon lassú ébredés</h1>
      <address><time datetime="2019-11-25T09:00:00+00:00">25 Nov 2019, 09:00</time> by <a rel="author" href="https://nepszava.hu/szerzo/bernau-peter/" target="_blank">Bernau Péter</a></address>
      <p>
        <b>Csányi Sándor először beszélt nyíltan arról, hogy a honi futballstadionokban jelen van a gyűlölet, a kirekesztés, ami ellen kemény fellépést ígért a Magyar Labdarúgó-szövetség elnöke.</b>
      </p>
      <p>Csányi Sándor 2010 július 6. óta vezeti elnökként a Magyar Labdarúgó-szövetséget. Az elmúlt több mint kilenc évben a nyilatkozataiból úgy tűnt, mintha nem lenne tisztában a valósággal. Jó hangulatú bajnoki meccsekről, javuló színvonalról beszélt ritka megszólalásai alkalmával, függetlenül attól, hogy a pályán nyújtott produkció egyre gyengébb a bajnokságban, a lelátón pedig folyamatosan jelen van a rasszizmus.</p>
      <p>Az MLSZ elnöke – aki a lelátói verbális erőszak és pirotechnika ellen zéró toleranciát hirdető Európai Labdarúgó-szövetség (UEFA) alelnöke - még a magyar szövetség idei, májusi közgyűlésén is azt mondta évértékelő beszédében, hogy a honi stadionok lelátóiról sikerült száműzni a rasszizmust. Ezek után kellemes meglepetést okozott, amikor a sportvezető az M4 Sporton november 9-én bemutatott interjúban végre arról beszélt, ami az igazság, azt nyilatkozta, a lelátói rasszizmus komoly gondot jelent. Csányi azt kérte a szurkolóktól, hogy szidják inkább őt, de semmilyen körülmények között ne zsidózzanak, ne cigányozzanak. Az MLSZ elnöke ezzel saját szempontjából is veszélyes vizekre evezett, ugyanis pont az ellenkezőjét állította annak, amit a magyar kormány kommunikál: a politikai vezetés szerint Magyarország egy keresztény értékrendű, befogadó ország, ahol nincs gyűlölködés, rasszizmus és antiszemitizmus sem. Az pedig teljesen normális a politikai hatalom szerint, hogy bármelyik magyar településen, bármikor érhet verbális vagy fizikai támadás más bőrszínű vagy zsidó vallásukat nyíltan felvállaló embereket..</p>
      <p>A magyar-szlovák Európa-bajnoki selejtező után az UEFA egy mérkőzésre szóló zárt kapus büntetéssel sújtotta az MLSZ-t és figyelmeztetett: az újabb rasszista kihágás esetén pontlevonással vagy kizárással is sújthatják a magyar szövetséget a selejtező-sorozatból, mivel a szurkolók már sokadik alkalommal viselkedtek megbotránkoztatóan nemzetközi sporteseményen. Erre hívta fel a figyelmet Csányi is, többet nem hibázhatnak a magyar drukkerek. A szlovákok elleni találkozó után Szijjártó Péter külgazdasági és külügyminiszter pozsonyi bürokraták hisztijéről és túlreagálásáról beszélt, amikor Szlovákiában bekérették a magyar nagykövetet. A politikai közeg tehát nem támogatja az MLSZ elnök rasszizmus ellen meghirdetett harcát itthon, de az nem lehet kérdés, hogy a Csányi Sándor által kijelölt út jelenti az európai irányt, csak ez járható.</p>
      <p>Ennek érdekében az élvonalbeli és másodosztályú bajnoki meccseken is az eddiginél sokkal szigorúbb fellépést ígért a rasszista lelátói megnyilvánulásokkal szemben. A nemzetközi szabályok egyértelműek, cigányozásnál, zsidózásnál, más gyűlölködő, kirekesztő rigmusoknál meg kell állítani a játékot és a műsorközlőnek kötelessége figyelmeztetni a nézőket a sportszerű szurkolásra. Ha ez nem jár eredménnyel, akkor a mérkőzés nem folytatható tovább. A magyar bajnoki osztályokban ezt a szabályt eddig nem alkalmazták, de az elnöki interjú után talán sikerül előrelépni ezen a téren. Csányi mondatai jelentik az első komoly lépést a magyarországi rasszizmus elleni harcban, de a sikerhez még hosszú utat kell megtenni. Az MLSZ-elnök üzenete egyelőre pusztába kiáltott szónak hat, hiszen egy héttel a Csányi-interjú után az MLSZ fegyelmi bizottsága nevetséges döntést hozott a zalaegerszegiek ismétlődő rasszista rigmusai után. Hamarosan eldől, hogy csak üres szólam lesz, amit Csányi Sándor mondott vagy valóban fölveszi a harcot az MLSZ a rasszizmus ellen.</p>
      <p>Ezzel szemben Hollandiában nemcsak hangzatos kijelentésekkel „küzdenek” a rasszizmus ellen, a hétvégén az összes első- és másodosztályú mérkőzés demonstrációval indult, a kezdő sípszó után egy percig nem voltak hajlandóak futballozni a játékosok. A tiltakozás, amihez a játékvezetők és a szurkolók is csatlakoztak több helyen is tapsviharba fordult. A stadion kivetítőjén eközben az alábbi felirat volt olvasható: „Rasszizmus? Akkor mi meg nem játszunk."</p>
      <p>A demonstráció hátterében az áll, hogy egy héttel korábban a Heracles játékosa, Ahmad Mendes Moreira levonult a pályáról, mert a Den Bosch szurkolói rasszista rigmusokkal gyalázták, miután gólt szerzett. Az eset miatt sok volt vagy jelenlegi holland futballsztár tiltakozott, közülük Memphis Depay az UEFA-hoz és a holland szövetséghez is eljuttatott egy levelet, amiben kérte a rasszizmus elleni fellépést.</p>
      <figure>
        <img src="https://nepszava.hu/i/10/12/0/1254623.jpg"/>
        <figcaption>
          <cite>Fotó: GUARDIAN</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254623.jpg"/>
        <figcaption>
          <cite>Fotó: GUARDIAN</cite>
        </figcaption>
      </figure>
      <table bordered="">
        <tr>
          <th>Háromszori rasszizmus 200 ezer forintért</th>
        </tr>
        <tr>
          <td>Az MLSZ fegyelmi bizottsága 200 ezer forintra büntette meg az élvonal újoncát, a Zalaegerszeg labdarúgócsapatát. Az indoklás szerint a zalaegerszegi szurkolók három (!) bajnokin, az Újpest, a Honvéd és a Fehérvár elleni bajnokin is rasszista rigmusokat skandáltak. A játékvezetők egyik találkozón sem állították meg a mérkőzést, a fegyelmi határozat pedig egyelőre messze van a Csányi Sándor által meghirdetett zéró toleranciától. Ha tényleg ez a zéró tolerancia, akkor sajnos nem történik más a magyar futballban, mint folytatódik a több évtizedes hagyománynak számító mellébeszélés.</td>
        </tr>
      </table>
      <figure>
        <img src="https://nepszava.hu/i/10/12/0/1254613.jpg"/>
        <figcaption>
          <cite>Fotó: Kovács Tamás / MTI</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254613.jpg"/>
        <figcaption>
          <cite>Fotó: MTI / Kovács Tamás</cite>
        </figcaption>
      </figure>
      <h3>Nincsenek fiatalok a bajnokságban</h3>
      <p>Az MLSZ elnöke a szervezet májusi közgyűlésen ostobának nevezte a klubtulajdonosokat, amiért nem adnak bizonyítási lehetőséget a fiataloknak a csapataikban. A televíziós interjúban már finomabban fogalmazott. Elmondta, senki sem hívta fel telefonon a megszólítottak közül, amit úgy értelmez a sportvezető, hogy igaza van. A számok mindenképpen az elnöki állítást támasztják alá. A tizenkét első osztályú csapatban az előző szezonban a harminchárom fordulóban átlagosan egy-egy félidőt játszhatott huszonegy éven aluli futballista.</p>
      <p>Ezek után azon sem kell csodálkozni, hogy Gera Zoltán szövetségi edző csapata, a 2021-es magyar-szlovén rendezésű U21-esre Európa-bajnokságra készülő válogatott egymásután bukja el a mérkőzéseket. Az együttes a korábbi válogatott futballistával a kispadon hat felkészülési meccséből négyet elveszített, kétszer végzett döntetlenre. Házigazdaként a magyar együttesnek nem kell részt vennie a selejtezőkön, automatikusan tagja az Eb mezőnyének, ezért barátságos meccsekkel készül az eseményre, és keresi azt az ellenfelet, amely ellen képes nyerni.</p>
      <p>Az MLSZ elnökének igaza van abban, hogy több lehetőséget kell adni a fiatal magyar játékosoknak, és sokkal kevesebb légiósnak lenne szabad a honi bajnokságban szerepet kapnia. A kezei viszont meg vannak kötve, az Európai Unió ugyanis más szakmák munkavállalóihoz hasonló jogokat ad a labdarúgóknak is, akiknek emiatt a szabad mozgását nem szabad korlátozni.</p>
      <p>A szövetség ezért extra támogatásokkal igyekezett ösztönözni a csapatokat huszonegy évnél fiatalabb játékosok szerepeltetésére, de ez a program is elbukott.</p>
      <p>„Nem sikerült elérni, hogy több fiatal szerepeljen a csapatokban, ez a törekvésünk kudarcot vallott, de nem adjuk fel, meg kell értetnünk a sportág szereplőivel, hogy labdarúgásunk érdeke az utánpótláskorú játékosok pályára küldése a bajnoki találkozókon” – hangsúlyozta Csányi Sándor. </p>
      <table bordered="">
        <tr>
          <th>A létszámcsökkentés nem pálya</th>
        </tr>
        <tr>
          <td>A magyar labdarúgásban több klubvezető támogatná a jelenlegi tizenkettes létszám felemelését tizenhatra az NB I-ben. Az MLSZ elnökének azonban nagyon határozott a véleménye ebben a témában. „Nem kell több csapat az első osztályba, nem a létszámemelés oldja meg a fiatalok szerepeltetésének problémáját – hangsúlyozta a sportvezető. – Vannak szomszédos országok, ahol kevesebb élvonalbeli csapat mellett is elég lehetőséget kapnak a fiatal futballisták.” A világbajnoki ezüstérmes és az Európa-bajnokságra a magyarok csoportjából első helyen kijutott horvátoknál, a szintén Eb-résztvevő osztrákoknál, a honi futball előtt járó Szlovéniában is tíz csapat játszik az első osztályban.</td>
        </tr>
      </table>
    </article>
  </body>
</html>