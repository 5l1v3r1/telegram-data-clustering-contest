<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/payr-stenger-betalingstjenesten/71857224"/>
    <meta property="og:site_name" content="Dinside"/>
    <meta property="article:published_time" content="2019-11-25T09:19:56+00:00"/>
    <meta property="og:title" content="Payr stenger betalingstjenesten"/>
    <meta property="og:description" content="Regninger lagt til forfall blir ikke betalt."/>
  </head>
  <body>
    <article>
      <h1>Payr stenger betalingstjenesten</h1>
      <h2>Regninger lagt til forfall blir ikke betalt.</h2>
      <address><time datetime="2019-11-25T09:19:56+00:00">25 Nov 2019, 09:19</time> by <a rel="author">Pål Joakim Pollen</a></address>
      <p>Er du blant dem som har brukt den norske appen Payr til å betale regninger? Da har du fått en e-post i dag om at betalingstjenesten deres opphører med umiddelbar virkning.</p>
      <related>
        <a href="https://www.dinside.no/okonomi/snart-kan-du-betale-med-vipps-i-butikk/71656425"/>
      </related>
      <p>Regninger du eventuelt har lagt til forfall frem i tid blir ikke betalt, og Payr oppfordrer derfor sine brukere til å betale disse i nettbanken i stedet. Det vil ikke være mulig å gjøre nye betalinger i appen, men man kan fortsatt logge inn for å se betalingene som tidligere er gjort.</p>
      <p>«Det er med tungt hjerte at vi har sett oss nødt til å stoppe betalingstjenesten i appen vår», heter det seg i e-posten.</p>
      <h3>Tidlig ute med faktura-skanning</h3>
      <p>Payr var tidlig ute med å la brukerne betale papirfakturaer ved å skanne dem med appen allerede i 2017. Tjenesten var gebyrfri så lenge man holdt seg innenfor 30.000 kroner i løpet av en 30-dagersperiode – brukte man den mer enn det, tilkom et gebyr på én prosent av det totale beløpet. Payr hadde også støtte for e-faktura.</p>
      <related>
        <a href="https://www.dinside.no/okonomi/snart-kan-du-betale-med-vipps-i-utlandet/71585654"/>
      </related>
      <p>Litt av poenget var imidlertid at du kunne få forslag til rimeligere tjenester basert på regningene du betalte, som for eksempel strømleverandør, forsikring og lignende.</p>
      <p>I sommer gikk selskapet sammen med Hudya, som også tilbyr mobilabonnementer, forsikring, strøm og refinansering.</p>
      <h3>Tøft marked</h3>
      <p>Ifølge <a href="https://e24.no/teknologi/i/qL816O/payr-i-e-post-til-kunder-stanser-betalingstjenesten">e24</a> har selskapet hentet inn 35 millioner kroner i forkant av sammenslåingen med Hudya, men uttalte før påske at det var vanskelig å få inn mer kapital for videre finansiering av selskapet.</p>
      <p>Nettstedet har også vært i kontakt med Payr, som ikke vil gi noe mer informasjon om dagens beslutning.</p>
      <p>Den siste tiden har også både <a href="https://www.dinside.no/okonomi/plutselig-ble-det-goy-a-betale-regninger/71125054">Vipps</a> og flere nettbanker fått støtte for å betale regninger ved å skanne dem med mobilkameraet.</p>
      <p>Payr-appen er lastet ned over 10.000 ganger av Android-brukere i Play butikk.</p>
      <related>
        <a href="https://www.dinside.no/okonomi/lei-av-a-taste-kid-nummer/60954312"/>
      </related>
    </article>
  </body>
</html>