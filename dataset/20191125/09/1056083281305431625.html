<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402301/%D9%81%D8%B1%D8%A7%D8%AE%D9%88%D8%A7%D9%86-%D9%88%D8%A7%DA%AF%D8%B0%D8%A7%D8%B1%DB%8C-%D8%B7%D8%B1%D8%AD-%D9%87%D8%A7%DB%8C-%D8%AA%D8%AD%D9%82%DB%8C%D9%82%D8%A7%D8%AA%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%A7%D8%B3%D8%AA%D8%A7%D9%86-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:13:16+00:00"/>
    <meta property="og:title" content="فراخوان واگذاری طرح‌های تحقیقاتی انتظامی استان منتشر شد"/>
    <meta property="og:description" content="ایسنا/ایلام رئیس تحقیقات کاربردی فرماندهی انتظامی استان از انتشار فراخوان واگذاری طرح‌های تحقیقاتی به دانشجویان صاحب‌نظران و کارشناسان علوم مرتبط برای تهیه طرح‌های تحقیقاتی خبر داد."/>
  </head>
  <body>
    <article>
      <h1>فراخوان واگذاری طرح‌های تحقیقاتی انتظامی استان منتشر شد</h1>
      <address><time datetime="2019-11-25T09:13:16+00:00">25 Nov 2019, 09:13</time> by <a rel="author">مجید کیان</a></address>
      <p>ایسنا/ایلام رئیس تحقیقات کاربردی فرماندهی انتظامی استان از انتشار فراخوان واگذاری طرح‌های تحقیقاتی به دانشجویان صاحب‌نظران و کارشناسان علوم مرتبط برای تهیه طرح‌های تحقیقاتی خبر داد.</p>
      <p>سرهنگ «حسین عزیزیان» اظهار کرد: این اداره با چاپ پوستر از اساتید، دانشجویان، صاحب‌نظران و کارشناسان علوم مرتبط برای تهیه طرح‌های تحقیقاتی، تدوین و چاپ مقاله در فصلنامه و سایر فعالیت‌های علمی و پژوهشی، ایده‌پردازی، مشارکت در اتاق‌های فکر، میزگرد، فیلم نامه نویسی و ... دعوت کرده است .</p>
      <p>وی افزود:محورهای مورد نیاز جهت تدوین کتاب و مقاله و ترجمه در سه حوزه مردم‌داری ، حوزه عمومی نظم و امنیت و پدافند غیرعامل است.</p>
      <p>رئیس دفتر تحقیقات کاربردی انتظامی استان ایلام در ادامه به کتاب‌های تالیفی و ترجمه شده با توجه به نیازمندی‌های این دفتر اشاره کرد و افزود:‌ کتاب‌های تألیفی پس از تصویب شورای پژوهشی فرماندهی انتظامی استان ایلام و اخذ مجوز از ناجا، چاپ و منتشر شده و نویسندگان و مترجمان می‌توانند از امتیازات و آثار معنوی آن بهره‌مند شوند و حق‌الزحمه تالیف و ترجمه برابر دستورالعمل جاری ناجا نیز پرداخت خواهد شد.</p>
      <p>وی به نحوه واگذاری طرح‌های تحقیقاتی اشاره کرد و گفت: طرح‌های تحقیقاتی پس از دریافت پروپوزال در شورای پژوهشی مطرح و به فراخور جنبه خلاقانه و ابتکاری، انطباق با نیازهای پژوهشی انتظامی استان ایلام از طریق قراردادهای مالی واگذار می‌شوند.</p>
      <p>عزیزیان با تشریح دستوالعمل طرح کسر خدمت سربازی و نحوه استفاده توسط مشمولان خدمت سربازی از این طرح، افزود: مشمولان خدمت سربازی دارای مدرک کارشناسی ارشد و دکترا می‌توانند چند ماه قبل از اعزام و پیش از فراغت از تحصیل با مراجعه به دفتر تحقیقات کاربردی انتظامی استان ایلام ، موضوع پیشنهادی طرح‌های تحقیقاتی خود را در قالب پروپوزال ارائه و به فراخور کاربردی بودن پروپوزال طرح تحقیقاتی آنها در حوزه نظم و امنیت از عواید مادی و معنوی مندرج در دستورالعمل طرح کسرخدمت سربازی بهره‌مند خواهند شد.</p>
      <p>رئیس دفتر تحقیقات کاربردی انتظامی استان ایلام خاطرنشان کرد: نخبگان و استعدادهای برتر نیز به همین روش می‌توانند در قالب طرح‌های تحقیقاتی صنعتی و غیرصنعتی در حوزه نظم و امنیت با این دفتر همکاری داشته باشند و از عواید حمایت‌های مادی و معنوی این دفتر برخوردار شوند.</p>
      <p>عزیزیان با استقبال از فعالیت‌های علمی، پژوهشی تصریح کرد: علاقمندان می‌توانند جهت کسب اطلاعات بیشتر به نشانی‌، ایلام بلوار شهید بهشتی ستاد انتظامی استان ، تحقیقات کاربردی مراجعه کنند.</p>
      <p>انتهای پیام</p>
    </article>
  </body>
</html>