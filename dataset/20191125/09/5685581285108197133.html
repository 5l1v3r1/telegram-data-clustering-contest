<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/bir-kilometre-minibusun-altinda-suruklendi-1286888-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T09:13:00+00:00"/>
    <meta property="og:title" content="Bir kilometre minibüsün altında sürüklendi"/>
    <meta property="og:description" content="Bursa'da minibüs tarafından altına alınarak bir kilometre sürüklenen yaşlı adam, kaldırıldığı hastanede hayatını kaybetti."/>
  </head>
  <body>
    <article>
      <h1>Bir kilometre minibüsün altında sürüklendi</h1>
      <h2>Bursa'da minibüs tarafından altına alınarak bir kilometre sürüklenen yaşlı adam, kaldırıldığı hastanede hayatını kaybetti.</h2>
      <address>
        <time datetime="2019-11-25T09:13:00+00:00">25 Nov 2019, 09:13</time>
      </address>
      <p>Bursa'da, minibüsün çarpıp, altında yaklaşık 1 kilometre sürüklediği Ferhat Sultansu (87), ağır yaralı olarak kaldırıldığı hastanede kurtarılamadı. Kaza anı, bir iş yerinin güvenlik kamerası tarafından kaydedilirken, kaçan sürücü Ahmad K. polis tarafından evinde gözaltına alındı.</p>
      <p>
        <b>ARACIN ALTINDA SÜRÜKLEDİ</b>
      </p>
      <p>Kaza dün akşam saatlerinde merkez <a href="http://www.gazetevatan.com/arama/?Keyword=Osmangazi">Osmangazi</a> ilçesi Gökdere kavşağında meydana geldi. Heykel'den <a href="http://www.gazetevatan.com/arama/?Keyword=Ankara">Ankara</a> Yolu yönüne giden <a href="http://www.gazetevatan.com/arama/?Keyword=Suriye">Suriye</a> vatandaşı Ahmad K., yönetimindeki 16 AAG 064 plakalı minibüsle Gökdere kavşağına geldiğinde Ferhat Sultansu'ya çarptı. Sultansu, aracın altında sürüklenmeye başladı. Sürücünün yoluna devam ettiğini gören arkasındaki <a href="http://www.gazetevatan.com/arama/?Keyword=Otomobil">otomobil</a>in sürücüsü, selektör yaparak minibüsü durdurmaya çalıştı. Ahmad K.'nin durmaması üzerine yaklaşık 1 kilometre sonra minibüsün önünü kesen otomobil sürücü, onu uyardı. Bunun üzerine Ferhat Sultansu, çevredekilerin de yardımıyla minibüsün altında sıkıştığı yerden ağır yaralı olarak kurtarıldı.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/25/--4303680.Jpeg"/>
      </figure>
      <p>
        <b>GÜVENLİK KAMERASINA YANSIDI</b>
      </p>
      <p>Olay yerine gelen <a href="http://www.gazetevatan.com/arama/?Keyword=sa%C4%9Fl%C4%B1k">sağlık</a> ekipleri tarafından <a href="http://www.gazetevatan.com/arama/?Keyword=Bursa">Bursa</a> Yüksek İhtisas <a href="http://www.gazetevatan.com/arama/?Keyword=e%C4%9Fitim">Eğitim</a> ve Araştırma Hastanesi'ne kaldırılan Sultansu, burada yapılan tüm müdahaleye rağmen kurtarılamadı. Kaza anı çevredeki bir iş yerinin güvenlik kamerasına yansıdı. Görüntülerde otomobil sürücüsünün minibüsün önünü kesmesi, Ferhat Sultansu'nun minibüsün altından çıkarılarak ambulansa alınması ve Ahmad K.'nin minibüsüyle olay yerinden kaçması, güvenlik kameralarına yansıdı.</p>
      <p>Sultansu'nun aracın altından çıkarılmasından sonra kaçan minibüs sürücüsü Ahmad K., polis ekiplerince evinde gözaltına alındı. Ahmad K., sorgulanmak üzere emniyete götürüldü.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/11/25/--4303681.Jpeg"/>
      </figure>
    </article>
  </body>
</html>