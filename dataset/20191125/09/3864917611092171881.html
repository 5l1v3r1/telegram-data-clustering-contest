<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824744-u-hersoni-posol-nimeccini-vsanuvala-pamat-gandzuk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T09:44:00+00:00"/>
    <meta property="og:title" content="У Херсоні посол Німеччини вшанувала пам'ять Гандзюк"/>
    <meta property="og:description" content="Посол Німеччини в Україні Анка Фельдгузен, прибувши до Херсона, відвідала могилу вбитої активістки Катерини Гандзюк."/>
  </head>
  <body>
    <article>
      <h1>У Херсоні посол Німеччини вшанувала пам'ять Гандзюк</h1>
      <h2>Посол Німеччини в Україні Анка Фельдгузен, прибувши до Херсона, відвідала могилу вбитої активістки Катерини Гандзюк.</h2>
      <address>
        <time datetime="2019-11-25T09:44:00+00:00">25 Nov 2019, 09:44</time>
      </address>
      <p>Про це повідомляє у <a href="https://twitter.com/GermanyinUA?fbclid=IwAR1FJt9GBT98b4UYURz2YMg4TTYCL-PLNuTDIZTpejB9Fi2Lv8lsCf45VzI">Twitter</a> посольство Німеччини.</p>
      <p>"У Херсоні день починається тихим вшануванням пам‘яті: «Катерина Гандзюк. Пам'ятаємо. Не забудемо!" - йдеться у дописі.</p>
      <figure>
        <img src="https://static.ukrinform.com/photos/2019_11/1574678832-869.jpg"/>
      </figure>
      <p><a href="https://twitter.com/GermanyinUA/status/1198901633742233600">Посол</a> також зазначила, що вбивство Гандзюк не повинно залишитися безкарним.</p>
      <p>Як повідомляв Укрінформ, Катерину Гандзюк 31 липня 2018 року облили сірчаною кислотою біля під'їзду її будинку в <a href="https://www.ukrinform.ua/tag-herson">Херсоні</a>. Опіками було уражено 40% тіла. Гандзюк перенесла кілька операцій, але 4 листопада померла.</p>
      <p>За підозрою у причетності до її вбивства були затримані п'ятеро людей, а 12 листопада 2018 року стало відомо про арешт Ігоря Павловського - колишнього помічника народного депутата Миколи Паламарчука.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2812778-spravu-gandzuk-ne-hotili-rozsliduvati-rabosapka.html">Справу Гандзюк не хотіли розслідувати - Рябошапка</a>
      </blockquote>
      <p>Також 11 лютого 2019 року Генпрокуратура оголосила голові Херсонської обласної ради Владиславу Мангеру підозру в організації вбивства Гандзюк. Суд обрав йому запобіжний захід у вигляді тримання під вартою, але той вийшов під заставу у 2 млн 497 тисяч 300 гривень. 25 квітня стало відомо, що Мангеру змінили підозру - на "замовлення завдання тілесних ушкоджень".</p>
      <p>6 червня 2019 року п'ятеро безпосередніх виконавців нападу були засуджені на строки від 3 до 6,5 років позбавлення волі. Але ні замовники вбивства, ні посередники досі не засуджені і не покарані.</p>
      <p>
        <i>Фото: twitter.com/GermanyinUA</i>
      </p>
    </article>
  </body>
</html>