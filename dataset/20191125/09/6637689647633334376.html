<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sumy-hochut-vlashtuvaty-smittyevyy-poligon-na-misci-kolyshnih-dach-video"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-25T09:40:00+00:00"/>
    <meta property="og:title" content="Суми хочуть влаштувати сміттєвий полігон на місці колишніх дач (відео)"/>
    <meta property="og:description" content="Земля під будівництво третьої черги сміттєвого полігону для Сум оформлена. За потенційну територію четвертої черги йдуть суди. Про таке повідомив Суспільне в.о голови Верхньосироватської громади Олександр Старинський, йдеться в сюжеті UA:СУМИ."/>
  </head>
  <body>
    <article>
      <h1>Суми хочуть влаштувати сміттєвий полігон на місці колишніх дач (відео)</h1>
      <address>
        <time datetime="2019-11-25T09:40:00+00:00">25 Nov 2019, 09:40</time>
      </address>
      <p>Земля під будівництво третьої черги сміттєвого полігону для Сум оформлена. За потенційну територію четвертої черги йдуть суди. Про таке повідомив Суспільне в.о голови Верхньосироватської громади Олександр Старинський, йдеться в сюжеті <a href="https://sm.suspilne.media/news/48493?fbclid=IwAR38NoiBmSXkRE4aJIjjUr-aKTbRiCiPuTuEWfB5Y6_8KSSN35eFxB_pk9c">UA:СУМИ</a>.</p>
      <p>За інформацією, яку він надав листом, загалом йдеться про майже 30га у Великому Бобрику. У травні 2019 року рішенням сільської ради 7,4га передали в оренду КП «Сумижилкомсервіс». За 25га, з яких 22,5га планують віддати під четверту чергу, сільська рада судиться з геокадастром.</p>
      <p>Анна Лемешенко, речниця Сумського окружного адмінсуду: "Сільська рада просить суд зобов’язати ГУ Держгеокадастру у Сумській області протягом трьох місяців із моменту набрання рішення законної сили здійснити формування земельної ділянки с/г призначення площею 25 га, яка не була передана у комунальну власність Верхньосироватської сільської ради на підставі ГУ Держгеокадастру в Сумській області від 6 грудня 2018 року. Також просить суд зобов’язати передати ділянку до комунальної власності Верхньосироватської сільської ради. Зараз витребуються докази для з’ясування обставин по справі, а також з’ясовується: чи перебуває вказана спірна ділянка у власності юридичних чи фізичних осіб".</p>
      <p>Справу слухають з червня 2019 року. Наступне засідання заплановане на 26 листопада.</p>
      <p>Ольга Гречка, речниця управління Держгеокадастру в області: "З аналізу наявної у нас інформації, предметом спору є земельна ділянка, яка відведена товариству «Енергетик-93», відповідно до рішення Великобобрицької сільської ради у 1993 році вд 9 квітня 1993 року, про що посвідчена державним актом на право користування. Рішенням Великобобрицької сільської ради у 1993 році земельні ділянки передані у приватну власність громадянам".</p>
      <p>Два місяці тому, за інформацією державних реєстрів, садівниче товариство «Енергетик-93», члени якого отримували землю у власність, припинило своє існування.</p>
      <p>За публічною кадастровою картою України, у спірної території не визначене цільове призначення, навколо приватні землі - для сільськогосподарського товарного виробництва.</p>
      <p>Сміттєвий полігон, куди вивозять відходи з Сум, почав працювати у серпні 2007 року. Перший та другий його котловани заповнені.</p>
      <p>1 листопада 2019 року речниця Держекоінспекції в області Наталія Ступач говорила, що території нині діючого полігону вистачить до лютого-березня 2020 року.</p>
      <figure>
        <iframe src="https://www.youtube.com/embed/Jtuk-SrBj18" width="560" height="315" data-service="Youtube" scrolling="no"/>
      </figure>
    </article>
  </body>
</html>