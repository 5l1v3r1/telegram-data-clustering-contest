<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/wybory-prezydenckie-2020/10274401/jaskowiak-gdyby-to-ode-mnie-zalezalo-malzenstwa-homoseksualne-bylyby-w-polsce-legalne.html"/>
    <meta property="og:site_name" content="Wprost"/>
    <meta property="article:published_time" content="2019-11-25T09:20:00+00:00"/>
    <meta property="og:title" content="Jaśkowiak: Gdyby to ode mnie zależało, małżeństwa homoseksualne byłyby w Polsce legalne"/>
    <meta property="og:description" content="Kandydat w prawyborach w PO Jacek Jaśkowiak stwierdził na antenie RMF FM, że gdyby to zależało od niego, to małżeństwa homoseksualne byłyby w Polsce legalne."/>
  </head>
  <body>
    <article>
      <h1>Jaśkowiak: Gdyby to ode mnie zależało, małżeństwa homoseksualne byłyby w Polsce legalne</h1>
      <address>
        <time datetime="2019-11-25T09:20:00+00:00">25 Nov 2019, 09:20</time>
      </address>
      <p>
        <b>Kandydat w prawyborach w PO Jacek Jaśkowiak stwierdził na antenie RMF FM, że gdyby to zależało od niego, to małżeństwa homoseksualne byłyby w Polsce legalne.</b>
      </p>
      <p>– Jestem człowiekiem centrum. Natomiast oczywiście mam sporą wrażliwość na biedę, mam sporą wrażliwość na wykluczonych i wcale się tego nie wstydzę – powiedział Jacek Jaśkowiak w rozmowie z RMF FM. Kandydat w prawyborach w <a href="https://www.wprost.pl/tematy/10127348/platforma-obywatelska.html">PO</a> stwierdził, że gdyby to zależało od niego, to małżeństwa homoseksualne byłyby w Polsce legalne. – To jest kwestia dyskusji. Natomiast na pewno należy zapewnić osobom, które pozostają w związkach homoseksualnych takie prawa, jakie są w małżeństwie. Mam tu na myśli przede wszystkim możliwość uzyskiwania w szpitalu odpowiedniej dokumentacji, dziedziczenia i te wszystkie inne elementy, które się z tym wiążą – dodał prezydent Poznania.</p>
      <p>Jacek <a href="https://www.wprost.pl/tematy/10153802/jacek-jaskowiak.html">Jaśkowiak</a> zapewnił również, że prawybory będą przeprowadzone fair. – To są wybory na poważnie. Oczywiście, że będą przeprowadzone prawybory fair, tu nie mam żadnych wątpliwości, natomiast w tej pozycji startowej dużo lepszą sytuację ma pani Małgorzata Kidawa-Błońska – ocenił samorządowiec.</p>
      <h3>Prawybory w PO</h3>
      <p>22 listopada Zarząd Platformy Obywatelskiej zatwierdził kandydatów, którzy wezmą udział w partyjnych prawyborach, które wyłonią kandydata partii na prezydenta. Poinformowano, że wicemarszałek Sejmu Małgorzata Kidawa-Błońska i prezydent Poznania Jacek Jaśkowiak zmierzą się ze sobą w debacie, która odbędzie się 7 grudnia. – To wspaniali kandydaci, wielcy patrioci, ludzie Platformy, ale z wielkim doświadczeniem w życiu publicznym i w polityce – podkreślał przewodniczący PO i przekonywał, że prawybory są bardzo ważny wydarzeniem.</p>
      <p>Lider PO wyraził też nadzieję, ze kandydat wybrany przez PO będzie kandydatem, całej Koalicji Obywatelskiej. – Jestem szczęśliwy i głęboko, że decyzja o tych wyborach 14 grudnia zaowocuje zwycięstwem w maju – powiedział Schetyna. – Jestem głęboko przekonany, że dzisiaj rozpoczynamy nowy etap polskiej polityki, etap który zakończy się zwycięstwem w wyborach prezydenckich – dodał.</p>
      <p>Prawybory mają się odbyć na konwencji PO 14 grudnia.</p>
      <related>
        <h4>Czytaj także:</h4>
        <a href="https://www.wprost.pl/polityka/10274228/jaskowiak-duda-przed-trybunal-stanu-chcialbym-rzadzic-polska-tak-samo-jak-poznaniem.html"/>
      </related>
      <footer>Źródło: <a href="http://www.rmf24.pl/">RMF 24</a></footer>
    </article>
  </body>
</html>