<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sestry-kordovy-nepripravily-kim-si-jong-o-rekordni-premii/1824891?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T09:50:00+00:00"/>
    <meta property="og:title" content="Sestry Kordovy nepřipravily Kim Si-jong o rekordní prémii"/>
    <meta property="og:description" content="Naples (USA) - Nejvyšší prémii v historii ženského golfu 1,5 milionu dolarů získala na finálovém turnaji LPGA v Naples na Floridě Kim si-jong. Šestadvacetiletá Korejka uhájila v závěrečném kole první místo a odrazila útok Nelly Kordové, jež nakonec skončila třetí. Druhá dcera bývalého českého tenisty Petra Kordy Jessica skončila šestá."/>
  </head>
  <body>
    <article>
      <h1>Sestry Kordovy nepřipravily Kim Si-jong o rekordní prémii</h1>
      <address><time datetime="2019-11-25T09:50:00+00:00">25 Nov 2019, 09:50</time> by <a rel="author" href="http://www.ctk.cz/" target="_blank">ČTK</a></address>
      <p>Naples (USA) - Nejvyšší prémii v historii ženského golfu 1,5 milionu dolarů získala na finálovém turnaji LPGA v Naples na Floridě Kim si-jong. Šestadvacetiletá Korejka uhájila v závěrečném kole první místo a odrazila útok Nelly Kordové, jež nakonec skončila třetí. Druhá dcera bývalého českého tenisty Petra Kordy Jessica skončila šestá.</p>
      <figure>
        <img src="https://i3.cn.cz/3/1572779903_P201911030280501.jpg"/>
      </figure>
      <p>Kim Si-jong vedla na CME Group Championship od začátku a jubilejní desátý titul na LPGA vybojovala i přesto, že poslední kolo bylo její nejhorší v turnaji. Odměnu v přepočtu téměř 35 milionů korun si zajistila až osmimetrovým patem na poslední jamce. Výsledek 70 jí stačil, Nelly Kordová totiž zahrála ještě o ránu více. Mezi ně se dostala mocně finišující Angličanka Charley Hullová, jež předvedla pět birdie na posledních sedmi jamkách.</p>
      <p>"Byla jsem hodně nervózní. Snažila jsem se na vítězství i rekordní prémii nemyslet, ale nešlo mi to z hlavy vytěsnit," přiznala vítězná Korejka, jež zvítězila se skóre -18.</p>
      <p>Jednadvacetiletá Nelly Kordová zakončila zatím nejlepší sezonu kariéry na pátém místě finančního žebříčku. Dva turnaje vyhrála, v elitní desítce byla dvanáctkrát. Jako jednička zakončila rok jiná Korejka Ko Čin-jong.</p>
      <p>
        <b>Ženský golfový turnaj kategorie Tour Championship v Naples v USA, finále LPGA (dotace 5 milionů dolarů, par 72):</b>
      </p>
      <p>1. Kim Si-jong (Korea) 270 (65+67+68+70), 2. Hullová (Angl.) 271 (72+67+66+66), 3. Kangová 272 (69+70+68+65), N. Kordová (obě USA) 272 (67+68+66+71), 5. Hendersonová (Kan.) 273 (68+67+71+67), 6. Thompsonová 275 (70+67+70+68), J. Kordová (obě USA) 275 (70+67+69+69), Ohová (Austr.) 275 (69+67+70+69).</p>
    </article>
  </body>
</html>