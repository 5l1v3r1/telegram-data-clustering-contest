<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000113051"/>
    <meta property="og:site_name" content="MGR Online"/>
    <meta property="article:published_time" content="2019-11-25T09:33:00+00:00"/>
    <meta property="og:title" content="ลูกสาว&quot;อาม่าฮวย&quot;ร่ำไห้ เล่าเหตุการณ์หนังคนละม้วน ปัดยักยอกเงิน 250 ล้าน เผยโดนพี่ชายกีดกันจากแม่"/>
    <meta property="og:description" content="ลูกสาวอาม่า เปิดใจทั้งน้ำตา ที่ร้านอาหารครัวบ้านช่าง เล่าเหตุการณ์เป็นหนังคนละม้วน ปัดยักยอกเงินแม่และอาม่ามีไม่ถึง 250 ล้าน บอกที่ผ่านมา ตนดูแลอย่างดี กระทั่งถูกกีดกันจากครอบครัวพี่ชายที่รับไปดูแล ต่อไปจะฟ้องกลับฝ่ายพี่ชาย"/>
  </head>
  <body>
    <article>
      <h1>ลูกสาว"อาม่าฮวย"ร่ำไห้ เล่าเหตุการณ์หนังคนละม้วน ปัดยักยอกเงิน 250 ล้าน เผยโดนพี่ชายกีดกันจากแม่</h1>
      <address><time datetime="2019-11-25T09:33:00+00:00">25 Nov 2019, 09:33</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011693501.JPEG"/>
      </figure>
      <p><b>MGR Online - ลูกสาวอาม่าฮวย เปิดใจทั้งน้ำตา ที่ร้านอาหารครัวบ้านช่าง เล่าเหตุการณ์เป็นหนังคนละม้วน ปัดยักยอกเงินแม่และอาม่ามีไม่ถึง 250 ล้าน บอกที่ผ่านมา ตนดูแลอย่างดี กระทั่งถูกกีดกันจากครอบครัวพี่ชายที่รับไปดูแล ต่อไปจะฟ้องกลับฝ่ายพี่ชาย </b><br/><br/>จากกรณีนางฮวย ศรีวิรัตน์ และ นางสาวมินตรา ศรีวิรัตน์ หลานสาว ผู้รับมอบอำนาจ พร้อมด้วย นายอนันต์ชัย ไชยเดช ทนายความ ได้เดินทางไปที่ศาลแพ่งพระโขนง เพื่อยื่นฟ้องธนาคารแห่งหนึ่ง และพนักงานของธนาคาร เป็นจำเลย ที่ 1-5 และมีจำเลยที่ 6 เป็นบุตรคนที่ 2 ของนางฮวยเอง ว่ายักยอกเงินเกือบ 300 ล้าน ไปจากบัญชี ซึ่งเมื่ออาม่าทวงถามลูกสาว ก็ได้รับคำตอบว่า นำเงินใช้ไปหมดแล้ว ตามที่ได้เสนอข่าวไปแล้วนั้น</p>
      <figure>
        <img src="https://mpics.mgronline.com/pics/Images/562000011693502.JPEG"/>
      </figure>
      <p>ความคืบหน้าเกี่ยวกับเรื่องนี้ วันนี้ (25 พ.ย.) เมื่อเวลา 14.00 น. ที่ร้านอาหารครัวบ้านช่าง ซอยศรีนครินทร์ 58 แขวงหนองบอน เขตประเวศ กรุงเทพฯ นางมาวดี ศรีวิรัตน์ อายุ 53 ปี ลูกสาวของอาม่า พร้อมด้วย นายกฤษฎา อินทามระ ทนายความ ได้แถลงข่าวชี้แจงข้อเท็จจริงกรณีดังกล่าว<br/><br/>โดยนางมาวดี กล่าวว่า ที่ผ่านมา ตนอยู่กับอาม่าตลอดระยะเวลา 50 ปี เมื่ออาม่าล้มป่วยก็ดูแลอย่างใกล้ชิด จะไปไหนก็ต้องรีบกลับ ต่อมาเมื่อปี 2559 อากงได้เสียชีวิต อาม่าก็มาอยู่ที่โรงงาน โดยมีครอบครัวพี่ชายดูแล จากนั้นก็เริ่มเกิดปัญหา ครอบครัวพี่ชายก็เริ่มเกิดความวุ่นวาย เข้ามายุ่งเรื่องเงินของครอบครัว เพราะคิดว่าตนได้เงินมากกว่า ทั้งๆ ที่มรดกก็แบ่งกันชัดเจน ซึ่งเรื่องนี้ มีมือที่ 3 ที่ทำให้อาม่า รับข้อมูลที่ผิดเพี้ยน นอกจากนี้หลังที่อาม่าไปอยู่กับครอบครัวพี่ชาย ตนไปเยี่ยม ก็ถูกกีดกัน ไม่ให้เขาไปในโรงงาน ทำให้ตนต้องย้ายมาอยู่ที่ จ.เพชรบุรี จนกระทั่งถูกฟ้องร้องว่าเนรคุณในปี 2560 ซึ่งตนเป็นฝ่ายชนะ</p>
      <figure>
        <img src="https://mpics.mgronline.com/pics/Images/562000011693503.JPEG"/>
      </figure>
      <p>ส่วนเรื่องที่ตนถูกกล่าวหาว่า เบิกเงินของอาม่า ออกมาเกือบ 250 ล้านบาท เรื่องนี้ไม่เป็นความจริง จริงๆ แล้ว อาม่า ไม่ได้มีเงินมากขนาดนั้น ช่วงปี 2557 ที่อาม่าป่วย มีเงินในบัญชีประมาณ 100 กว่าล้าน ตอนนั้นการทำธุรกรรมค่อนข้างลำบาก รวมทั้งการสั่งจ่ายเช็คค่าใช้จ่ายของให้กับทางโรงงาน เงินเดือนพนักงาน บางครั้งอาม่าอ่อนแรงเซ็นต์ชื่อไม่สะดวก ตนจึงไปปรึกษาแพทย์ รวมถึงเจ้าหน้าที่ธนาคารให้เปลี่ยนเงื่อนไขการเบิกถอนเงินเป็นการพิมพ์ลายนิ้วมือ และได้รับการยินยอมจากอาม่า และทำการถอนเงินจากบัญชีอาม่า จำนวน 4 ครั้ง มาเปิดบัญชีร่วมกันคือ "ตนและอาม่า" จากนั้นก็นำเงินไปลงทุนกองทุนรวม เพื่อเก็งกำไร ซึ่งตนยืนยันว่าเจ้าหน้าที่ธนาคารไม่มีส่วนเกี่ยวข้องตามที่ถูกกล่าวหา<br/><br/>ทั้งนี้ เงินในบัญชีที่ตนเปิดร่วมกันกับอาม่ากว่า 100 ล้านบาท มีการแบ่งให้ตนกับพี่ชายคนละ 30 ล้าน ส่วนที่เหลือเป็นค่าใช้จ่ายในการรักษาอาม่า และค่าใช้จ่ายภายในครอบครัว ส่วนที่มีการออกข่าวไปว่า ตนโกงเงินอาม่า 250 ล้าน เป็นการประโคมข่าวเกินจริง และตนเตรียมรวบรวมพยานหลักฐานฟ้องกลับในประเด็นนี้<br/><br/>นางมาวดี กล่าวยืนยันทั้งน้ำตาว่า ตนไม่ใช่ลูกเนรคุณ แม้จะมีการฟ้องร้องกัน แต่ในเรื่องความสัมพันธ์ ตนยังคิดถึงและเป็นห่วงแม่ ความจริงแม่ไม่น่ามาทำแบบนี้กับตนขนาดนี้ ทุกสิ่งที่เกิดขึ้น และทำให้แม่เปลี่ยนไป เพราะแม่ย้ายไปอยู่กับพี่ชาย ครอบครัวของพี่ชายอยากได้มรดกเพิ่ม เขาต้องการทรัพย์สินส่วนที่อาม่าเคยยกให้เรา ทั้งๆ ที่แบ่งกันคนละ 30 ล้านแล้ว ยังอยากได้เพิ่ม จนไปสร้างเรื่องทำให้แม่เข้าใจผิด</p>
      <figure>
        <img src="https://mpics.mgronline.com/pics/Images/562000011693504.JPEG"/>
      </figure>
      <figure>
        <img src="https://mpics.mgronline.com/pics/Images/562000011693505.JPEG"/>
      </figure>
      <figure>
        <img src="https://mpics.mgronline.com/pics/Images/562000011693506.JPEG"/>
      </figure>
      <figure>
        <img src="https://mpics.mgronline.com/pics/Images/562000011693507.JPEG"/>
      </figure>
      <figure>
        <img src="https://mpics.mgronline.com/pics/Images/562000011693508.JPEG"/>
      </figure>
      <figure>
        <img src="https://mpics.mgronline.com/pics/Images/562000011693509.JPEG"/>
      </figure>
      <figure>
        <img src="https://mpics.mgronline.com/pics/Images/562000011693510.JPEG"/>
      </figure>
      <figure>
        <img src="https://mpics.mgronline.com/pics/Images/562000011693511.JPEG"/>
      </figure>
      <figure>
        <img src="https://mpics.mgronline.com/pics/Images/562000011693512.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/crime/photo-gallery/9620000113051"/>
      </related>
    </article>
  </body>
</html>