<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/24/india-vs-bangladesh-2nd-test-icc-world-test-championship-2019-2021-match-analysis.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T09:19:00+00:00"/>
    <meta property="og:title" content="ഒറ്റ ടെസ്റ്റോടെ ബച്ചന്റെ പിങ്കും ‘വെറുത്ത’ കടുവകൾ; ഈഡൻ ഇന്ത്യയ്ക്ക് ‘പറുദീസ’!"/>
    <meta property="og:description" content="ബംഗ്ലദേശുകാർ ഏറ്റവും വെറുക്കുന്ന ഇന്ത്യൻ സിനിമ ഏതായിരിക്കും? അമിതാഭ് ബച്ചനെ നായകനാക്കി അനിരുദ്ധ് റോയ് ചൗധരി സംവിധാനം ചെയ്ത് 2016ൽ തിയറ്ററുകളിലെത്തിയ.Cricket news.Live Score.Cricket.virat kohli.test Cricket.Pink Ball Test.india national cricket team.Eden Gardens.Day-Night Test.Bangladesh national cricket team. ഇന്ത്യൻ ക്രിക്കറ്റ് ടീം. ഇന്ത്യ–ബംഗ്ലദേശ്. പിങ്ക് ടെസ്റ്റ്. കൊൽക്കത്ത പിങ്ക് ടെസ്റ്റ്. ഈഡൻ ഗാർഡൻസ്. മലയാളം ക്രിക്കറ്റ് വാർത്തകൾ. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഒറ്റ ടെസ്റ്റോടെ ബച്ചന്റെ പിങ്കും ‘വെറുത്ത’ കടുവകൾ; ഈഡൻ ഇന്ത്യയ്ക്ക് ‘പറുദീസ’!</h1>
      <address><time datetime="2019-11-25T09:19:00+00:00">25 Nov 2019, 09:19</time> by <a rel="author">ലീ അകമ്പാടം</a></address>
      <p>ബംഗ്ലദേശുകാർ ഏറ്റവും വെറുക്കുന്ന ഇന്ത്യൻ സിനിമ ഏതായിരിക്കും? അമിതാഭ് ബച്ചനെ നായകനാക്കി അനിരുദ്ധ് റോയ് ചൗധരി സംവിധാനം ചെയ്ത് 2016ൽ തിയറ്ററുകളിലെത്തിയ ‘പിങ്ക്’ ആയിരിക്കുമെന്ന് ഉറപ്പ്! – ഇന്ത്യ ആദ്യമായി ആതിഥ്യം വഹിച്ച ഡേ–നൈറ്റ് ടെസ്റ്റെന്ന നിലയിൽ ചരിത്രത്തിന്റെ ഭാഗമായി മാറിയ ഇന്ത്യ–ബംഗ്ലദേശ് രണ്ടാം ക്രിക്കറ്റ് ടെസ്റ്റിന്റെ ഏകദേശ ചിത്രം ട്വിറ്ററിൽ വ്യാപകമായി പ്രചരിച്ച ഈ ട്രോളിലുണ്ട്! പിങ്ക് പന്തിലെ ആദ്യാനുഭവം പിങ്ക് സിനിമയെപ്പോലും വെറുക്കാൻ മാത്രം ബംഗ്ലദേശുകാരെ മുറിപ്പെടുത്തിയെന്ന് സാരം. ഇന്ത്യൻ പേസർമാർ തകർത്താടിയ മത്സരത്തിൽ ഇന്നിങ്സിനും 46 റൺസിനുമാണ് ബംഗ്ലദേശിന്റെ തോൽവി. 241 റൺസിന്റെ ഒന്നാം ഇന്നിങ്സ് ലീഡ് വഴങ്ങി രണ്ടാമതും ബാറ്റിങ്ങിന് ഇറങ്ങിയ ബംഗ്ലദേശ് 41.1 ഓവറിൽ 195 റൺസിന് എല്ലാവരും പുറത്തായി. ഇതോടെ രണ്ടു മത്സരങ്ങളടങ്ങിയ പരമ്പരയും ഇന്ത്യ തൂത്തുവാരി. ഇൻഡോറിൽ നടന്ന ഒന്നാം ടെസ്റ്റിൽ ഇന്നിങ്സിനും 130 റൺസിനുമാണ് ഇന്ത്യ ജയിച്ചത്.</p>
      <p>ഈ ടെസ്റ്റ് വിജയത്തോടെ രണ്ട് അസാമാന്യ റെക്കോർഡുകളും കോലിയും സംഘവും സ്വന്തമാക്കി. അതിലൊന്ന്, ടെസ്റ്റ് ക്രിക്കറ്റിന്റെ ചരിത്രത്തിലെ തന്നെ ആദ്യ സംഭവമാണ്; തുടർച്ചയായി നാല് മത്സരങ്ങളിൽ ഇന്നിങ്സ് ജയം. തങ്ങളുടെ പ്രതാപകാലത്ത് വെസ്റ്റിൻഡീസിനും ഓസ്ട്രേലിയയ്ക്കും പോലും സാധ്യമാകാതെ പോയ നേട്ടം. രണ്ടാമത്തേത്, ടെസ്റ്റിൽ ആദ്യമായി ഇന്ത്യ ഏഴാം തുടർവിജയം കുറിച്ചു. സൗരവ് ഗാംഗുലി, മഹേന്ദ്രസിങ് ധോണി തുടങ്ങിയ മഹാരഥൻമാരുടെ കാലത്തുപോലും കയ്യെത്തിപ്പിടിക്കാനാകാതെ പോയ നേട്ടം! മാത്രമല്ല, സ്വന്തം നാട്ടിൽ തുടർച്ചയായ 12–ാം ടെസ്റ്റ് പരമ്പര വിജയത്തോടെ സ്വന്തം പേരിലുള്ള റെക്കോർഡ് ഇന്ത്യൻ ടീം ഒന്നുകൂടി നീട്ടി.</p>
      <p>ഒന്നുറപ്പാണ്, ഇന്ത്യൻ ക്രിക്കറ്റിന്റെ ചരിത്രത്തിൽത്തന്നെ സമാനതകളില്ലാത്ത അസാമാന്യ കുതിപ്പാണ് ഇന്ത്യയുടേത്. അതിന് ഇന്ധനമാകുന്നത് എക്കാലവും ഇന്ത്യൻ ക്രിക്കറ്റിനെ പിന്നോട്ടുവലിച്ചിട്ടുള്ള പേസ് ബോളർമാരും! ലോക ടെസ്റ്റ് ചാംപ്യൻഷിപ്പിന്റെ ഭാഗമായുള്ള തുടർച്ചയായ ഏഴാം ടെസ്റ്റും ജയിച്ച ഇന്ത്യ 360 പോയിന്റുമായി കുതിപ്പു തുടരുകയാണ്. രണ്ടാം സ്ഥാനത്തുള്ള ഓസീസിന് ഇതുവരെ 116 പോയിന്റ് മാത്രം! കഴിഞ്ഞ നാലു ടെസ്റ്റുകളിൽ ഇന്ത്യയുടെ വിജയങ്ങൾ ഇങ്ങനെ:</p>
      <p>1. പുണെയിൽ ദക്ഷിണാഫ്രിക്കയെ ഇന്നിങ്സിനും 137 റൺസിനും തോൽപ്പിച്ചു.</p>
      <p>2. റാഞ്ചിയിൽ ദക്ഷിണാഫ്രിക്കയെ ഇന്നിങ്സിനും 202 റൺസിനും തോൽപ്പിച്ചു.</p>
      <p>3. ഇൻഡോറിൽ ബംഗ്ലദേശിനെ ഇന്നിങ്സിനും 130 റൺസിനും തോൽപ്പിച്ചു.</p>
      <p>4. കൊൽക്കത്തയിൽ ബംഗ്ലദേശിനെ ഇന്നിങ്സിനും 46 റൺസിനും ജയിച്ചു</p>
      <p>
        <b>∙ ദൈർഘ്യം വെറും ‌‌968 പന്ത്!</b>
      </p>
      <p>ഇന്ത്യൻ പേസർമാരുടെ കടന്നാക്രമണത്തിൽ പകുതിദൂരം പോലും പിന്നിടും മുൻപാണ് മത്സരത്തിനു ഫലമുണ്ടായത്. ഏറെക്കുറെ രണ്ടു ദിവസം കൊണ്ട് മത്സരം തീർന്നെന്നു പറയാം. മൂന്നാം ദിനം ആദ്യസെഷനിൽ വെറും 52 പന്തുകൾ എറിഞ്ഞപ്പോഴേയ്ക്കും മത്സരം പൂർണം!</p>
      <p>ആകെ ബോൾ ചെയ്ത പന്തുകളുടെ എണ്ണം പരിഗണിച്ചാൽ ഇന്ത്യൻ മണ്ണിലെ ഏറ്റവും ദൈർഘ്യം കുറഞ്ഞ ടെസ്റ്റെന്ന ഖ്യാതിയും ഇനി കൊൽക്കത്ത ടെസ്റ്റിനാണ്. ഇരു ടീമുകളും ചേർന്ന് ആകെ ബോൾ ചെയ്തത് 968 പന്തുകളാണ്. 2018ൽ ഇന്ത്യ–അഫ്ഗാനിസ്ഥാൻ ടെസ്റ്റിൽ 1028 പന്തുകൾ ബോൾ ചെയ്തതിന്റെ റെക്കോർഡ് പിങ്ക് ടെസ്റ്റിനു മുന്നിൽ വഴിമാറി.</p>
      <p>
        <b>∙ ഈഡൻ, ഇന്ത്യൻ പേസർമാരുടെ പറുദീസ</b>
      </p>
      <p>പേസ് ബോളർമാരുടെ ചിറകിലേറി സമീപകാലത്ത് ഇന്ത്യൻ ടെസ്റ്റ് ടീം നടത്തുന്ന വിസ്മയക്കുതിപ്പിന്റെ തുടർച്ച മാത്രമാണ് കൊൽക്കത്തയിലെ പിങ്ക് ടെസ്റ്റിലും കണ്ടത്. മത്സരത്തിലെ ഏക സെഞ്ചുറി നേടിയതിന്റെ പേരിൽ തനിക്ക് മാൻ ഓഫ് ദ് മാച്ച് പുരസ്കാരം തന്നാൽ അത് പേസ് ബോളർമാരിൽ ഒരാൾക്ക് നൽകാമെന്ന് നേരത്തേ തന്നെ തീരുമാനിച്ചിരുന്നുവെന്ന് ഇന്ത്യൻ നായകൻ വിരാട് കോലി പറഞ്ഞത് വെറുതെയല്ല! ഇന്ത്യൻ മണ്ണിൽ നടന്ന ഈ ടെസ്റ്റ് മത്സരത്തിൽ സ്പിന്നർമാരായ രവിചന്ദ്രൻ അശ്വിനും രവീന്ദ്ര ജഡേജയും ചേർന്ന് ആകെ ബോൾ ചെയ്തത് ഏഴ് ഓവറുകൾ മാത്രമാണ്! </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/22/ishant-shami-umesh-yadav.jpg"/>
      </figure>
      <p>ഇക്കുറി ഇന്ത്യൻ പേസർമാരുടെ അപ്രമാദിത്വം കുറച്ചുകൂടി വ്യക്തമായി തെളിഞ്ഞുകണ്ടു. കൊൽക്കത്തയിൽ ബംഗ്ലദേശിനു നഷ്ടമായ 19 വിക്കറ്റും സ്വന്തമാക്കിയത് ഇഷാന്ത് ശർമ – ഉമേഷ് യാദവ് – മുഹമ്മദ് ഷമി പേസ് ത്രയം തന്നെ. ഒന്നാം ഇന്നിങ്സിൽ ഇഷാന്ത് ശർമയും രണ്ടാം ഇന്നിങ്സിൽ ഉമേഷ് യാദവും അഞ്ചു വിക്കറ്റ് നേട്ടം കൈവരിച്ചു. ടെസ്റ്റിലെ രണ്ടാമത്തെ മാത്രം 10 വിക്കറ്റ് നേട്ടം ഒരേയൊരു വിക്കറ്റ് നഷ്ടത്തിൽ ഇഷാന്തിന് നഷ്ടമായത് ചെറിയ നിരാശയുമായി.</p>
      <p>ഒന്നാം ഇന്നിങ്സിൽ വെറും 106 റൺസിനുള്ളിലാണ് ഇന്ത്യൻ പേസർമാർ ബംഗ്ലദേശിനെ ചുരുട്ടിക്കെട്ടിയത്. 12 ഓവറിൽ 22 റൺസ് മാത്രം വഴങ്ങി അഞ്ചു വിക്കറ്റ് പിഴുത ഇഷാന്ത് ശർമ മുന്നിൽനിന്നു നയിച്ചു. കഴിഞ്ഞ 12 വർഷത്തിനിടെ ഇന്ത്യൻ മണ്ണിൽ ഇഷാന്തിന്റെ ആദ്യ അഞ്ചു വിക്കറ്റ് നേട്ടം! മൂന്നു വിക്കറ്റ് പിഴുത ഉമേഷ് യാദവും രണ്ടു വിക്കറ്റ് വീഴ്ത്തിയ മുഹമ്മദ് ഷമിയും ഉറച്ച പിന്തുണ നൽകി. രണ്ടാം ഇന്നിങ്സിൽ മുന്നിൽനിന്ന് നയിക്കാൻ ഉമേഷ് യാദവെത്തി. 14.1 ഓവറിൽ 53 റൺസ് വഴങ്ങി പിഴുതത് അഞ്ചു വിക്കറ്റ്. 13 ഓവറിൽ 56 റൺസ് വഴങ്ങി നാലു വിക്കറ്റുമായി  ഇഷാന്ത് ശർമ ഉറച്ച പിന്തുണ നൽകി. ഫലം, ഇത്തവണയും ബംഗ്ലദേശിന് 200 കടക്കാനായില്ല. ഇന്ത്യൻ മണ്ണിൽ എതിര്‍ ടീമിന്റെ 19 വിക്കറ്റും പേസ് ബോളർമാർ ഒറ്റയ്ക്കു വീഴ്ത്തുന്നത് ഇത് ആദ്യ സംഭവമാണ്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/14/india-wicket-celebration-ishant.jpg"/>
      </figure>
      <p>‘നാലു വർഷം മുൻപ് ദക്ഷിണാഫ്രിക്കയ്‌ക്കെതിരെ ഇന്ത്യൻ സ്പിന്നർമാർ 61 വിക്കറ്റ് പിഴുതപ്പോൾ പേസ് ബോളർമാർക്ക് ലഭിച്ചത് ഒൻപതു വിക്കറ്റ് മാത്രം. ബംഗ്ലദേശിനെതിരായ പരമ്പരയിൽ 33 വിക്കറ്റും പേസ് ബോളർമാർ സ്വന്തമാക്കിയപ്പോൾ സ്പിന്നർമാർക്ക് ലഭിച്ചത് അഞ്ച് (ഈ ടെസ്റ്റിൽ ഒന്നുപോലുമില്ല( മാത്രം. എല്ലാം മാറിയിരിക്കുന്നു’ – ഹർഷ ഭോഗ്‍ലെയുടെ ട്വീറ്റ് ഇതിനോടു ചേർത്തു വായിക്കണം.</p>
      <p>ഈ ടെസ്റ്റിലൂടെ ഉമേഷ് യാദവ് കൈവരിച്ചൊരു നേട്ടത്തെക്കുറിച്ചുകൂടി എടുത്തുപറയണം. ഇന്ത്യൻ മണ്ണിൽ അവസാനം കളിച്ച 10 ഇന്നിങ്സുകളിൽ ഉമേഷിന്റെ വിക്കറ്റ് നേട്ടം ഇങ്ങനെ: 5, 3, 2, 2, 2, 3, 3, 3, 4, 6. ഇന്ത്യൻ മണ്ണിൽ തുടർച്ചയായി 10 ഇന്നിങ്സുകളിൽ ഒന്നിലധികം വിക്കറ്റുകൾ നേടുന്ന രണ്ടാമത്തെ മാത്രം പേസ് ബോളറാണ് ഉമേഷ്. ആദ്യത്തെ ഇന്ത്യൻ ബോളറും. 12 ഇന്നിങ്സുകളിൽ തുടർച്ചയായി ഒന്നിലധികം വിക്കറ്റ് വീഴ്ത്തിയ വിൻഡീസ് താരം കോട്നി വാൽഷാണ് മുന്നിൽ. ഇന്ത്യൻ താരങ്ങളിൽ തുടർച്ചയായി ആറിലധികം ടെസ്റ്റുകളിൽ ഒന്നിലധികം വിക്കറ്റ് വീഴ്ത്തിയ പേസ് ബോളർമാർ മറ്റാരുമില്ല തന്നെ!</p>
      <p>
        <b>∙ പന്തേതായാലും രാജാവ് കോലി തന്നെ!</b>
      </p>
      <p>ഇന്ത്യൻ ക്രിക്കറ്റ് ചരിത്രത്തിലെ ആദ്യ പിങ്ക് ടെസ്റ്റിൽ സെഞ്ചുറി കുറിച്ച് ക്യാപ്റ്റൻ വിരാട് കോലി സ്വന്തം പേരെഴുതിച്ചേർത്തതും ആവേശത്തോടെയാണ് ഇന്ത്യൻ ആരാധകർ കണ്ടത്. കോലിയേപ്പോലെ മുന്നിൽനിന്നു നയിക്കാൻ ഇരട്ടച്ചങ്കുള്ളൊരു നായകനുള്ളപ്പോൾ ഇന്ത്യ എന്തു പേടിക്കാനാണ്! 159 പന്തിൽ 12 ഫോറുകൾ സഹിതമാണ് കോലി പിങ്ക് ടെസ്റ്റിൽ സെഞ്ചുറി നേടുന്ന ആദ്യ ഇന്ത്യക്കാരനെന്ന നേട്ടം സ്വന്തമാക്കിയത്. ടെസ്റ്റിൽ കോലിയുടെ 27–ാം സെഞ്ചുറി കൂടിയാണിത്. മത്സരത്തിലാകെ 194 പന്തുകൾ നേരിട്ട കോലി, 18 ഫോറുകളോടെ 136 റൺസെടുത്തു. ഇന്ത്യൻ ക്യാപ്റ്റനെ പുറത്താക്കിയ ബംഗ്ലദേശ് ബോളർ എബാദത്ത് ഹുസൈൻ സല്യൂട്ടടിച്ചാണ് അദ്ദേഹത്തെ യാത്രയാക്കിയതെന്നതിലുണ്ട് എല്ലാം! (മത്സരത്തിനിടെ കോലിയുടെ ഉഗ്രനൊരു കവർ ഡ്രൈവിൽ മനം മയങ്ങി എബാദത്ത് ഹുസൈൻ കയ്യടിക്കുന്ന വിഡിയോ സമൂഹമാധ്യമങ്ങളിൽ വൈറലായിരുന്നു).</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/23/virat-kohli-returns.jpg"/>
      </figure>
      <p>വെള്ളപ്പന്തിലും ചുവപ്പു പന്തിലും പിങ്ക് പന്തിലും ലോകത്തെ ഏറ്റവും മികച്ച താരം വിരാട് കോലിയാണെന്ന് സാക്ഷ്യപ്പെടുത്തിയത് മുൻ ഇംഗ്ലണ്ട് ക്യാപ്റ്റൻ കൂടിയായ മൈക്കല്‍ വോണാണ്. വ്യക്തിഗത മികവിനൊപ്പം കൂട്ടുകെട്ടുകൾ തീർക്കുന്നതിൽ കോലി കാട്ടിയ ശ്രദ്ധ കൂടിയാണ് മത്സരത്തിൽ ഇന്ത്യയ്ക്ക് അനായാസ ജയം ഉറപ്പാക്കിയത്. രഹാനെയ്ക്കൊപ്പം നാലാം വിക്കറ്റിലും (99), രവീന്ദ്ര ജഡേജയ്ക്കൊപ്പം അഞ്ചാം വിക്കറ്റിലും (53) കോലി കൂട്ടിച്ചേർത്ത അർധസെഞ്ചുറി കൂട്ടുകെട്ടുകളുടെ കരുത്തിലാണ് ഇന്ത്യ മികച്ച സ്കോറിലെത്തിയത്. പൂജാര 105 പന്തിൽ 55 റൺസും രഹാനെ 69 പന്തിൽ 51 റൺസുമെടുത്തു.</p>
      <p>ബാറ്റിങ്ങിന്റെ കാര്യത്തിൽ ഇന്ത്യയെ അൽപമെങ്കിലും നിരാശപ്പെടുത്തിയത് നീണ്ട ഇടവേളയ്ക്കു ശേഷം ഓപ്പണർമാർ പരാജയപ്പെട്ടതു മാത്രമാകും. കഴിഞ്ഞ ടെസ്റ്റിലെ ഇരട്ടസെഞ്ചുറി വീരൻ മായങ്ക് അഗർവാൾ 14 റൺസെടുത്തും രോഹിത് ശർമ 21 റൺസെടുത്തുമാണ് മടങ്ങിയത്. സമീപകാല ഇന്ത്യൻ വിജയങ്ങളിൽ ബാറ്റുകൊണ്ടും ശ്രദ്ധേയ സംഭാവനകൾ നൽകിയ രവീന്ദ്ര ജഡേജയും പിങ്ക് ടെസ്റ്റിൽ 12 റൺസുമായി മടങ്ങി. അതേസമയം,  ഒൻപതു വിക്കറ്റ് നഷ്ടത്തിൽ 347 റൺസെടുത്ത് ഇന്നിങ്സ് ഡിക്ലയർ ചെയ്ത ഇന്ത്യ മറ്റൊരു റെക്കോർഡും പേരിലാക്കി; തുടർച്ചയായി ഏഴ് ഇന്നിങ്സുകളിൽ ഡിക്ലയർ ചെയ്യുന്ന ആദ്യ ടീം!</p>
      <p>
        <b>∙ മറക്കാമോ, ആ ക്യാച്ചുകൾ !</b>
      </p>
      <p>പരിശീലക സമയത്ത് ഫീൽഡിങ്ങിൽ പിങ്ക് പന്ത് സമ്മാനിച്ചത് അത്ര സുഖമുള്ള അനുഭവമല്ലെന്ന് മത്സരത്തലേന്നുള്ള വാർത്താ സമ്മേളനത്തിൽ തുറന്നടിച്ചിരുന്നു കോലി. ‘സ്ലിപ്പിൽ ഫീൽഡ് ചെയ്തപ്പോൾ വലിയൊരു ഹോക്കി പന്ത് കയ്യിൽ വന്നിടിക്കുന്ന പോലെയാണ് എനിക്കു തോന്നിയത്. ചെറുപ്പത്തിൽ നമ്മൾ കളിക്കുന്ന ലെതർ ബോളുകളെപ്പോലെയും തോന്നി. പന്ത് ത്രോ ചെയ്യുമ്പോൾ കൂടുതൽ ശക്തി വേണ്ടി വരുന്നു. ആകാശത്തുയരുന്ന പന്തുകൾ പെട്ടെന്നു പൊട്ടി വീഴുന്നതു പോലെയാണ് കയ്യിലെത്തുന്നത്..’– ഈഡനിൽ രാത്രി വെളിച്ചത്തിൽ പരിശീലിച്ചതിനു ശേഷം കോലി പറഞ്ഞു. </p>
      <p>കളത്തിൽ പക്ഷേ, കളിക്കളത്തിൽ ഇന്ത്യൻ ഫീൽഡർമാർ കാഴ്ചവച്ച പ്രകടനം അനുപമമെന്നേ വിശേഷിപ്പിക്കാനാകൂ. ബംഗ്ലദേശിനെതിരായ ഒന്നാം ക്രിക്കറ്റ് ടെസ്റ്റിൽ ഇൻഡോർ ഹോൽക്കൽ സ്റ്റേഡിയത്തിൽ അനായാസ ക്യാച്ചുകൾപോലും നിലത്തിട്ട് വില്ലൻമാരായ ഇന്ത്യൻ താരങ്ങൾ, ഈഡനെ അക്ഷരാർഥത്തിൽ ‘ഫീൽഡിങ് പറുദീസ’യാക്കി. ഇൻഡോറിൽ സ്ലിപ്പിൽ അനായാസ ക്യാച്ച് നിലത്തിട്ട രോഹിത് ശർമയാണ് കൊൽക്കത്തയിൽ ഉജ്വല ക്യാച്ചുമായി അമ്പരപ്പിച്ച ആദ്യത്തെയാൾ. ബംഗ്ലദേശ് നായകൻ കൂടിയായ മോമിനുൽ ഹഖിനെ പുറത്താക്കാൻ ഒന്നാം ഇന്നിങ്സിലാണ് രോഹിത് തകർപ്പൻ ക്യാച്ചെടുത്തത്. </p>
      <figure>
        <img src="https://img-mm.manoramaonline.com/content/dam/mm/mo/sports/cricket/images/2019/11/22/rohit-saha-catches.jpg"/>
      </figure>
      <p>വിക്കറ്റിനു പിന്നിൽ വൃദ്ധിമാൻ സാഹയുടെ കഠിനാധ്വാനത്തെക്കുറിച്ച് പറയാതെ പോകുന്നതെങ്ങനെ? നിലവിൽ ലോക ക്രിക്കറ്റിലെ ഏറ്റവും മികച്ച വിക്കറ്റ് കീപ്പറാണ് സാഹയെന്ന് കോലി സാക്ഷ്യപ്പെടുത്തിയിട്ട് അധികമായിട്ടില്ല. കൊൽക്കത്തയിൽ രോഹിത്തിനു പിന്നാലെ സാഹയുമെടുത്തു, തകർപ്പനൊരു ക്യാച്ച്. ഇഷാന്ത് ശർമയുടെ പന്തിൽ മഹ്മൂദുല്ലയെ പുറത്താക്കാനായിരുന്നു ആ പറക്കും ക്യാച്ച്. മാത്രമല്ല, ഇന്ത്യൻ പേസർമാരുടെ കുത്തിത്തിരിഞ്ഞ് അതിവേഗത്തിലെത്തുന്ന പന്തുകൾ ബൗണ്ടറിയിലേക്കു പോകാതെ കാക്കാൻ വിക്കറ്റിനു പിന്നിൽ പറന്നുനിൽക്കുകയായിരുന്നു സാഹ!</p>
      <p>
        <b>∙ പിങ്ക് ടെസ്റ്റിൽ ‘പ്ലിങ്ങിയ’ ബംഗ്ലദേശ്</b>
      </p>
      <p>ഇന്ത്യൻ ടീമിലെ ആറു താരങ്ങൾക്ക് ദുലീപ് ട്രോഫിയിൽ പിങ്ക് പന്തിൽ കളിച്ചതിന്റെ തഴക്കമുണ്ടായിരുന്നെങ്കിൽ ഒരാൾക്കുപോലും പിങ്ക് പന്ത് അനുഭവമില്ലാത്തതിന്റെ വേവലാതികളുമായാണ് ബംഗ്ലദേശ് കൊൽക്കത്തയിൽ കളിക്കാനിറങ്ങിയത്. അതിന്റെ ആശങ്ക മത്സരത്തലേന്ന് ബംഗ്ലദേശ് നായകൻ മോമിനുൽ ഹഖ് പങ്കുവയ്ക്കുകയും ചെയ്തു. കളത്തിലും അതിദയനീമായിരുന്നു ബംഗ്ലദേശ് താരങ്ങളുടെ പ്രകടനം. ബാറ്റിങ്ങിലും ബോളിങ്ങിലും അവർ ഒരുപോലെ നിരാശപ്പെടുത്തി.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/24/india-vs-bangladesh.jpg"/>
      </figure>
      <p>രണ്ട് ഇന്നിങ്സിലും ബംഗ്ലദേശ് 200 കടക്കാനാകാതെ ഉഴറുന്ന കാഴ്ച ദയനീയമായിരുന്നു. രണ്ടാം ഇന്നിങ്സിൽ മുഷ്ഫിഖുർ റഹിം പൊരുതിനേടിയ അർധസെഞ്ചുറി മാറ്റിനിർത്തിയാൽ പിങ്ക് ടെസ്റ്റിൽ ബംഗ്ലദേശ് ബാറ്റിങ്ങിന് ഓർത്തിരിക്കാനൊന്നുമില്ല. ബോളിങ്ങിലും ഏറെക്കുറേ സമാനമാണ് കാര്യങ്ങൾ. ടെസ്റ്റ് ചരിത്രത്തിലെ തന്നെ ഏറ്റവും മികച്ച ഫോമിൽ കളിക്കുന്ന ഇന്ത്യ ടീമിനെ ഒന്നു തൊടാൻപോലും സാധിക്കാതെയാണ് ടെസ്റ്റ് പരമ്പരയ്ക്കൊടുവിൽ ബംഗ്ലദേശ് താരങ്ങൾ നാട്ടിലേക്കു മടങ്ങുന്നത്.</p>
      <p>
        <b>∙ പിങ്ക് ടെസ്റ്റിലെ ആദ്യ ഇന്ത്യൻ സ്പർശം:</b>
      </p>
      <p>ആദ്യം ബോൾ ചെയ്തത് - ഇഷാന്ത് ശർമ</p>
      <p>ആദ്യത്തെ മെയ്ഡൻ ഓവർ - ഇഷാന്ത് ശർമ</p>
      <p>ആദ്യത്തെ വിക്കറ്റ് - ഇഷാന്ത് ശർമ</p>
      <p>ആദ്യത്തെ ക്യാച്ച് - രോഹിത് ശർമ</p>
      <p>ആദ്യത്തെ അഞ്ചു വിക്കറ്റ് നേട്ടം - ഇഷാന്ത് ശർമ</p>
      <p>ആദ്യ റൺ - മായങ്ക് അഗർവാൾ</p>
      <p>ആദ്യ ഫോർ - മായങ്ക് അഗർവാൾ</p>
      <p>ആദ്യ സിക്സ് - രോഹിത് ശർമ</p>
      <p>ആദ്യ അർധസെഞ്ചുറി - ചേതേശ്വർ പൂജാര</p>
      <p>ആദ്യ സെഞ്ചുറി - വിരാട് കോലി</p>
      <p>ആദ്യ ഡക്ക് - ഉമേഷ് യാദവ്</p>
      <p>ആദ്യ മാൻ ഓഫ് ദ് മാച്ച് - ഇഷാന്ത് ശർമ</p>
      <p>
        <b>∙ റെക്കോർഡ് ബുക്ക്</b>
      </p>
      <p>∙ ഒരു ടെസ്റ്റിൽ ഇന്ത്യൻ പേസർമാർ കൂടുതൽ വിക്കറ്റ് നേടിയത്:</p>
      <p>20 - ദക്ഷിണാഫ്രിക്കയ്‌ക്കെതിരെ ജൊഹാനസ്ബർഗിൽ, 2017/18</p>
      <p>19 – ഇംഗ്ലണ്ടിനെതിരെ ട്രെന്റ്ബ്രിജിൽ, 2018</p>
      <p>19 – ബംഗ്ലദേശിനെതിരെ കൊൽക്കത്തയിൽ, 2019/20 *</p>
      <p>∙ ഏറ്റവും കൂടുതൽ ടെസ്റ്റ് വിജയങ്ങൾ നേടിയ ക്യാപ്റ്റൻമാർ</p>
      <p>53 – ഗ്രെയിം സ്മിത്ത്</p>
      <p>48 – റിക്കി പോണ്ടിങ്</p>
      <p>41 – സ്റ്റീവ് വോ</p>
      <p>36 – ക്ലൈവ് ലോയ്ഡ്</p>
      <p>33 – വിരാട് കോലി</p>
      <p>32 – അലൻ ബോർഡർ</p>
      <p>∙ സ്വന്തം മണ്ണിൽ ഇന്ത്യൻ പേസർമാർക്ക് കൂടുതൽ വിക്കറ്റുകൾ:</p>
      <p>19 - ബംഗ്ലദേശിനെതിരെ കൊൽക്കത്തയിൽ, 2019/20 *</p>
      <p>17 – ശ്രീലങ്കയ്ക്കെതിരെ കൊൽക്കത്തയിൽ, 2017/18</p>
      <p>16 – ഇംഗ്ലണ്ടിനെതിരെ ചൈന്നൈയിൽ, 1933/34</p>
      <p>16 – പാക്കിസ്ഥാനെതിരെ ഡൽഹിയിൽ, 1979/80</p>
      <p>16 – പാക്കിസ്ഥാനെതിരെ കൊൽക്കത്തയിൽ, 1998/99</p>
      <p>
        <b>English Summary: India vs Bangladesh, 2nd Test -  Match Analysis</b>
      </p>
    </article>
  </body>
</html>