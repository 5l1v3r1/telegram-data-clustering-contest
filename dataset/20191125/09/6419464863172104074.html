<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/mitsotakis-kyrie-tsipra-tis-protaseis-sas-tis-aperripse-o-ellinikos-laos/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T09:32:32+00:00"/>
    <meta property="og:title" content="Μητσοτάκης: Κύριε Τσίπρα τις προτάσεις σας τις απέρριψε ο ελληνικός λαός"/>
    <meta property="og:description" content="«Κύριε Τσίπρα, τις προτάσεις σας δεν τις απορρίπτει σήμερα η ΚΟ της ΝΔ. Τις απέρριψε ο ελληνικός λαός στις εκλογές της 7ης Ιουλίου», τόνισε ο Κ. Μητσοτάκης"/>
  </head>
  <body>
    <article>
      <h1>Μητσοτάκης: Κύριε Τσίπρα τις προτάσεις σας τις απέρριψε ο ελληνικός λαός</h1>
      <address>
        <time datetime="2019-11-25T09:32:32+00:00">25 Nov 2019, 09:32</time>
      </address>
      <p>«Κύριε <b>Τσίπρα</b>, τις προτάσεις σας δεν τις απορρίπτει σήμερα η ΚΟ της <b>ΝΔ</b>.<b> Τις απέρριψε ο ελληνικός λαός στις εκλογές της 7ης Ιουλίου.</b> Γι’ αυτό μεσολαβεί η λαϊκή ετυμηγορία μεταξύ των δύο φάσεων της συνταγματικής αναθεώρησης». Αυτό τόνισε, μεταξύ άλλων, ο <b><a href="https://neaselida.gr/tag/prothypourgos/">πρωθυπουργός</a> </b><a href="https://neaselida.gr/tag/kyriakos-mitsotakis/"><b>Κυριάκος Μητσοτάκης </b></a>από το βήμα της <b>Βουλής </b>στη συζήτηση για την <b><a href="https://neaselida.gr/tag/syntagmatiki-anatheorisi/">αναθεώρηση</a> </b>του <b>Συντάγματος</b>.</p>
      <p>Ο <b>πρωθυπουργός </b>σημείωσε επίσης και τα εξής: «Θα αργήσουμε πολύ κ. <b>Τσίπρα </b>να έχουμε άλλη αναθεωρητική διαδικασία. Η επόμενη αναθεώρηση δεν μπορεί να ολοκληρωθεί παρά μόνο αν παρέλθει μια δεκαετία. Σήμερα να κάνουμε ψύχραιμη αποτίμηση για το τι ακριβώς συνέβη κατά τη διάρκεια αυτής της διαδικασίας […] Από αύριο η χώρα θα έχει νέο Σύνταγμα, του 2019. Θα φέρει τη σφραγίδα της σημερινής κοινοβουλευτικής πλειοψηφίας αλλά [θα είναι] και προϊόν διακομματικής συναίνεσης».</p>
      <p>Επίσης ο κ. <b>Μητσοτάκης</b>, απευθυνόμενος στον αρχηγό της αξιωματικής αντιπολίτευσης συμπλήρωσε: «Ο τόνος, κ. <b>Τσίπρα</b>, της ομιλίας σας ήταν εκτός κλίματος. Δεν ακούσατε κανένα πολιτικό αρχηγό αλλά ήταν και εκτός κλίματος σε σχέση με τη συζήτηση που έγινε στην επιτροπή […] Όπως είχαμε δεσμευτεί, προσεγγίσαμε τη συνταγματική αναθέωρηση με διαφορετικό τρόπο από εκείνον του <b>ΣΥΡΙΖΑ</b>. Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρονο. Γιατί έμεινε αδρανές για 31 μήνες, κ. <b>Τσίπρα</b>;</p>
      <p>Η πλειοψηφία δεν αγνόησε τη θέση της μειοψηφίας. Το κοινοβούλιο εξέτασε τις διατάξεις που έφτασαν σε αυτό απο την απελθούσα Βουλή».</p>
      <h3>Η σημερινή αξιωματική αντιπολίτευση δεν είχε ως σκοπό τον εκσυγχρονισμό του Συντάγματος</h3>
      <p>Ο πρωθυπουργός <b>Κυριάκος Μητσοτάκης</b>, συνεχίζοντας την ομιλία του στη Βουλή, στο πλαίσιο της συζήτησης για την αναθεώρηση του Συντάγματος, ανέφερε και τα εξής, μεταξύ άλλων:</p>
      <p>«Κύριε <b>Τσίπρα</b>, δεν κρίνατε απαραίτητη μία αναφορά στο Σύνταγμα για αντιμετώπιση κλιματικής αλλαγής; Το άρθρο 24 δεν κρίνατε απαραίτητο να αναθεωρηθεί. Εσείς που είστε φίλος του Περιβάλλοντος […]</p>
      <p>Ο <b>ΣΥΡΙΖΑ </b>επέμεινε σε διαφορετική κατεύθυνση με περιττούς συνταγματικούς βερμπαλισμούς. Με επικίνδυνες κάποιες διατάξεις πολιτικού καιροσκοπισμού. Πού ακούσατε ότι εμείς προτείναμε την απλή αναλογική ως μόνιμο σύστημα; Άλλο η συνταγματική κατοχύρωση σταθερού εκλογικού συστήματος και άλλο ότι προτείναμε την απλή αναλογική ως σύστημα […]</p>
      <p>«Η πρότασή της δεν συμπεριελάμβανε λέξη για τη δημόσια διοίκηση, λέξη για τη εκπαίδευση, λέξη για τη δικαιοσύνη, λέξη για το περιβάλλον […] Η σημερινή αξιωματική αντιπολίτευση όταν έκανε λόγο για αναθεώρηση δεν είχε ως σκοπό τον εκσυγχρονισμό του Συντάγματος αλλά τη ματαίωση για μια 10ετία μιας ριζικής αλλαγής […].</p>
      <p>Για άλλη μια φορά είστε κατώτερος των περιστάσεων και μικρότερος ενόπιων της ιστορικής ευκαιρίας για τη χώρα».</p>
      <p>Ο <b>πρωθυπουργός </b>ανέφερε επίσης το εξής: «Ο πολιτικός να έχει την ίδια αντιμετώπιση με κάθε πολίτη. Ας χειροκροτήσουμε επιτέλους ότι το άρθρο 86 αλλάζει με τη διακομματική στήριξη της Βουλής των Ελλήνων».</p>
      <h3>Συμφωνήσαμε οι υπογραφές 500.000 πολιτών με δικαίωμα ψήφου να οδηγούν στην κατάθεση προτάσεων που θα συζητούνται στη Βουλή</h3>
      <p>«Συμφωνήσαμε οι υπογραφές 500.000 πολιτών με δικαίωμα ψήφου να οδηγούν στην κατάθεση προτάσεων που θα συζητούνται στη Βουλή. Μπορεί να κρύβει κινδύνους για την αντιπροσωπευτική δημοκρατία γι’ αυτό και περιοριζούμε τον αριθμό σε 2 σε κάθε κοινοβουλευτική περίοδο». Αυτό τόνισε ο πρωθυπουργός <b>Κυριάκος Μητσοτάκης</b>, μιλώντας από το βήμα της Βουλής στη συζήτηση για την αναθεώρηση του Συντάγματος.</p>
      <h3>Σημαντική τομή η πρότασή μας για συνταγματική κατοχύρωση του ελάχιστου εγγυημένου εισοδήματος</h3>
      <p>Τομή σημαντική θεωρώ την πρότασή μας για συνταγματική κατοχύρωση του ελάχιστου εγγυημένου εισοδήματος, τόνισε ο <b>πρωθυπουργός</b>.</p>
      <p>Επισήμανε ότι αποτελεί «μια σταθερή δέσμευση ότι το κράτος θα μεριμνά για την αξιοπρεπή διαβίωση κάθε πολίτη» και απευθυνόμενος στην αξιωματική αντιπολίτευση αναρωτήθηκε: «Γιατί εσείς δεν υπερψηφίζετε την πρότασή μας για το ελάχιστο εγγυημένο εισόδημα;».</p>
      <h3>Να καταστεί δυνατή και η συνταγματική διασφάλιση για τους Έλληνες του εξωτερικού</h3>
      <p>Ο κ. <b>Μητσοτάκης </b>υπογράμμισε πως εξαρχής είχε δηλώσει ότι «η βούληση της <b>ΝΔ </b>ήταν η σύνθεση των απόψεων ώστε να καταστεί δυνατή και η συνταγματική διασφάλιση για τους Έλληνες που κατοικούν μόνιμα εκτός των συνόρων».</p>
      <p>«Φανήκαμε ευέλικτοι, κάναμε υποχωρήσεις και ανταποκριθήκαμε στην κατεύθυνση συναίνεσης. Το Σύνταγμα προβλέπει ότι για να αλλάξει η σχετική διάταξη χρειάζονται 200 βουλευτές» σημείωσε ο πρωθυπουργός. «Να κλείσει μια πληγή που μένει ανοικτή εδώ και 45 χρόνια. Η πατρίδα μας έχει ανάγκη όσο ποτέ τον παγκόσμιο ελληνισμό» προσέθεσε και επισήμανε πως «κάθε υπεκφυγή συνιστά προσβολή».</p>
      <p>«Σήμερα κάνουμε το πρώτο βήμα. Το βήμα αυτό θα γίνει άλμα. Ενωμένοι οι Έλληνες παντού στο κόσμο πάντα μεγαλουργούν. Η <b>ΝΔ</b> μετά την υπερψήφιση σχετικής προσθήκης στο άρθρο 54 θα θέσει σε δημόσια διαβούλευση το σχετικό νομοσχέδιο. Καταλήξαμε σε πρόταση που θεωρω αρκούντως ικανοποιητική. Και εύχομαι και ελπίζω τουλάχιστον αυτό το νομοσχέδιο -ας είναι μόνο αυτό το νομοσχέδιο- που θα ψηφιστεί από 300 βουλευτές».</p>
      <h3>Η πρόταση που υποβάλαμε για εκλογή Προέδρου της Δημοκρατίας ήταν σαφής και καθαρή</h3>
      <p>«Έχουμε τη διάταξη που προκάλεσε τη μεγαλύτερη συζήτηση. Την αλλαγή τρόπου εκλογής του <b>Προέδρου της Δημοκρατίας. </b>Κρίσιμη διάταξη που υπέστη σοβαρή μετάλλαξη στη διάρκεια της μεταπολίτευσης. Στην ουσία, ειδικά μετά την αναθεώρηση του 2001, λειτούργησε ως προνόμιο της εκάστοτε αντιπολίτευσης για πρόκληση εκλογών». Αυτό τόνισε ο πρωθυπουργός <b>Κυριάκος Μητσοτάκης </b>μιλώντας από το βήμα της Βουλής σχετικά με την αναθεώρηση του Συντάγματος». Συμπλήρωσε δε τα εξής:</p>
      <p>«Η πρόταση που υποβάλαμε ήταν σαφής και καθαρή. Θα ισχύσει η υφιστάμενη διάταξη η οποία αναζητεί μεγάλες συνθέσεις και εν τέλει καταλήγει σε απλή πλειοψηφία αφαιρώντας τη μεσολάβηση εκλογών […] Καλό είναι στο σπίτι του κρεμασμένου να μη μιλάμε για σχοινί διότι από την πρότασή μας το 2014 μεσολάβησε μια δραματική εμπειρία, κ. <b>Τσίπρα</b>, που προσέφερε διδάγματα. Ωμή καταστρατήγηση του Συντάγματος από εσάς προσωπικά το 2014 όταν αρνηθήκατε προκλητικά την εκλογή οποιουδήποτε προσώπου. Τόσο πολύ θέλατε να αξιοποιήσετε το <b>Σύνταγμα </b>ως εργαλείο για να διαλύσετε τη Βουλή».</p>
      <related>
        <a href="https://neaselida.gr/politiki/voyli-simera-i-psifoforia-gia-tin-anatheorisi-toy-syntagmatos/"/>
      </related>
    </article>
  </body>
</html>