<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000110853"/>
    <meta property="og:site_name" content="MGR Online"/>
    <meta property="article:published_time" content="2019-11-25T09:52:00+00:00"/>
    <meta property="og:title" content="ส่งตรงจากอเมริกา “สุวภาคย์ เศวตศิลา” นักทำโปสเตอร์หนังมือรางวัลระดับโลก"/>
    <meta property="og:description" content="จากบัณฑิตมัณฑณศิลป์ รั้วศิลปากร ที่เดินทางสู่อเมริกาเพื่อตามหาความฝันและเพิ่มประสบการณ์ของตนเอง กลับกลายเป็นว่า มาร์ค-สุวภาคย์ เศวตศิลา กลายเป็นนักออกแบบโปสเตอร์หนังฮอลลีวู้ด ที่เริ่มเป็นที่ยอมรับในวงการออกแบบไปทั่วโลก"/>
  </head>
  <body>
    <article>
      <h1>ส่งตรงจากอเมริกา “สุวภาคย์ เศวตศิลา” นักทำโปสเตอร์หนังมือรางวัลระดับโลก</h1>
      <address><time datetime="2019-11-25T09:52:00+00:00">25 Nov 2019, 09:52</time> by <a rel="author">ผู้จัดการออนไลน์</a></address>
      <p>จากบัณฑิตมัณฑณศิลป์ รั้วศิลปากร ที่เดินทางสู่อเมริกาเพื่อตามหาความฝันและเพิ่มประสบการณ์ของตนเอง กลับกลายเป็นว่า <b>มาร์ค-สุวภาคย์ เศวตศิลา</b> กลายเป็นนักออกแบบโปสเตอร์หนังฮอลลีวู้ด ที่เริ่มเป็นที่ยอมรับในวงการออกแบบไปทั่วโลก จนอีกนัยหนึ่งอาจจะเรียกได้ว่า ได้สร้างชื่อเสียงให้กับคนไทย ผ่านทางการแสดงศักยภาพทางด้านศิลปะอีกคนหนึ่งก็คงไม่ผิดนัก</p>
      <figure>
        <img src="https://mpics.mgronline.com/pics/Images/562000011470501.JPEG"/>
      </figure>
      <p><b>ความรักในภาพยนตร์ของคุณ มันเริ่มมาจากอะไร</b><br/><br/>เริ่มจากผมรักงานศิลปะครับ ซึ่งภาพยนตร์ถือได้ว่าเป็นการรวมศิลปกรรมไว้หลายอย่างไม่ว่าจะเป็น ดนตรี, แฟชั่น รวมถึงวรรณกรรม ผลงานภาพยนตร์ที่ผ่านกระบวนการคิดที่ดี สามารถสร้างแรงบันดาลใจและต่อยอดความคิดสร้างสรรค์ให้กับผมด้วยครับ ผมอยากยกตัวอย่างภาพยนตร์เรื่อง 'Dunkirk' ซึ่งผมได้มีโอกาสทำงานและออกแบบโปสเตอร์นั้น ครั้งแรกที่ผมได้ชมภาพยนตร์ ผมเห็นถึงการจัดองค์ประกอบภาพที่ดี โทนสีที่เลือกใช้อย่างเหมาะสม รวมไปถึงการออกแบบเสียงที่ควบคู่กันไปในการดำเนินเรื่อง เป็นสุนทรียภาพที่เข้าใจและรู้สึกได้ ซึ่งถ้าผมจะเปรียบภาพยนตร์เรื่องนี้เป็นภาพวาดก็อาจจะคล้ายกับเวลาที่ชื่นชมผลงานของ Monet อย่าง 'Impression, Sunrise' <br/><br/><b>แสดงว่าการเริ่มสะสมแฮนด์บิลหนังของคุณ ก็คือการเริ่มมาจากความรักหนังประมาณนั้น</b><br/><br/>สมัยเด็กๆ ผมชอบมองโปสเตอร์ที่ติดอยู่ตามโรงภาพยนตร์ สมัยนั้นเวลาดูคงไม่ได้คิดลึกซึ้งอะไรครับ เพียงแต่รู้ว่าชอบแบบไหนก็จะไปหามาเก็บสะสม จนถึงปัจจุบันก็ยังสะสมโปสเตอร์ที่ชอบรวมถึงผลงานที่ออกแบบเองทุกชิ้นครับ ถามว่าเสน่ห์ของโปสเตอร์หนังมันคืออะไร สำหรับผมแล้วโปสเตอร์ภาพยนตร์คือการกลั่นภาพยนตร์ให้ถึงสาระสำคัญเพื่อนำเสนอในภาพศิลปะเพียงภาพเดียว</p>
      <figure>
        <img src="https://mpics.mgronline.com/pics/Images/562000011470502.JPEG"/>
      </figure>
      <p><b>ในการมาเรียนมัณฑนศิลป์ ก็คือการตอบโจทย์ที่ว่านี้ด้วยมั้ย</b><br/><br/>เป็นความตั้งใจที่อยากเข้ามาเรียนที่มหาวิทยาลัยศิลปากรครับ คณะมัณฑนศิลป์ให้ความรู้ด้านทฤษฎีและทักษะการออกแบบครบสมบูรณ์ ซึ่งนอกเหนือจากทักษะการออกแบบที่ดีแล้ว ยังพัฒนาความคิดด้านสุนทรียศาสตร์ รู้จักแสดงความคิดเห็นและวิจารณ์งานศิลปะ รวมถึงการอธิบายวิธีแก้ปัญหาได้อย่างมีเหตุผลซึ่งเป็นสิ่งสำคัญที่นักออกแบบที่ดีควรมีครับ<br/><br/><b>ได้แนวคิดอะไรเพิ่มเติมจากการเรียนที่นั่นบ้างครับ</b><br/><br/>นอกจากวิชาความรู้และทักษะต่างๆแล้ว ผมคิดว่าที่สำคัญกว่าคือแนวคิดในการใช้ชีวิตครับ มีคำสอนประโยคหนึ่งของศาสตราจารย์ศิลป์ พีระศรี กล่าวไว้ว่า "ศิลปะไม่ได้สอนให้วาดรูปเป็น แต่สอนให้รู้จักการใช้ชีวิต" เปรียบได้กับศิลปินก่อนที่จะวาดภาพต้องจินตนาการภาพขึ้นมาในหัวก่อนจึงลงมือวาดภาพได้ เช่นเดียวกับการใช้ชิวิตที่ควรไตร่ตรอง วางแผนอย่างมีจุดหมาย</p>
      <figure>
        <img src="https://mpics.mgronline.com/pics/Images/562000011470503.JPEG"/>
      </figure>
      <p><b>หลังจากเรียนจบ คุณก็มาที่อเมริกาเลยตอนนั้นคิดยังไงบ้างครับ</b><br/><br/>ตอนแรกไม่คิดว่าจะมาอยู่นานครับ ที่ตัดสินใจมาคืออยากจะศึกษาต่อและหาประสบการณ์เพิ่ม แต่ระหว่างเตรียมตัวและทำportfolioนั้น ผมได้ลองส่งงานไปตามบริษัทต่างๆดูด้วย ปรากฎว่ามีตอบรับมาบ้างและบริษัทหนึ่งที่ผมสนใจและได้เข้าไปสัมภาษณ์งานนั้นเป็น Creative Agency ระดับใหญ่ใน ณ ขณะนั้น มีผลงานออกแบบให้กับภาพยนตร์ที่มีชื่อเสียงมากมายระหว่างที่คุยกันผมมองไปรอบๆเห็นโปสเตอร์ต่างๆ จึงมีความคิดย้อนกลับไปว่าสมัยเด็กๆผมเคยสะสมแฮนด์บิลภาพยนตร์และคิดว่าน่าจะดีถ้าเราได้ออกแบบเองบ้าง ก็ได้เริ่มทำงานมาตั้งแต่ปี2007 โดยที่ไม่ได้ไปศึกษาต่ออย่างที่คิดไว้ทีแรกครับ แต่ผมกลับคิดว่าการได้มาทำงานนั้นก็เหมือนกับการศึกษาในชีวิตจริงเลย ได้เรียนรู้ระบบการทำงานแบบอเมริกัน วิธีคิดการตลาดเชิงกลยุทธ์ของภาพยนตร์แต่ละรูปแบบที่แตกต่างกันไป ที่สำคัญคือได้พัฒนาทักษะการออกแบบและระบบความคิดของตนเองควบคู่กันไปกับการทำงานครับ<br/><br/><b>พอได้เข้ามาทำงานที่สตูดิโอแล้วความรู้สึกและความคาดหวังเป็นยังไงบ้างครับ</b><br/><br/>ความสุขอย่างหนึ่งในการทำงานนี้คือความเป็นอิสระของ Art Director ครับ แต่ล่ะคนจะคิด, วางแผนการ และ ออกแบบผลงานเองตั้งแต่ต้นจนจบ และมีการวิจารณ์งานกันเพื่อแบ่งปันความคิดจากผู้อื่นครับ ผมได้ร่วมงานกับคนหลากหลายเชื้อชาติ ในด้านงานออกแบบแล้ว ถือว่าเป็นประโยชน์อย่างมากที่เราได้รับความหลากหลายจากพื้นฐานทางความคิดและวัฒนธรรมที่แตกต่างกันไป ช่วยส่งเสริมความคิดให้กว้างขึ้นครับ</p>
      <figure>
        <img src="https://mpics.mgronline.com/pics/Images/562000011470504.JPEG"/>
      </figure>
      <p><b>อยากให้ช่วยเล่าถึงการออกแบบโปสเตอร์หนังชิ้นแรกให้ฟังมาพอสังเขปหน่อยครับ</b><br/><br/>งานชิ้นแรกคือ Justin Timberlake FutureSex/LoveShow ทำให้ HBO ครับ ถือว่าเป็นผลงานที่มีความสำคัญสำหรับผมเองมาก ซึ่งขณะนั้นผมได้เริ่มทำงานไม่กี่เดือน พอได้เห็นผมงานออกแบบของตัวเองติดอยู่ทั่วอเมริกา ทำให้ผมสนใจที่จะพัฒนาทักษะของตัวเองมากขึ้นครับ <br/><br/><b>ผลงานชิ้นไหนที่ทำให้ชื่อของพี่เป็นที่ถูกพูดถึงในวงกว้างครับ</b><br/><br/>น่าจะเป็น Harry Potter ครับ เพราะเป็นภาพยนตร์ที่ได้รับการจัดอันดับให้เป็นหนึ่งในแฟรนไชส์ภาพยนตร์ที่ประสบความสำเร็จมากที่สุด ภูมิใจมากครับโปสเตอร์ที่ผมออกแบบถูกเลือกนำไปใช้ทุกปีตั้งแต่ผมเริ่มทำงานเรื่องนี้จนถึงภาคสุดท้าย Harry Potter and the Half-Blood Prince (2009), Harry Potter and the Deathly Hallows Part 1 (2010) and the final Harry Potter and the Deathly Hallows Part 2 (2011)<br/><br/>นอกจากนั้นผลงานบางส่วนที่ผมเริ่มต้นแนวคิดและรวมการออกแบบให้สอดคล้องกับกลยุทธ์ทางการตลาดเช่น Ad Astra, Ocean's 8, Blade Runner 2049, Justice League, Batman v Superman: Dawn of Justice, The Man จาก U.N.C.L.E. , Jupiter Ascending ซึ่งผลงานส่วนใหญ่ได้เสนอชื่อเข้าชิงรางวัลจากงานต่างๆเกือบทุกปี จนปีที่ผ่านมาได้รับรางวัลจาก Golden Trailer Awards เป็น Best Teaser Poster จากเรื่อง Ocean’s 8 ครับ</p>
      <figure>
        <img src="https://mpics.mgronline.com/pics/Images/562000011470505.JPEG"/>
      </figure>
      <p><b>ในการทำผลงานในแต่ละชิ้น ปัจจัยสำคัญของแต่ละชิ้นงาน ตามความเห็นของคุณคืออะไรครับ</b><br/><br/>ผมเชื่อว่างานออกแบบโปสเตอร์ที่ดีไม่เพียงแต่สร้างสุนทรียภาพเพื่อดึงดูดความสนใจในระยะสั้น แต่ควรส่งผลสำหรับเอกลักษณ์ของภาพยนตร์ในระยะยาว เป็นการสร้างการเชื่อมต่อทางอารมณ์ระหว่างภาพยนตร์กับผู้ชม<br/><br/><b>หลังจากที่เริ่มถูกพูดถึงในวงกว้างที่เมืองไทยในความรู้สึกของคุณเอง ถือว่าได้เข้าเส้นชัยแล้วหรือยัง</b><br/><br/>เป็นความภูมิใจและเป็นเกียรติมากกว่าครับ ดีใจที่เป็นส่วนหนึ่งให้คนไทยได้ชื่นชมยินดีครับ<br/><br/><b>จากการฝ่าฟันอุปสรรคต่างๆมา คิดว่าความสำเร็จในครั้งนี้ จะมีแรงผลักดันให้นักออกแบบไทยในทิศทางใดต่อไปครับ</b><br/><br/>ยังมีนักออกแบบไทยที่มีความสามารถอีกมากครับ ค้นหาบทบาทที่แท้จริงของการออกแบบในชีวิต ใช้ความคิดสร้างสรรค์ให้เกินกว่างานที่กำหนดเพื่อพัฒนาตัวเอง นักออกแบบที่ดีควรออกแบบงานมากกว่าให้งานเป็นตัวกำหนดมาออกแบบตัวเราครับ</p>
      <figure>
        <img src="https://mpics.mgronline.com/pics/Images/562000011470507.JPEG"/>
      </figure>
      <p>
        <b>เรื่อง : สรวัจน์ ศิลปโรจนพาณิช</b>
        <br/>
        <b>ภาพ : สุวภาคย์ เศวตศิลา</b>
      </p>
      <related>
        <h4>แกลเลอรี</h4>
        <a href="https://mgronline.com/onlinesection/photo-gallery/9620000110853"/>
      </related>
    </article>
  </body>
</html>