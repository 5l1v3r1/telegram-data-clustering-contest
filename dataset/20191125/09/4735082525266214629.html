<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Kosmos/191129646-Rosja-chce-umiescic-na-Ksiezycu-teleskopy-do-sledzenia-asteroid.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T09:57:04+00:00"/>
    <meta property="og:title" content="Rosja chce umieścić na Księżycu teleskopy do śledzenia asteroid"/>
    <meta property="og:description" content="Rosyjska agencja kosmiczna planuje umieścić na Księżycu teleskopy, które będą miały za zadanie śledzenie potencjalnie niebezpiecznych asteroid."/>
  </head>
  <body>
    <article>
      <h1>Rosja chce umieścić na Księżycu teleskopy do śledzenia asteroid</h1>
      <address><time datetime="2019-11-25T09:57:04+00:00">25 Nov 2019, 09:57</time> by <a rel="author">qm</a></address>
      <p>
        <b>Rosyjska agencja kosmiczna planuje umieścić na Księżycu teleskopy, które będą miały za zadanie śledzenie potencjalnie niebezpiecznych asteroid.</b>
      </p>
      <p>Rosyjska państwowa korporacja kosmiczna Roskosmos planuje umieścić teleskopy w zapowiadanej przez siebie przyszłej bazie księżycowej na południowym biegunie Księżyca. Urządzenia będą monitorować niebezpieczne asteroidy i komety - zapowiedział w poniedziałek Aleksander Błoszenko, dyrektor wykonawczy Roskosmos ds. naukowych i programów długoterminowych.</p>
      <p>- Planuje się zainstalować sprzęt w tej bazie do badania kosmosu i specjalnych teleskopów do śledzenia asteroid i komet, które mogą potencjalnie zderzyć się z Ziemią - powiedział.</p>
      <p>Księżycowe teleskopy wraz z satelitami, umieszczonymi w punktach libracyjnych między Ziemią a Słońcem, mają razem stanowić globalny system monitorowania niebezpieczeństw związanych z asteroidami i kometami.</p>
      <p>Jak w piątek informowała agencja TASS, na początku listopada rosyjski sprzęt obserwacyjny dostrzegł nową asteroidę, porównywalną pod względem wielkości z meteorem czelabińskim, największym znanym obiektem kosmicznym, jaki zderzył się z Ziemią od czasu katastrofy tunguskiej w 1908 roku.</p>
      <p>Agencja przypomina, że w 2016 r. Rosja uruchomiła zautomatyzowany system ostrzegania o niebezpiecznych obiektach w kosmosie. System obejmuje stacje optyczno-elektroniczne na terytorium Rosji oraz w Armenii i Brazylii.</p>
    </article>
  </body>
</html>