<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/louis-vuitton-kupuje-tiffany-za-ponad-16-mlrd--642207.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T09:32:32+00:00"/>
    <meta property="og:title" content="Louis Vuitton купує Tiffany за понад $16 млрд"/>
    <meta property="og:description" content="У 2011 році LVMH вже купила відому італійську фірму Bulgari"/>
  </head>
  <body>
    <article>
      <h1>Louis Vuitton купує Tiffany за понад $16 млрд</h1>
      <address>
        <time datetime="2019-11-25T09:32:32+00:00">25 Nov 2019, 09:32</time>
      </address>
      <h4>У 2011 році LVMH вже купила відому італійську фірму Bulgari</h4>
      <p>Французька група компаній з випуску предметів розкоші LVMH - Louis Vuitton Moet Hennessy заявила про придбання найбільшої транснаціональної ювелірної компанії Tiffany за $16,2 млрд. Про це в понеділок, 25 листопада, LVMH повідомила в комюніке.</p>
      <p>«LVMH і Tiffany&amp;Co. оголошують сьогодні, що досягли остаточної угоди про придбання Tiffany за ціною $135 за акцію. Вартість угоди становить близько €14,7 млрд або 16,2 млрд», - йдеться у заяві.</p>
      <p>Французька група компаній відзначає, що це придбання дозволить їй зміцнити позиції на ринку США, а також «надати новий вимір» своєму годинниковому і ювелірному бізнесу.</p>
      <p>У 2011 році LVMH вже купила відому італійську фірму Bulgari - розмір угоди склав $5,2 млрд. Основними суперниками в сфері випуску та торгівлі ювелірними виробами для LVMH є компанії Cartier і Van Cleef &amp; Arpels.</p>
      <p>Президент і генеральний директор LVMH Бернар Арно привітав входження компанії в «сім'ю» з 75 будинків групи, заявивши про унікальну спадщину і позиціонування Tiffany.</p>
      <p>«У нас є амбіції, щоб з усією рішучістю змусити цей символічний бренд сяяти, як це було з усіма будинками, які приєдналися до нас протягом всієї нашої історії», - сказав він.</p>
      <p>Ради директорів обох компаній рекомендували схвалити операцію, яка обговорювалася упродовж усього року. Очікується, що вона буде завершена в середини 2020 року за умови схвалення з боку акціонерів Tiffany і різних регулюючих органів.</p>
      <p>Компанія Tiffany була заснована в 1837 році Чарльзом Льюїсом Тіффані і Джоном Янгом, які відкрили свій перший магазин на Манхеттені. Наразі поблизу від нього знаходиться хмарочос Trump Tower, що належить президенту США. Офіс компанії розташований у Нью-Йорку. Компанія має понад 300 бутиків по всьому світу, а її штат налічує понад 14 тисяч співробітників.</p>
      <related>
        <a href="https://glavcom.ua/news/bezrobitniy-lyashko-zadeklaruvav-derzhobligaciy-na-10-milyoniv-641448.html"/>
        <a href="https://glavcom.ua/news/u-simji-asada-znayshli-shchonaymenshe-20-elitnih-kvartir-v-moskvi-639164.html"/>
        <a href="https://glavcom.ua/news/i-znovu-shikarniy-vidpochinok-glavu-ofisu-prezidenta-zastukali-v-italiji-637758.html"/>
      </related>
    </article>
  </body>
</html>