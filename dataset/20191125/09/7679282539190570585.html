<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-politics-of-maharashtra-bjp-attacks-on-congress-shiv-sena-but-silent-on-sharad-pawar-and-ncp-2867223.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T09:20:02+00:00"/>
    <meta property="og:title" content="महाराष्ट्र की राजनीति: बीजेपी का कांग्रेस-शिवसेना पर हमला, पर शरद पवार और NCP पर खामोश!"/>
    <meta property="og:description" content="महाराष्ट्र में रातोंरात सरकार गठन की चली कवायद को लेकर विपक्ष के चौतरफा हमले झेल रही बीजेपी ने सोमवार को जवाब दिया। लोकसभा में महाराष्ट्र के मुद्दे पर विपक्ष के विरोध प्रदर्शन और लोकतंत्र की हत्या..."/>
  </head>
  <body>
    <article>
      <h1>महाराष्ट्र की राजनीति: बीजेपी का कांग्रेस-शिवसेना पर हमला, पर शरद पवार और NCP पर खामोश!</h1>
      <address><time datetime="2019-11-25T09:20:02+00:00">25 Nov 2019, 09:20</time> by <a rel="author">नई दिल्ली, एजेंसी</a></address>
      <p>महाराष्ट्र में रातोंरात सरकार गठन की चली कवायद को लेकर विपक्ष के चौतरफा हमले झेल रही बीजेपी ने सोमवार को जवाब दिया। लोकसभा में महाराष्ट्र के मुद्दे पर विपक्ष के विरोध प्रदर्शन और लोकतंत्र की हत्या किए जाने जैसे आरोपों पर पार्टी ने पलटवार किया। हालांकि इस दौरान शरद पवार और उनकी पार्टी की आंतरिक गतिविधियों पर भाजपा ने कोई टिप्पणी नहीं की। </p>
      <p>केंद्रीय कानून मंत्री रविशंकर प्रसाद ने संसद भवन के गेट नंबर चार पर पत्रकारों से कांग्रेस और शिवसेना पर लोकतंत्र की हत्या करने का आरोप लगाया। रविशंकर प्रसाद ने कहा, “लोकतंत्र की हत्या किसने की, शिवसेना नेतृत्व, कांग्रेस ने। चुनाव में भाजपा और शिवसेना को जनादेश मिला था और मुख्यमंत्री के लिए देवेंद्र फडणवीस को, तो फिर किसने जनादेश को चुराया?”</p>
      <p>
        <b>
          <a href="https://www.livehindustan.com/national/story-supreme-court-verdict-on-maharashtra-issue-tomorrow-10-30-am-2867104.html">महाराष्ट्र में कब होगा फ्लोर टेस्ट, कल आएगा SC का फैसला</a>
        </b>
      </p>
      <p>महाराष्ट्र में शनिवार सुबह एनसीपी नेता और शरद पवार के भतीजे अजित पवार के सहयोग से अचानक भाजपा ने सरकार बना ली थी। सुबह आठ बजे तक फडणवीस मुख्यमंत्री और अजित पवार ने उपमुख्यमंत्री की शपथ ले ली थी। प्रारंभ में राकांपा के समर्थन से सरकार बनने की खबरें आईं, लेकिन बाद में शरद पवार ने इसे अजित पवार का निजी फैसला बताते हुए पार्टी को अलग कर लिया। इन परिस्थितियों में अब फडणवीस और अजित पवार के सामने बहुमत साबित करने की चुनौती है। </p>
      <p>
        <b>एनसीपी अभी भी अजित पवार को वापस लाने की कोशिश में</b>
      </p>
      <p>राष्ट्रवादी कांग्रेस पार्टी (एनसीपी) अपने बागी नेता व महाराष्ट्र के उपमुख्यमंत्री अजित पवार को वापस पार्टी में लाने के लिए सभी प्रयास कर रही है। अजित पवार ने मुख्यमंत्री देवेंद्र फडणवीस के साथ सोमवार को मंत्रालय में अपना कार्यभार संभाल लिया। पूर्व उपमुख्यमंत्री छगन भुजबल ने चौथी बार अजित पवार के घर पर उनसे मुलाकात की और उन्हें एनसीपी में वापस लाने के लिए मनाने की कोशिश की।</p>
      <p>
        <b>
          <a href="https://www.livehindustan.com/national/story-maharashtra-government-formation-live-updates-know-every-latest-updates-of-political-drama-of-maharashtra-supreme-court-and-floor-test-ajit-pawar-sharad-pawar-and-devendra-fadnavis-2867000.html">महाराष्ट्र: देवेंद्र फडणवीस ने संभाला CM का कार्यभार,किया ये पहला काम</a>
        </b>
      </p>
      <p>बाद में भुजबल के साथ दो अन्य वरिष्ठ नेता -दिलीप वलसे-पाटील और सुनील तटकरे भी मंत्रालय गए और अजित पवार के साथ चर्चा की। अजित पवार के नया कार्यभार संभालने के तुरंत बाद ये तीनों नेता उनसे मिलने पहुंचे। एनसीपी सूत्रों का कहना है कि पार्टी द्वारा यह अंतिम प्रयास है और इसके बाद इसे अजित पवार के विवेक और निर्णय पर छोड़ दिया जाएगा। रविवार को राकांपा के राज्य अध्यक्ष जयंत पाटील सहित कुछ वरिष्ठ नेताओं ने अजित पवार से दो बार मुलाकात की थी।  इसके साथ ही पवार के पारिवारिक सदस्यों -रोहित आर.पवार, सांसद सुप्रिया सुले-पवार ने भी सोशल मीडिया पर अपील की और अजित पवार को मनाने की कोशिश की।<br/> </p>
    </article>
  </body>
</html>