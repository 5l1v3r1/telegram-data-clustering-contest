<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549868.html/%D8%A8%D8%B3%DB%8C%D8%AC-%D9%BE%D8%B1%DA%86%D9%85%D8%AF%D8%A7%D8%B1-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85-%D8%A7%D8%B3%D8%AA--%DA%86%D9%87%D9%84-%D8%B3%D8%A7%D9%84-%DA%AF%D8%B0%D8%B4%D8%AA%D9%87-%DA%A9%D8%A7%D8%B1%D9%86%D8%A7%D9%85%D9%87-%D9%BE%D8%B1-%D8%A7%D9%81%D8%AA%D8%AE%D8%A7%D8%B1%DB%8C-%D8%AF%D8%B1-%D8%A8%D8%B3%DB%8C%D8%AC-%D8%A8%D8%B1-%D8%AC%D8%A7-%DA%AF%D8%B0%D8%A7%D8%B4%D8%AA%D9%87-%D8%A7%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:10:00+00:00"/>
    <meta property="og:title" content="بسیج پرچمدار مطالبات مردم است/ چهل سال گذشته کارنامه پر افتخاری در بسیج بر جا گذاشته‌ایم"/>
    <meta property="og:description" content="رئیس سازمان بسیج مستضعفین با بیان اینکه جامعه امروز ما انقلابی است و شاخص‌هایی چون عدالت، ساده زیستی و توزیع درست ثروت را مد نظر دارد، گفت: بسیج پرچمدار مطالبات مردم، عدالت خواهی و مبارزه با ظلم و تبعیض است و با مطالبات مردم همراه است."/>
  </head>
  <body>
    <article>
      <h1>بسیج پرچمدار مطالبات مردم است/ چهل سال گذشته کارنامه پر افتخاری در بسیج بر جا گذاشته‌ایم</h1>
      <h2>سردار سلیمانی:</h2>
      <address>
        <time datetime="2019-11-25T09:10:00+00:00">25 Nov 2019, 09:10</time>
      </address>
      <p>رئیس سازمان بسیج مستضعفین با بیان اینکه جامعه امروز ما انقلابی است و شاخص‌هایی چون عدالت، ساده زیستی و توزیع درست ثروت را مد نظر دارد، گفت: بسیج پرچمدار مطالبات مردم، عدالت خواهی و مبارزه با ظلم و تبعیض است و با مطالبات مردم همراه است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار غلامرضا سلیمانی رئیس سازمان بسیج مستضعفین در برنامه گفتگوی ویژه خبری به مناسبت هفته بسیج، اظهار داشت: انسان یا اجتماعی و یا انفرادی زندگی می‌کند، نیازهای انسان او را به سمت زندگی اجتماعی و تشریک مساعی سوق داد و این موضوع در یک جامعه اسلامی که اسوه آن پیامبر اعظم(ص) است، معنای بسیج می‌شود.</p>
      <p>  وی با بیان اینکه بسیج نه یک سازمان بلکه یک تفکر است، افزود: بسیج در حقیقت همان تشریک مساعی با رویکرد انقلابی است. ما در چهل سال گذشته کارنامه پر افتخاری در بسیج بر جا گذاشته‌ایم که دوره اوج آن ده سال اول انقلاب و دوران دفاع مقدس است. در جنگ تحمیلی با تشریک مساعی و بسیج مردمی صحنه نبرد ما متحول شد و مکتب دفاعی جمهوری اسلامی درون این صحنه شکل گرفت تا چالشی بزرگ به فرصتی سازنده تبدیل شود.   سردار سلیمانی ادامه داد: در سایر حوزه‌ها بعنوان مثال برای فلج اطفال، در کشورهای همسایه واکسیناسیون بیش از 10 سال طول کشید، اما در کشور ما با ورود بسیج به این موضوع، واکسیناسیون کل کشور کمتر از یک ماه طول کشید.   رئیس سازمان بسیج مستضعفین با بیان اینکه در شرایط پیش رو نیازهای ما متفاوت است، گفت: با توجه به روندهای موجود در جامعه، همه شاخص‌ها در حال رشد هستند. مثلا رشد علمی کشور ما چندین برابر رشد متوسط جهان است. یا روند خدمت رسانی به مناطق محروم از سوی مردم که آن هم شاخص بالایی دارد. بررسی این روندها نشان می‌دهد که ما در هدف گذاری درست عمل می‌کنیم، البته شتاب ما باید بیشتر باشد و دامنه فعالیت ها وسیع تر بشود.   وی تصریح کرد: در برخی موضوعات و عرصه ها مانند فرهنگ و سبک زندگی، مطالبات مردم بیش از آن چیزی است که ما می‌بینیم. جامعه امروز ما جامعه‌ای انقلابی است که شاخص هایی چون عدالت، ساده زیستی، توزیع درست ثروت و ... را مد نظر دارد که این شاخص ها بسیار ستایش برانگیز است و بسیج هم هیچگاه با تفکرات غیرانقلابی همراه نیست و همراه خواسته‌ها و شاخص‌های جامعه است.   سردار سلیمانی در خصوص مسائل و شبهات مطرح شده در خصوص سهمیه‌هایی که برای بسیجیان در نظر گرفته می‌شود، گفت: بسیج یک تشکیلات مردمی است و امتیاز خاصی را ما به بسیجیان نمی‌دهیم.   رئیس سازمان بسیج مستضعفین سازندگی، محرومیت زدایی و اقتصاد مقاومتی را عرصه‌های مهم دیگر فعالیت بسیج برشمرد و عنوان کرد: در بیابان زدایی و مبارزه با ریزگردها، بسیج چندین هزار هکتار بیابان زدایی را انجام داده است. در بحث اقتصاد مقاومتی و اشتغال بسیج این تفکر را در کشور جا انداخته که می‌توان با سرمایه های اندک و کمک مردم، حرکت‌های عمیقی را برای سامان دادن به اقتصاد کشور رقم زد هرچند که این حوزه نیاز به توجه جدی تر دارد.   وی ادامه داد: در بحث بنگاه‌های زودبازده اقتصاد مقاومتی ما 38 هزار بنگاه کوچک را در کشور تشکیل داده‌ایم که به تناسب آن نیز شغل ایجاد شده است.   سردار سلیمانی گفت: تاسیس صندوق های قرض الحسنه مردم یاری در مساجد توسط بسیج دیگر برنامه‌ای است که دنبال می‌شود و اکنون 12 هزار تشکیل شده که تا پایان سال به 20 هزار صندوق خواهد رسید.   رئیس سازمان بسیج مستضعفین با تاکید بر اینکه گروه های جهادی در سیل امسال افتخار آفریدند، خاطرنشان کرد: 6200 گروه جهادی در مناطق سیل زده حضور یافتند که حجم بسیار زیادی از خانه های سیل زدگان را از گل و لای پاکسازی کردند.ترمیم، تعمیر و احداث واحدهای مسکونی دیگر اقدامی بود که توسط گروه های جهادی در مناطق سیل زده انجام شد.   وی افزود: توافقنامه های زیادی با دستگاه های دولتی منعقد شده که در آینده به مرحله اجرا خواهد رسید.   سردار سلیمانی در پاسخ به سوالی در خصوص کم تحرکی برخی از اقشار بسیج، با بیان اینکه اقشار 22 گانه فعالیت های بسیار خوبی دارند، گفت: عمده این موضوع به به دلیل این است که اقدامات اقشار بسیج به خوبی رسانه‌ای نمی‌شود. بعنوان مثال یکی از کارهای بسیج ادارات، برپایی میز خدمت در محلات و ارتباط نزدیک با مردم است که کمک زیادی به حل مشکلات مردم خواهد کرد.   رئیس سازمان بسیج مستضعفین ادامه داد: بسیج جامعه پزشکی در سال گذشته و شش ماه اول امسال، به 16 میلیون نفر سرویس پزشکی در سطح کشور ارائه کرده است که عدد قابل توجهی است.   وی در پاسخ به سوالی پیرامون فعالیت بسیج در فضای مجازی و برخی صحبت‌ها پیرامون نسبت اکانت‌های فیک و بسیج سایبری با بیان اینکه هیچ تناسبی بین اکانت های فیک و بسیج سایبری وجود ندارد، گفت: بسیج یک تشکیلات مردمی است و تشکیلات اداری و سازمانی نیست. بسیج 200 هزار نقطه فعالیت در کشور دارد که همه مردمی هستند. طبیعتا بسیجیان از سطح سواد رسانه‌ای بالایی برخوردار هستند و تجهیزات ارتباطی نیز در اختیار دارند، لذا بسیجیان در این حوزه فعال هستند و شبکه سازی‌هایی نیز برای تولید محتوا کرده اند.   سردار سلیمانی تاکید کرد: ما نمیتوانیم ببینیم در فضای مجازی دشمن به همه اعتقادات ما بی‌رحمانه بتازد و بسیج، ساکت باشد. قطعا بسیج ابتکار عمل هایی خواهد داشت و این ابتکار عمل در خدمت مردم و منافع کشور خواهد بود. روش هایی که دشمنان از آن استفاده می‌کنند مانند اکانت‌های فیک مد نظر ما نیست.   رئیس سازمان بسیج مستضعفین عنوان کرد: با توجه به رشد فناوری ارتباطات و گسترش فضای مجازی، این عرصه یکی از عرصه های دارای اهمیت بسیار بالا برای ما است و قطعا نیروهای انقلابی فعالیت های بیشتری را در این حوزه برای خدمت به مردم انجام خواهند داد.   وی در خصوص اقدامات بسیج در حوزه انرژی، افزود: در بعد کاهش مصرف، تفاهم نامه طرح جهاد روشنایی را با سازمان برنامه و بودجه، کمیته امداد و بهزیستی منعقد کرده‌ایم که 20 هزار نیروگاه کوچک 5 کیلو واتی در سراسر کشور احداث خواهد شد.   سردار سلیمانی در پاسخ به این سوال که آیا بسیج در جوادث اخیر کشور جلوی مردم ایستاد؟، گفت: بسیج برای مردم و با مردم است و هیچگاه جلوی مردم نخواهد ایستاد، بسیج پرچمدار مطالبات مردم، عدالت خواهی و مبارزه با ظلم و تبعیض است و با مطالبات مردم همراه است، اما اتفاقاتی که در کشور افتاد، دشمنان رسما اعلام کردند که این برنامه‌ریزی ما بوده است.   رئیس سازمان بسیج مستضعفین با بیان اینکه یکی از راهبردهای آمریکایی ها در کشور ما ایجاد بلوا و آشوب برای پیگیری خواسته هایشان است، تصریح کرد: در اجلاس امنیتی سال گذشته داووس در قطر، هسته ای با مسئولیت برایان هوک شکل گرفت که در آن سازمان موساد و کشورهای مرتجع منطقه حضور داشتند و می خواستند در سال 97 این کار را انجام دهند که نتوانستند. امسال بنا داشتند در پایان سال و ایام انتخابات این کار را بکنند، موضوع سهمیه بندی سوخت که مطرح شد و اعتراضات مردمی که بروز پیدا کرد، فرصت را برای سو استفاده از شرایط مناسب دیدند.   وی گفت: با سازماندهی که با بردن برخی افراد به خارج از کشور و آموزش آنها و همچنین سازماندهی در فضای مجازی، دیدید که چه حوادثی را در حمله به منافع مردم رقم زدند.   سردار سلیمانی عنوان کرد: وظیفه بسیج بعنوان یک نیروی مردمی پاسخ دادن به مطالبات مردمی در حوزه های مختلف است که یکی از مطالبات اصلی مردم هم امنیت است.   رئیس سازمان بسیج مستضعفین با اشاره به راهپیمایی مردم تهران در حمایت از امنیت و اقتدار کشور با بیان اینکه حضورهای مردمی همواره در طول تاریخ انقلاب تعیین کننده بوده است، تصریح کرد: فردا که قرار است راهپیمایی بزرگ میلیونی امت حزب الله در تهران برگزار شود، مردم نشان خواهند داد که انقلاب اسلامی، نظام جمهوری اسلامی و امنیت مردم خط قرمز همگان است.   وی افزود: یکی از فداکاری های مردم همین حضورها است که علیرغم همه مشکلات و معضلات به میدان می آیند و از منافع کشور دفاع می کند و شهدای این حوادث و همه شهدای کشور، ما را به این راهپیمایی دعوت می‌کنند.   سردار سلیمانی در خصوص نقش بسیج در تامین امنیت نیز عنوان کرد: بسیج در ادامه هر دستگاهی در صورت ضرورت ایفای نقش می کند. بسیج باید برای روزهای سخت آماده باشند و به همین دلیل 2 هزار گردان بیت المقدس سازماندهی شده در سراسر کشور در اختیار داریم و هر زمانی که لازم بوده طی مراحل قانونی وارد صحنه شوند، وارد شده و ایفای نقش کرده اند.   انتهای پیام/</p>
    </article>
  </body>
</html>