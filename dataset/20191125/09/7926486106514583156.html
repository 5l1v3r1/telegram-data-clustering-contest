<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013362/%D8%A7%D9%85%D8%B1%DB%8C-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%A7%D8%AE%D8%B1%D8%A7%D8%AC-%D8%A7%D8%B2-%D8%A2%D8%B1%D8%B3%D9%86%D8%A7%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T09:11:20+00:00"/>
    <meta property="og:title" content="امری در آستانه اخراج از آرسنال"/>
    <meta property="og:description" content="سرمربی اسپانیایی توپچی‌های لندن در آستانه اخراج شدن از سمت سرمربیگری این تیم قرار دارد."/>
  </head>
  <body>
    <article>
      <h1>امری در آستانه اخراج از آرسنال</h1>
      <address>
        <time datetime="2019-11-25T09:11:20+00:00">25 Nov 2019, 09:11</time>
      </address>
      <p>
        <i>سرمربی اسپانیایی توپچی‌های لندن در آستانه اخراج شدن از سمت سرمربیگری این تیم قرار دارد.</i>
      </p>
      <p>به گزارش مشرق، تیم فوتبال <b>آرسنال </b>شنبه شب در هفته سیزدهم لیگ برتر انگلیس با گلزنی الکساندر لاکازت در وقت‌های تلف‌شده بازی، از شکست خانگی مقابل ساوتهمپتون گریخت و به تساوی 2-2 بسنده کرد. با تداوم نتایج ضعیف، اخراج<b> اونای امری</b> از سمت سرمربیگری توپچی‌های لندن قریب‌الوقوع است.</p>
      <blockquote>بیشتر بخوانید:<br/><a href="https://www.mashreghnews.ir/news/1012793/%D9%BE%DB%8C%D8%B1%D9%88%D8%B2%DB%8C-%D8%B3%D8%AE%D8%AA-%D9%84%DB%8C%D9%88%D8%B1%D9%BE%D9%88%D9%84-%D9%88-%D9%81%D8%B1%D8%A7%D8%B1-%D8%A2%D8%B1%D8%B3%D9%86%D8%A7%D9%84-%D8%A7%D8%B2-%D8%B4%DA%A9%D8%B3%D8%AA">پیروزی سخت لیورپول و فرار <i>آرسنال</i> از شکست</a></blockquote>
      <p>بر اساس گزارش نشریه انگلیسی «تلگراف»، اونای امری جایگاه سابقش در رختکن آرسنال را از دست داده و بیشتر بازیکنان این تیم دست از حمایت از وی کشیده‌اند. بازیکنان این تیم از تاکتیک‌ها، انتخاب‌ ترکیب و نوع تمرینات این سرمربی اسپانیایی سردرگم شده‌اند. در بین بازیکنان آرسنال هنوز هم کسانی هستند که از امری حمایت می‌کنند، اما شمار آنها روز به روز کمتر می‌شود.</p>
      <p>طبق این گزارش، در صورتی که آرسنال اقدام به اخراج اونای امری نکند، خطر عدم کسب سهمیه لیگ قهرمانان برای این تیم وجود دارد، این در حالی است که ممکن است ستاره‌های این تیم از جمله الکساندر لاکازت و پی‌یر امریک اوبامیانگ نیز از جمع توپچی‌های لندن جدا شوند. با تغییر سرمربی تاتنهام که مورینیو جای پوچتینو را گرفت، هواداران و بازیکنان آرسنال هم معتقدند چنین اتفاقی باید در تیم آنها هم رخ دهد.</p>
      <p>نشریه انگلیسی «سان» در خصوص گزینه سرمربیگری آرسنال در صورت اخراج اونای امری، گزارش داد مدیران باشگاه آرسنال مشکلی با استخدام مائوریسیو پوچتینو، سرمربی اخراجی تاتنهام ندارند. این سرمربی آرژانتینی اما در سال 2018 در مصاحبه‌ای گفته بود: «من هرگز هدایت تیم‌های بارسلونا و آرسنال را برعهده نخواهم گرفت چون من با اسپانیول و تاتنهام شناخته شدم. همچنین هیچگاه سرمربی روساریو سنترال نخواهم شد چون در تیم نیوولز اولدبویز رشد کردم».</p>
      <p>از دیگر گزینه‌های سرمربیگری آرسنال در صورت قطع همکاری این باشگاه با امری عبارتند از: براندان راجرز سرمربی کنونی لسترسیتی، یولیان ناگلسمان سرمربی کنونی لایپزیگ، میکل آرتتا دستیار فعلی پپ گواردیولا در منچسترسیتی و باریکن پیشین آرسنال، ماسیمیلیانو آلگری سرمربی پیشین یوونتوس،  پاتریک وی‌یرا سرمربی کنونی نیس فرانسه و فردی لیونبرگ دستیار فعلی اونای امری.</p>
      <p>منبع: تسنیم</p>
    </article>
  </body>
</html>