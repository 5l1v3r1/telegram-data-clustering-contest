<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/viadotto-crollato-a6-foto/"/>
    <meta property="og:site_name" content="Il Post"/>
    <meta property="article:published_time" content="2019-11-25T09:27:33+00:00"/>
    <meta property="og:title" content="Le foto del viadotto crollato sull’A6"/>
    <meta property="og:description" content="Una frana ha fatto precipitare il pezzo di carreggiata in direzione di Torino, nei prossimi giorni si capirà quali sono le condizioni dell'altra"/>
  </head>
  <body>
    <article>
      <h1>Le foto del viadotto crollato sull’A6</h1>
      <h2>Una frana ha fatto precipitare il pezzo di carreggiata in direzione di Torino, nei prossimi giorni si capirà quali sono le condizioni dell'altra</h2>
      <address>
        <time datetime="2019-11-25T09:27:33+00:00">25 Nov 2019, 09:27</time>
      </address>
      <p>Ieri pomeriggio un viadotto dell’autostrada A6 Torino-Savona <a href="https://www.ilpost.it/2019/11/24/a6-crollo-torino-savona/">è crollato</a> a causa di una frana a circa un chilometro di distanza dal casello di Savona. Non ci sono feriti né dispersi: le auto che stavano passando in quel momento sono riuscite a fermarsi prima di precipitare, e gli automobilisti <a href="https://www.corriere.it/cronache/19_novembre_25/boato-frana-crollo-viadotto-a6-fermi-orlo-baratro-a-me-sparita-strada-33177b62-0f00-11ea-b3dc-1023409a22e2.shtml">hanno avvertito in tempo</a> le altre auto che stavano arrivando (fra cui un pullman).</p>
      <p>A crollare è stata una porzione di qualche decina di metri della carreggiata che porta in direzione di Torino: per precauzione, anche l’altro braccio della carreggiata è stato chiuso al traffico. Il gruppo SIAS, che gestisce l’A6, suggerisce a chi viaggia fra Liguria e Piemonte di utilizzare altre autostrade come la A10 (Genova – Ventimiglia), la A26 (Genova Voltri – Gravellona Toce) e la A21 (Torino Piacenza). Il <i>Corriere della Sera</i> <a href="https://www.corriere.it/cronache/19_novembre_25/boato-frana-crollo-viadotto-a6-fermi-orlo-baratro-a-me-sparita-strada-33177b62-0f00-11ea-b3dc-1023409a22e2.shtml">ha scritto</a> che nella zona «l’autostrada è vitale perché le provinciali nei dintorni sono quasi tutte chiuse o a corsie ridotte per frane e smottamenti», a causa del maltempo che interessa da giorni la Liguria.</p>
      <slideshow>
        <figure>
          <img src="https://www.ilpost.it/wp-content/uploads/2019/11/BANZAILIQSOLD1_20191125093904360.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/BANZAILIQSOLD1_2019112509392891.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/BANZAILIQSOLD1_20191125093916873.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/AP_19329303743087.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10688977.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/BANZAILIQSOLD1_20191125093942683.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10688918.jpg"/>
        </figure>
      </slideshow>
      <p>Il crollo sembra essere stato causato da una frana che si era staccata dal monte lungo il cui pendio è costruita l’autostrada. La frana è scesa per diverse decine di metri e ha travolto i piloni del viadotto su cui si trova la carreggiata che porta in direzione di Torino, fermandosi lungo i piloni del viadotto che va in direzione opposta. Il tratto di strada è caduto interamente a terra, senza spezzarsi. Il <i>Corriere della Sera</i> <a href="https://www.corriere.it/cronache/19_novembre_25/boato-frana-crollo-viadotto-a6-fermi-orlo-baratro-a-me-sparita-strada-33177b62-0f00-11ea-b3dc-1023409a22e2.shtml">riporta</a> che nel 2017 Autostrada dei Fiori, la società che gestisce la Savona-Torino, aveva fatto sapere che sui viadotti erano stati installati dei sensori di movimento, ma che «non sono mai stati segnalati pericoli».</p>
      <p>Oggi sul posto del crollo <a href="https://www.ilsecoloxix.it/savona/2019/11/25/news/viadotto-crollato-in-a6-attesa-per-il-sopralluogo-di-geologi-e-ministro-1.37993848">ci sarà</a> l’ispezione di Nicola Casagli, geologo dell’Università di Firenze e noto esperto di frane, mentre a Savona dovrebbe arrivare anche la ministra delle Infrastrutture e dei Trasporti Paola De Micheli. Già da alcune ore i tecnici di Autostrada dei Fiori sono al lavoro per capire le condizioni del viadotto che contiene la carreggiata in direzione di Savona.</p>
      <p>In Piemonte e Liguria negli ultimi giorni <a href="https://www.ilpost.it/2019/11/24/le-alluvioni-in-piemonte/">ci sono stati grossi problemi legati al maltempo</a>. In diverse aree del Piemonte e in tutta la Liguria occidentale per tutta la giornata di domenica era stata dichiarata l’allerta rossa per i rischi collegati alle intense piogge. Tra sabato e domenica in entrambe le regioni ci sono stati allagamenti e esondazioni di fiumi e torrenti, con decine di persone che hanno dovuto lasciare le loro case. Savona è stata una delle zone della Liguria con più problemi.</p>
      <related>
        <h4>Articoli Correlati</h4>
        <a href="https://www.ilpost.it/2019/11/24/a6-crollo-torino-savona/"/>
        <a href="https://www.ilpost.it/2019/11/24/le-alluvioni-in-piemonte/"/>
        <a href="https://www.ilpost.it/2019/11/16/caschi-bici-obbligo/"/>
      </related>
    </article>
  </body>
</html>