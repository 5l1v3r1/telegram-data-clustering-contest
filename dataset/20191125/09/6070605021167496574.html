<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/rap-critic-rei-marroc-viral_0_2350564985.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T09:05:26+00:00"/>
    <meta property="og:title" content="Una cançó que critica el rei es converteix en viral al Marroc"/>
    <meta property="og:description" content="Un dels autors és condemnat a un any de presó i una multa de 100 euros"/>
  </head>
  <body>
    <article>
      <h1>Una cançó que critica el rei es converteix en viral al Marroc</h1>
      <h2>Un dels autors és condemnat a un any de presó i una multa de 100 euros</h2>
      <address>
        <time datetime="2019-11-25T09:05:26+00:00">25 Nov 2019, 09:05</time>
      </address>
      <p>És insòlit sentir crítiques al Marroc que vagin més enllà del govern i que apuntin directament a la monarquia. És una línia vermella que han travessat els rapers locals Weld l’Griya 09, Lz3er i Gnawi amb la cançó <i>Visca el poble</i>, que s’ha fet viral en poques setmanes. El videoclip, publicat el 29 d’octubre, ja acumula gairebé setze milions de reproduccions a YouTube i ha aconseguit sorprendre els marroquins per la contundència de la lletra. “Déu, pàtria i el tercer que se’n vagi”, canta un dels músics, <a href="https://www.ara.cat/internacional/Mohamed-VI-decades-expectatives-frustrades_0_2280372006.html">en referència al rei Mohamed VI</a>.</p>
      <figure>
        <a href="https://www.ara.cat/2019/11/25/internacional/Mohamed-VI-Marroc-imatge-arxiu_2350575030_67634195_1500x1000.jpg">
          <img src="https://www.ara.cat/2019/11/25/internacional/Mohamed-VI-Marroc-imatge-arxiu_2350575030_67634195_1500x1000.jpg"/>
        </a>
        <figcaption>Mohamed VI, rei del Marroc, en una imatge d'arxiu. / ETIENNE LAURENT / EFE</figcaption>
      </figure>
      <p>No tothom ha sentit la cançó, però la majoria n’ha sentit a parlar: “La que parla del rei...”, diu un noi a un altre en al·lusió al rap. Mentre fan cua per assistir a un concert del festival Visa for Music de Rabat, admeten que “és la primera vegada que una cançó parla directament del monarca”. Dos nois més, de 19 i 23 anys, expliquen que “la gent [al Marroc] no està sorpresa per les crítiques de la cançó, però sí per les crítiques al rei”. A més dels atacs al monarca, els rapers també carreguen contra el govern i esmenten temes tabú com <a href="https://www.ara.cat/internacional/Reprimits-Marroc-rifenys-fugen-pasteres_0_2092590918.html">les mobilitzacions del Rif, la migració, la repressió i la pobresa</a>.</p>
      <figure>
        <img src="https://www.ara.cat/2019/07/31/internacional/marroqui-discurs-aniversari-seva-pujada_2280382021_64550299_117x66.jpg"/>
      </figure>
      <p>
        <a href="https://www.ara.cat/internacional/Mohamed-VI-decades-expectatives-frustrades_0_2280372006.html">Mohamed VI, dues dècades d’expectatives frustrades</a>
      </p>
      <p>Dos dies després de publicar la cançó, un dels artistes, Mohamed Mounir Gnawi, va ser arrestat. Les autoritats l’acusen d’un delicte “d’ultratge a un funcionari públic” arran d’un vídeo que ell mateix va publicar a internet el 24 d’octubre en què insultava la policia. Unes quantes organitzacions de defensa dels drets humans consideren que la detenció és una “represàlia” per les seves crítiques al rei, tot i que el govern assegura que no té res a veure amb la seva música.</p>
      <p>Després de poc més de tres setmanes empresonat, Gnawi ha estat jutjat aquest dilluns al tribunal de primera instància de Salé, ciutat veïna de Rabat, que l'ha condemnat a un any de presó i a una multa de 1.000 dírhams marroquins, uns 100 euros. Amnistia Internacional ha demanat la immediata posada en llibertat del cantant perquè considera que “se’l castiga descaradament per expressar les seves opinions crítiques”, i qualifica la causa judicial “d’absurda”.</p>
      <p>
        <a href="https://www.ara.cat/internacional/Reprimits-Marroc-rifenys-fugen-pasteres_0_2092590918.html">Reprimits pel Marroc, els rifenys fugen en pasteres</a>
      </p>
      <p>De tots els videoclips que els rapers han publicat a YouTube, el de <i>Visca el poble</i> és el que ha aconseguit més reproduccions amb diferència, a més de sumar gairebé 100.000 comentaris. Tot i haver col·laborat en unes altres ocasions, els tres artistes es van unir per publicar aquesta cançó. Els altres dos rapers, Weld l’Griya 09 i Lz3er, de la ciutat de Fes, no han tingut els mateixos problemes que el seu company, tot i ser els que canten els versos més crítics.</p>
      <p>Khadija Ryadi, representant de l’Organització Marroquina pels Drets Humans, considera “que no han detingut els altres dos músics perquè no sembli que l’arrest de Gnawi va ser per la cançó”. “N’hi ha prou amb una detenció per transmetre el missatge que les línies vermelles sempre hi són”, defensa l’activista.</p>
      <p>La detenció del cantant ha indignat molts marroquins, sobretot els més joves i especialment els de Salé, la ciutat natal de Gnawi, segons comenta un seguidor de l’artista. “El que s’explica a la cançó és la realitat: hi ha molts problemes al Marroc”, declaren dos joves rapers d’aquesta població que es fan dir Imad Loko i Blackwar i que tenen 21 i 24 anys, respectivament. “És difícil expressar-se sobre el rei, no tenim llibertat per parlar-ne, és com si es considerés un déu –asseguren–. Si ets famós i ets crític aniràs a la presó”.</p>
      <p>En altres ocasions les organitzacions en defensa dels drets humans també han denunciat l’actuació de les autoritats marroquines. Com ara <a href="https://www.ara.cat/internacional/Marroc-jutja-periodista-critica-avortar_0_2304369688.html">quan la periodista Hajar Raissouni va ser detinguda i condemnada al final de l’estiu a un any de presó per suposadament haver avortat i mantingut relacions sexuals fora del matrimoni.</a> També durant les mobilitzacions del Rif, al nord del país, entre el 2016 i 2017 la policia va detenir i empresonar activistes per missatges que havien publicat a les xarxes socials.</p>
    </article>
  </body>
</html>