<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/papiez-do-ofiar-potrojnej-katastrofy-o-potrzebie-szacunku-dla-osoby-i-swiata-przyrody/"/>
    <meta property="og:site_name" content="eKAI"/>
    <meta property="article:published_time" content="2019-11-25T09:00:00+00:00"/>
    <meta property="og:title" content="Papież do ofiar „potrójnej katastrofy” o potrzebie szacunku dla osoby i świata przyrody"/>
    <meta property="og:description" content="O potrzebie szacunku dla osoby i dla świata przyrody, ale także obrania skromnego i surowego stylu życia mówił Ojciec Święty spotykając się w Tokio z ofiarami potrójnej katastrofy -- trzęsienia ziemi,"/>
  </head>
  <body>
    <article>
      <h1>Papież do ofiar „potrójnej katastrofy” o potrzebie szacunku dla osoby i świata przyrody</h1>
      <address><time datetime="2019-11-25T09:00:00+00:00">25 Nov 2019, 09:00</time> by <a rel="author">st (KAI) / hsz</a></address>
      <p>
        <b>O potrzebie szacunku dla osoby i dla świata przyrody, ale także obrania skromnego i surowego stylu życia mówił Ojciec Święty spotykając się w Tokio z ofiarami potrójnej katastrofy – trzęsienia ziemi, tsunami i awarii nuklearnej, która dotknęła Japonię, a zwłaszcza prefektury Iwate, Miyagi i Fukushimy przed ośmioma laty – 11 marca 2011 roku. Kataklizm pochłonął blisko 21 tys. ofiar. Franciszek zaapelował także o kontynuowanie pomocy dla obszarów dotkniętych tą klęską.</b>
      </p>
      <p>Na początku Ojciec Święty poprosił o modlitwę za ofiary tej potrójnej katastrofy. Podziękował władzom różnego szczebla za ich wysiłki, by ulżyć osobom dotkniętym nieszczęściem oraz tym, którzy z całego świata pospieszyli im z pomocą. „Działania te nie mogą się zatracić z upływem czasu i zaniknąć po początkowym szoku, ale musimy je kontynuować i podtrzymywać” – stwierdził papież.</p>
      <p><a href="https://ekai.pl/search/Franciszek/">Franciszek</a> wskazał na konieczność budowania wspólnoty, jednoczenia się w solidarności, cierpliwości, wytrwałości i determinacji w budowaniu przyszłości narodu. Podkreślił konieczność integralnego traktowania problemów przed jakimi staje dziś japońskie społeczeństwo, a przede wszystkim przezwyciężenia obojętności. <a href="https://ekai.pl/search/Ojciec+%C5%9Awi%C4%99ty/">Ojciec Święty</a> podkreślił potrzebę odbudowy tkanki społecznej, ale jednocześnie przytoczył opinię biskupów japońskich, postulujących likwidację elektrowni jądrowych. Wskazał, że nie można czynić z paradygmatu technologicznego miary postępu człowieka i zaapelował o ukształtowanie „innej wizji, która pomogłaby patrzeć z wielkim szacunkiem na dar życia i solidarność z naszymi braćmi i siostrami w jednej wieloetnicznej i wielokulturowej rodzinie ludzkiej”.</p>
      <p>Papież przypomniał, że nie można ograniczać się do decyzji czysto egoistycznych i z myśląc o przyszłych pokoleniach trzeba obrać „skromny i surowy styl życia”. Zaznaczył, że w ciągłym dziele regeneracji i odbudowy po potrójnej katastrofie „wielu musi podać sobie ręce i wiele serc musi zjednoczyć się, jakby były czymś jednym”. Wskazał, na współczucie jako drogę, „która pozwoli wszystkim znaleźć nadzieję, stabilność i bezpieczeństwo na przyszłość”.</p>
      <p>Pełny tekst papieskiego przemówienia znajduje się <a href="https://ekai.pl/dokumenty/przemowienie-papieza-franciszka-podczas-spotkania-z-ofiarami-potrojnej-katastrofy/"><b>TUTAJ</b></a>.</p>
      <footer>Tokio Ⓒ Ⓟ</footer>
      <related>
        <a href="https://ekai.pl/statut-fundacji-swietego-jozefa-gotowy-wkrotce-podpisanie-aktu-notarialnego/"/>
      </related>
    </article>
  </body>
</html>