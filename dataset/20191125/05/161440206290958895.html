<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/24/nubifragio-al-via-del-marelecce-cagliari-rischio-rinvio-4-956608.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T05:51:46+00:00"/>
    <meta property="og:title" content="Rinviata Lecce-Cagliari, si gioca oggi alle 15"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il nubifragio</h6>
      <h1>Rinviata Lecce-Cagliari, si gioca oggi alle 15</h1>
      <h2>Il match è saltato per un violento nubifragio che si è abbattuto ieri sera sullo stadio Via del Mare</h2>
      <address>
        <time datetime="2019-11-25T05:51:46+00:00">25 Nov 2019, 05:51</time>
      </address>
      <p>Un nubifragio ha colpito lo stadio Via del Mare di Lecce per tutta la giornata, facendo saltare il match valido per la 13esima di campionato tra Lecce e Cagliari. Poco male, il rinvio è breve. Le due squadre hanno trovato l'accordo, la Lega ha confermato: si giocherà oggi alle 15.</p>
      <p>Campo impraticabile, con il pallone che non rimbalza in più punti, mentre la pioggia - abbondante - continua a cadere. Lo stadio dei salentini è anche rimasto al buio per qualche minuto a causa di un black out.</p>
      <p>L'arbitro Mariani ci ha provato fino all'ultimo a far giocare la partita. Contro le intenzioni sia del Lecce (questa sera lo stadio appariva quasi completamente vuoto) che del Cagliari, con il capitano Nainggolan che ha lasciato chiaramente intendere che non era il caso di scendere in campo.</p>
      <p>Al terzo sopralluogo con i due capitani, Lucioni e il Ninja, verificato che il pallone rimbalzava con difficoltà, soprattutto nelle due aree di rigore, il direttore di gara ha deciso di rinviare la partita.</p>
      <p>(Unioneonline/L)</p>
    </article>
  </body>
</html>