<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/to-potami-sterepse-meta-apo-schedon-4-chronia-to-komma-toy-stayroy-theodoraki-apochorise-apo-tin-politiki-skini-ti-proevlepse-o-archigos-toy/"/>
    <meta property="og:site_name" content="economico.gr"/>
    <meta property="article:published_time" content="2019-11-25T05:12:38+00:00"/>
    <meta property="og:title" content="Το Ποτάμι ...στέρεψε! Μετά από σχεδόν 4 χρόνια, το κόμμα του Σταύρου Θεοδωράκη αποχώρησε από την πολιτική σκηνή. Τί προέβλεψε ο αρχηγός του"/>
    <meta property="og:description" content="Και επισήμως σήμανε χθες το τέλος του κόμματος του Σταύρου Θεοδωράκη, το Ποτάμι, μετά από σχεδόν τέσσερα χρόνια παρουσίας στα δημόσια πολιτικά δρώμενα. Ενος κομματικού εγχειρήματος που εμφανίστηκε μεν στην κρίση, αλλά δεν ακολούθησε το ρεύμα των σχημάτων διαμαρτυρίας."/>
  </head>
  <body>
    <article>
      <h1>Το Ποτάμι ...στέρεψε! Μετά από σχεδόν 4 χρόνια, το κόμμα του Σταύρου Θεοδωράκη αποχώρησε από την πολιτική σκηνή. Τί προέβλεψε ο αρχηγός του</h1>
      <address><time datetime="2019-11-25T05:12:38+00:00">25 Nov 2019, 05:12</time> by <a rel="author">Έλλη Τριανταφύλλου</a></address>
      <p>Και επισήμως σήμανε χθες το τέλος του κόμματος του <b>Σταύρου Θεοδωράκη,</b> το <b>Ποτάμι,</b> μετά από σχεδόν τέσσερα χρόνια παρουσίας στα δημόσια πολιτικά δρώμενα. Ενος κομματικού εγχειρήματος που εμφανίστηκε μεν στην κρίση, αλλά δεν ακολούθησε το ρεύμα των σχημάτων διαμαρτυρίας.</p>
      <p>Ανεξάρτητα από τα <b>λάθη στρατηγική</b>ς και ενδεχομένως την έλλειψη ευδιάκριτου πολιτικού στίγματος λόγω πανσπερμίας διαφορετικών απόψεων στο εσωτερικό του, αποτελεί κοινή παραδοχή ότι το Ποτάμι επιχειρούσε πάντα να αρθρώσει θετικό προγραμματικό λόγο, με μετριοπάθεια και δημοκρατικό ήθος.</p>
      <p>Επιχείρησε επίσης να λειτουργήσει ως όχημα για την είσοδο νέων ανθρώπων στην πολιτική, ενώ αναγνώρισε με καθαρότητα την ετυμηγορία των πολιτών και αποχώρησε αξιοπρεπώς, όπως, άλλωστε και  πορεύτηκε.</p>
      <p>Χθες,   η <b>Μεγάλη Συνάντηση των Αντιπροσώπων</b> μετά από πολύωρη συνεδρίαση των μελών της, την οποία παρακολούθησαν δεκάδες εθελοντές και φίλοι του Ποταμιού, σύμφωνα με ανακοίνωση του κόμματος αποφάσισε την αναστολή λειτουργίας του κόμματος, με συντριπτική πλειοψηφία.</p>
      <p>Συγκεκριμένα, υπέρ της αναστολής ψήφισε το<b> 63%</b> των μελών που συμμετείχαν στη ψηφοφορία, ενώ κατά της αναστολής ψήφισε το 36%. Σημαντικό είναι ότι στη συνεδρίαση συμμετείχαν 93 από τα 106 μέλη της ΜΕ.ΣΥ.Α, δηλαδή το 98% των μελών.</p>
      <p>Η απόφαση του ανώτερου συλλογικού οργάνου του Κινήματος, που επέχει θέση διαρκούς συνεδρίου, έρχεται να προστεθεί στην πρόσφατη απόφαση του<b> Πολιτικού Συμβουλίου</b>, το οποίο επίσης ψήφισε με συντριπτική πλειοψηφία υπέρ της αναστολής λειτουργίας του Ποταμιού.</p>
      <p>Στην ομιλία του, ο <b>Σταύρος Θεοδωράκης</b>, κατά την έναρξη της συνεδρίασης της ΜΕ.ΣΥ.Α, είπε μεταξύ άλλων τα εξής: «Αναστέλλουμε σήμερα τη λειτουργία μας. Παραμερίζουμε τον εγωισμό μας και στέλνουμε ένα μήνυμα στους 86 χιλιάδες πολίτες που μας ψήφισαν στις ευρωεκλογές. Αλλά και στους 377 χιλιάδες πολίτες που σκίρτησαν μαζί μας την Άνοιξη του ΄15. Τους ζητάμε να μην χάσουν αυτό που τους έκανε Ποτάμι. Τους ζητάμε να σκεφθούν αυτά που καταφέραμε. Τα παλιά συνθήματα, οι ρηχές αντιπαραθέσεις, οι αφορισμοί, οι κοκορομαχίες, τα εξυπνακίστικα σχόλια δεν είναι πολιτική.</p>
      <p>Τους ζητάμε, λοιπόν, να βάζουν ψηλά τον πήχη, για τους πολιτικούς.</p>
      <p>Τους ζητάμε να διεκδικούν, ειλικρίνεια, ευθύτητα, αλήθεια!</p>
      <p><b>Ο σπόρος που ρίξαμε, θα φυτρώσει ξανά»</b>.</p>
    </article>
  </body>
</html>