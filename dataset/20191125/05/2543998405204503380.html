<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/kosarka/171027/kosarkaske-legende-protiv-kaminskog-reprezentaciji-igore-srbiji-treba-stranac"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T05:11:00+00:00"/>
    <meta property="og:title" content="Košarkaške legende protiv Kaminskog u reprezentaciji: Igore, Srbiji ne treba stranac!"/>
    <meta property="og:description" content="Novi selektor košarkaša Srbije Igor Kokoškov (47) najavio je da bi za nacionalni tim mogao da zaigra stranac! Reč je o centru Finiks Sansa Frenku Kaminskom (26), koji se kao kandidat za srpskog reprezentativca pominjao i kada je na klupu došao prethodni selektor Aleksandar Đorđević. Kaminski je Amerikanac poljskog porekla, ali vuče i srpske korene s očeve strane."/>
  </head>
  <body>
    <article>
      <h1>Košarkaške legende protiv Kaminskog u reprezentaciji: Igore, Srbiji ne treba stranac!</h1>
      <h2>Novi selektor košarkaša Srbije Igor Kokoškov (47) najavio je da bi za nacionalni tim mogao da zaigra stranac! Reč je o centru Finiks Sansa Frenku Kaminskom (26), koji se kao kandidat za srpskog reprezentativca pominjao i kada je na klupu došao prethodni selektor Aleksandar Đorđević. Kaminski je Amerikanac poljskog porekla, ali vuče i srpske korene s očeve strane.</h2>
      <address><time datetime="2019-11-25T05:11:00+00:00">25 Nov 2019, 05:11</time> by <a rel="author">Emir SELMANI</a></address>
      <p>- Baš sam ga spominjao jednoj novinarki Kingsa i drago mi je da ste to pomenuli. Znam da Kaminski ima delom i srpske korene, pretpostavljam sa majčine strane. Ako govorimo o tom širem spisku, svako ko ima takav potencijal ima pravo i da bude uzet u obzir. Kaminski je NBA igrač, razmatraćemo, videćemo. On je streč petica, ima dobru sezonu, Finiks Sansi igraju dobro - izjavio je Kokoškov u razgovoru za Koš magazin i tako najavio potencijalnu revoluciju u srpskoj košarci.</p>
      <h3>POŠTEN RADNIK</h3>
      <p>Međutim, naše legende igre pod obručima nisu saglasne sa selektorom iz prostog razloga što smatraju da bi time bila narušena višedecenijska tradicija oslanjanja na domaće resurse, koji su nas uglavnom vodili do uspeha.</p>
      <p>- Moje mišljenje je da nam to ne treba. Ovo nije kritika selektoru, razumem da ima svoje ideje. Jeste, radi se o toj streč petici koja je poželjna u današnjoj košarci, ali sa ovakvom bazom vrhunskih igrača mislim da nama Kaminski nije potreban - kaže Goran Grbović za Srpski telegraf i dodaje:</p>
      <figure>
        <img src="https://www.republika.rs/data/images/2019-06-19/104298_3902-grba-foto-privatna-arhiva_f.jpg?1574624759"/>
        <figcaption>Goran Grbović<cite>Privatna arhiva</cite></figcaption>
      </figure>
      <p>- Kokoškov je sjajan trener, pošten i vredan radnik. Čovek koji je izuzetno cenjen u NBA okvirima, verovatno najpoželjniji pomoćni trener u ligi. Izuzetan je stručnjak i treba ga iskoristiti da se sistem resetuje. Da se postavi po ugledu na NBA i da mi iz toga izvučemo tri ili četiri igrača iz mlađih selekcija za A tim.</p>
      <h3>NISMO KO HRVATI</h3>
      <p>Nekadašnji predsednik KSS Dragan Kapičić kategorički odbija ideju o strancu u srpskom nacionalnom timu.</p>
      <figure>
        <img src="https://www.republika.rs/data/images/2017-11-12/16120_3601-dragan-kapicic-foto-starsport_f.jpg?1574624777"/>
        <figcaption>Dragan Kapičić<cite>Starsport</cite></figcaption>
      </figure>
      <p>- Ja sam apsolutno protiv toga. To je neprihvatljivo. Srbija ima kontinuitet u stvaranju igrača. I kada sam bio predsednik saveza, bio sam kategorički protiv toga. Srbija nema potrebe za tim. Sa svojim resursima, a vidimo kakva je serija igrača koje imamo u NBA, možemo da budemo uvek u svetskom vrhu. Ne mešam se ovim što kažem u politiku saveza i rad selektora, ovo je samo moje mišljenje. Mi smo zemlja košarke. Nije nam to potrebno kao nekim drugim zemljama poput Hrvatske, Slovenije ili Crne Gore - smatra Kapičić.</p>
      <h3>Lučić: Šta fali, bar nije crnac</h3>
      <p>Nekadašnji trener košarkaša i košarkašica Crvene zvezde Vladislav Lale Lučić nema ništa protiv stranaca u selekciji Srbije jer, kako kaže, to je trend u čitavoj Evropi.</p>
      <p>- Bilo je nekad i da mogu da igraju samo dva stranca za klubove, a sad ih imamo pet ili šest. Ovo je drugo vreme. Španija ima tamnopute igrače, Italija, čak i Grčka. Ovaj bar nije crnac. Ne vidim što bismo mi bili drugačiji od drugih i nemam ništa protiv - rekao je Lučić za Srpski telegraf.</p>
      <related>
        <h4>Pročitajte još:</h4>
        <a href="http://republika.rs/sport/kosarka/170765/Svi-treba-pomognemo-Kokoskovu-ceka-tezak-zadatak"/>
        <a href="http://republika.rs/sport/kosarka/170801/Revolucija-reprezentaciji-Srbije-Kokoskov-dovodi-tim-NBA-centra-nasih-korena"/>
        <a href="http://republika.rs/sport/kosarka/170955/Bivsi-kapiten-Srbije-jasan-Kokoskov-morati-nam-oduzi"/>
      </related>
    </article>
  </body>
</html>