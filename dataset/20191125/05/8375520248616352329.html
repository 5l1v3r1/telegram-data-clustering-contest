<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/likari-rozpovili-pro-stan-kulebi-ta-odnogo-iz-yogo-siniv-pislya-avariji-642150.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T05:59:15+00:00"/>
    <meta property="og:title" content="Лікарі розповіли про стан Кулеби та одного із його синів після аварії"/>
    <meta property="og:description" content="Старший син уповноваженого президента Тимофій перебуває у важкому стані"/>
  </head>
  <body>
    <article>
      <h1>Лікарі розповіли про стан Кулеби та одного із його синів після аварії</h1>
      <address>
        <time datetime="2019-11-25T05:59:15+00:00">25 Nov 2019, 05:59</time>
      </address>
      <h4>Старший син уповноваженого президента Тимофій перебуває у важкому стані</h4>
      <p>Уповноважений президента України з прав дитини Микола Кулеба, який 24 листопада разом із дітьми потрапив у ДТП, наразі у стані середньої тяжкості у лікарні Феофанія.</p>
      <p>Як повідомляє <a href="https://tsn.ua/amp/ukrayina/zagrozi-zhittyu-kulebi-nemaye-yogo-sin-u-vazhkomu-stani-i-bez-svidomosti-likari-1448463.html">ТСН</a>, він в повній свідомості, загрози його життю немає, однак його старший син — у важкому стані.</p>
      <p>«У Кулеби медики діагностували струс мозку та численні забої й травми. Зокрема, у нього закриті черепно-мозкова травма, травма грудної клітини й травма живота. Окрім того, у нього численні перелами ребер з обох боків, забій легень та пневмоторакс (скупчення повітря, яке призводить до часткового або повного колапсу легень - ред). Втім, медикам все ж вдалося стабілізувати його стан і наразі його життю нічого не загрожує», - йдеться у повідомленні.</p>
      <p>А от старший син уповноваженого президента Тимофій перебуває у важкому стані. Наразі він в інтенсивному неврологічному відділенні.</p>
      <p>«За словами медиків, юнак непритомний. У нього закрита черепно-мозкова травма. Чи є загроза життю – не повідомляють. Про стан молодшого сина Єлісея поки невідомо. За непідтвердженою інформацією, ним опікуються лікарі в «Охматдиті», - передає ТСН.</p>
      <p>Що стосується водія вантажного мікроавтобуса, він наразі перебуває у Києво-Святошинській лікарні. Його життю нічого не загрожує.</p>
      <p>Як повідомлялося, <a href="https://glavcom.ua/country/incidents/upovnovazhenij-z-prav-ditini-mikola-kuleba-potrapiv-v-zhahlivu-dtp-video-642074.html">уповноважений Президента з прав дитини Микола Кулеба, який разом з двома синами у неділю потрапив в аварію, перебуває в реанімації</a> у тяжкому стані.</p>
      <p>Наразі правоохоронці <a href="https://glavcom.ua/country/incidents/politsija-vidkrila-kriminalnu-spravu-cherez-dtp-za-uchastju-avto-kulebi-642089.html">з’ясовують усі обставини ДТП.</a></p>
    </article>
  </body>
</html>