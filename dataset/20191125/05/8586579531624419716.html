<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/yerli-havalimaninda-cezalar-euro-ile-olusturuldu-257783h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T05:02:00+00:00"/>
    <meta property="og:title" content="Yerli havalimanında cezalar Euro ile oluşturuldu"/>
    <meta property="og:description" content="Yabancı para birimleri yerine Türk Lirası kullanımı çağrıları yine unutuldu. Türkiye’nin dünyaya örnek gösterdiği İstanbul Havalimanı’nda ceza listesi Euro ile oluşturuldu. Hatta İstanbul Havalimanı’nda işletmelere kesilen döviz cinsinden cezalar, işletmecileri isyan ettirecek noktaya getirdi."/>
  </head>
  <body>
    <article>
      <h1>Yerli havalimanında cezalar Euro ile oluşturuldu</h1>
      <address><time datetime="2019-11-25T05:02:00+00:00">25 Nov 2019, 05:02</time> by <a rel="author">Yeni Çağ Gazetesi</a></address>
      <p>
        <b>Yabancı para birimleri yerine Türk Lirası kullanımı çağrıları yine unutuldu. Türkiye’nin dünyaya örnek gösterdiği İstanbul Havalimanı’nda ceza listesi Euro ile oluşturuldu. Hatta İstanbul Havalimanı’nda işletmelere kesilen döviz cinsinden cezalar, işletmecileri isyan ettirecek noktaya getirdi.</b>
      </p>
      <p>İstanbul Havalimanı'nın işletmecisi İGA'nın Ceza Miktarları Listesi'ne göre, kiracılara 100 Euro'dan 100 bin Euro'ya kadar cezalar kesilebiliyor. Listede ilginç ceza uygulamalarının olması da ayrıca dikkat çekiyor. Kuş, yarasa vb. hayvanların görülerek bildirilmemesi, bariyerlerin düzensiz bırakılması, servis yoluna izinsiz giriş, araçların hızlı kullanılışı, kapıların ve atık kutularının açık bırakılması, yolcuyu rahatsız eden tavır sergilemek, yolcunun koluna girmek, rota dışında buggy kullanmak gibi cezalar havalimanındaki kiracıları oldukça zorluyor.</p>
      <p>Sözcü'de yer alan habere göre, havalimanı işletmecisinin uyguladığı cezalar 3 aşamadan oluşuyor. İlk uygulanan cezanın birinci tekrarında ceza tutarının 2 katı, ikinci tekrarında ise 4 kat ceza uygulanıyor. Özellikle atık konusunda işletmelerin tespit edilen hatalarının üçüncü kez tekrar edilmesi durumunda 100 bin Euro ceza uygulanacağı belirtiliyor. Normalde havaalanlarındaki işletmeleri Devlet Hava Meydanları İşletmesi (DHMİ) denetliyor. Ancak, İstanbul Havalimanı gibi bazı yap-işlet-devret havaalanlarında DHMİ yerine, işletmeci şirketler bu denetimleri gerçekleştiriyor. Bu durumda da kontrol ve cezaları şirketler kendileri belirliyor.</p>
      <figure>
        <img src="https://www.yenicaggazetesi.com.tr/d/other/6-havalimani.jpg"/>
      </figure>
      <related>
        <a href="https://www.yenicaggazetesi.com.tr/medipol-universitesinin-kacak-kati-yikilmadi-mahkeme-cezayi-iptal-etti-256094h.htm"/>
      </related>
    </article>
  </body>
</html>