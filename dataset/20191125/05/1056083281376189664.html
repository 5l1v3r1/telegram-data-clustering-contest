<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401999/%D9%BE%D9%84-%D8%B4%DB%8C%D8%AE%DB%8C%D8%A7%D9%86-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D9%86%DA%AF%D8%A7%D9%87-%D9%85%D8%B3%D8%A6%D9%88%D9%84%DB%8C%D9%86-%DA%A9%D9%85%D8%A8%D9%88%D8%AF-%D8%B4%D8%AF%DB%8C%D8%AF-%D8%A2%D8%A8-%D8%AF%D8%B1-%DA%A9%D8%A7%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:53:19+00:00"/>
    <meta property="og:title" content="پل شیخیان در انتظار نگاه مسئولین /کمبود شدید آب در کاکی"/>
    <meta property="og:description" content="ایسنا/بوشهر نماینده استان بوشهر در شورای عالی استان‌ها عنوان کرد: محور ارتباطی کاکی-شیخیان اهمیت بسیاری برای مردم بخش کاکی دارد و فاصله زمانی و مسافت میان این بخش با روستاهای مجاور را حدود ۳۵ کیلومتر کاهش می دهد اما با این وجود به دلیل نبود اعتبارات متوقف شده است."/>
  </head>
  <body>
    <article>
      <h6 class="kicker">نماینده بوشهر در شورای عالی استان‌ها مطرح کرد</h6>
      <h1>پل شیخیان در انتظار نگاه مسئولین /کمبود شدید آب در کاکی</h1>
      <address><time datetime="2019-11-25T05:53:19+00:00">25 Nov 2019, 05:53</time> by <a rel="author">زهره عرب</a></address>
      <p>ایسنا/بوشهر نماینده استان بوشهر در شورای عالی استان‌ها عنوان کرد: محور ارتباطی کاکی-شیخیان اهمیت بسیاری برای مردم بخش کاکی دارد و فاصله زمانی و مسافت میان این بخش با روستاهای مجاور را حدود ۳۵ کیلومتر کاهش می دهد اما با این وجود به دلیل نبود اعتبارات متوقف شده است.</p>
      <p>سید علی‌اکبر فاطمی در گفت‌وگو با ایسنا با اشاره به اینکه پل شیخیان -واقع در شهرستان دشتی- چندین سال است که در دست اقدام است، افزود: اهمیت این پل به سبب راه ارتباطی بین کاکی و روستاهای اطراف شیخیان تا سمت زیارت، کبگان، گلستان و... که برای مردم بسیار مهم و ضروری است و اینکه مردم امورات و کارهای خود را با بخش کاکی برطرف کرده و همچنین بعد مسافتی که اگر بخواهند دور بزنند اختلاف مسیر حدود ۳۰ الی ۳۵ کیلومتری دارد اما اگر از این راه تردد کنند بعد مسافت و زمان رفت‌وآمد کمتر خواهد شد.</p>
      <p>وی ادامه می دهد: بعضی مواقع که به شکل ناقص به آن رسیدگی شده و دهانه پل قابل استفاده می شود مردم استفاده می کنند اما با اندک آبی که بر اثر بارندگی می آید تمام اقداماتی که صورت گرفته از بین می رود و نتیجه فعالیت پیمانکار طی این سالها این است که درصد زیادی از کار انجام شده و یک سری مقدمات و زیرساخت های آن آماده است منتها به دلیل کمبود بودجه و نبود اعتبارات پیمانکار دیگر کار را ادامه نداد و این مسیر معلق باقی مانده است.</p>
      <p>
        <b>نماینده استان بوشهر در شورای عالی استان‌ها خاطرنشان کرد: چندین بار و از طرق مختلف و با واسطه قرار دادن نماینده حوزه، استانداری، فرمانداری، و حتی وزارتخانه پیگیری کردیم اما متاسفانه همکاری نمی شود، تاکید ما برای آسایش مردم و از بین نرفتن بیت المال است، چرا که درصدی از کار انجام گرفته و بخشی از پروژه انجام است. انتظار داریم که مسئولین محترم تاکید کرده با پیمانکار صحبت کرده و مبلغی اعتبار در نظر بگیرند تا کار ادامه پیدا کند. کار انجام دادن یک وجه است و انجام نشدن آن نیز یک وجه، زیرا اگر این کار رها شود همان ۴۰ درصدی که کار شده نیز از بین رفته و هیچکس هم جوابگو نیست. جواب مسئولان به ما این است که به علت نبود اعتبار در نقاط دیگر نیز پروژه داشته ایم و پیمانکار ۴۸ کرده و کار نیز تعطیل شده است.</b>
      </p>
      <figure>
        <img src="https://cdn.isna.ir/d/off/bushehr/2019/11/24/3/61493589.jpg"/>
        <figcaption>عکس متعلق به ۲۰ آذرماه ۹۷ است</figcaption>
      </figure>
      <p>فاطمی با اشاره به نقش مهم  این محور در ارتباط روستاها با بخش کاکی، ادامه داد: مردم هم علاقه دارند و به این خاطر که ارتباط آنها با روستاهای مجاور، امرار معاش و زندگی و رفع نیازهای آنان وابسته است از این لحاظ نیاز ضروری و عمده ای به تکمیل این پل و استفاده از این راه ارتباطی وجود دارد.</p>
      <p>وی با تاکید بر اینکه پیشرفت فیزیکی پل خوب است و بخش عمده کار انجام گرفته است، گفت: متاسفانه به این خاطر که توجهی به پیمانکار نکردند و پیمانکار هم چندین کار گرفته و آنجا نیز پولی دریافت نکرده بود، نتوانست کار را ادامه بدهد. پیمانکار گفت که حتی حاضر هستم مبلغی به من بدهند تا کار را از پیش ببرم و تعطیل نشود.</p>
      <p>نماینده بوشهر در شورای عالی استان‌ها عنوان کرد: در جلسه شورای اداری شهرستان، قول مساعد مبنی بر تخصیص ۵ میلیارد برای پل شیخیان مطرح شد اما وقتی به مرحله عمل رسید تا بخشی از این پول برای اوراق و بخشی از آن نیز به اداره آب و فاضلاب داده شده است و چیزی به پیمانکار نداده اند، پیمانکار هم می گوید وقتی پولی پرداخت نشده من چطور و با چه امید و آورده ای کار کنم؟</p>
      <p>
        <b>کمبود شدید آب و قطعی‌های چند ساعته</b>
      </p>
      <p>
        <b>سید علی‌اکبر فاطمی همچنین با اشاره به مشکل آب شهر کاکی یادآور شد: قبلا ما ۷ حلقه چاه داشتیم که هم آب کاکی و روستاهای مجاور را تامین کرده و هم به شهرهای واقع در مسیر خط تا کنگان و عسلویه آب می دادیم که این چاه ها به دلیل نبود بارندگی و برداشت بی رویه آب، و یا ناقصی تجهیزات دچار مشکلاتی شده و تخریب شده اند. متاسفانه سالانه حتی یک چاه را تعمیر نکرده اند تا بتواند جوابگوی آب مورد نیاز شهر کاکی باشد، ما با خواهش و پیگیری توانستیم دو حلقه از این چاه‌ها را به صورت ناقص راه اندازی کنیم. در آن زمان ما آب به سطح استان سرازیر می کرده ایم و حرف ما این است که حالا و در این شرایط سهمیه آب کاکی را بیشتر کنید، مردم به آب نیاز دارند و در حال حاضر ۵-۴ محله کاکی آب ندارند. در زمستان نیز حتی با کمبود شدید آب و قطعی‌های چند ساعته مواجه هستیم. بعضی از محلات هم در بالادست قرار گرفته و آب به آنها نمی رسد.</b>
      </p>
      <p>وی اظهار کرد: الان تعداد زیادی از جوانان و شهروندان هستند که منازل خود را آماده کرده و تجهیزات زندگی آنها نیز حاضر است اما با وجود پیگیری های زیاد برای اخذ انشعاب این کار انجام نشده است، یعنی مجوز می دهند اما لوله کشی انجام نمی شود که این هم مشکل و معضل مهمی است.</p>
      <p>
        <b>خبری از تکمیل و بهره برداری از پل شیخیان نیست</b>
      </p>
      <p><b>به گزارش ایسنا،</b> توقف پروژه محور ارتباطی کاکی-شیخیان در حالی است که تجهیز کارگاه، نقشه‌برداری و پیاده‌سازی محل اجرای این پل در اوایل سال ۹۵ صورت گرفته و با تکمیل و بهره برداری از آن این دو شهر تقریبا ۳۰ کیلومتر به هم نزدیک‌تر شده و دسترسی مردم منطقه به دریا و ارتباط آنان با سایر روستاها آسان‌تر می‌شود. با توجه به پیشرفت ۷۰ درصدی این پروژه عمرانی -به اظهار مسئولین- سال گذشته اعتباراتی از محل اعتبارات استانی و نفت به این پروژه تخصیص یافته اما هنوز خبری از ادامه کار و تکمیل و بهره برداری از آن نیست.</p>
      <p>به گفته مدیرکل راه و شهرسازی استان بوشهر -در بازدید سال ۹۷ از این پروژه- جاده ارتباطی کاکی به شیخیان یکی از پروژه های مهم شهرستان دشتی و از دغدغه‌های مسئولان کاکی و مردم این منطقه است که تکمیل آن به اعتبار ۱۵۰ میلیارد ریالی نیاز دارد و با تخصیص ۶۶ میلیارد ریال اعتبار در سال جاری از محل اعتبارات استانی و وزارت نفت روند عملیات اجرایی این پروژه تسریع خواهد شد.</p>
      <p>انتهای پیام</p>
    </article>
  </body>
</html>