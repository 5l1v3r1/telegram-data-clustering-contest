<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_novorichni-tyulpani-viroschuyut-u-misci/939245"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T05:51:00+00:00"/>
    <meta property="og:title" content="Новорічні тюльпани вирощують у мисці"/>
    <meta property="og:description" content="53-річна Олеся Мірошниченко з Дніпра до Нового року вирощує кімнатні тюльпани. У середині листопада садить цибулини у воду &amp;mdash; так проростають швидше. &amp;mdash;&amp;ensp;Тюльпанам потрібно вдосталь вологи і світла. У листопаді-грудні дні короткі, тому досвічую лампами, &amp;mdash; розповідає ..."/>
  </head>
  <body>
    <article>
      <h1>Новорічні тюльпани вирощують у мисці</h1>
      <address><time datetime="2019-11-25T05:51:00+00:00">25 Nov 2019, 05:51</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/939/939245_1_w_1200.jpg?v=0"/>
        <figcaption>Цибулини поміщають у прозору посудину, щоб ледь торкалися води. Залишають у світлому місці без прямого сонячного проміння<cite>Автор: JANECRAFT.NET</cite></figcaption>
      </figure>
      <p><b>53-річна Олеся Мірошниченко</b> з Дніпра до Нового року вирощує кімнатні тюльпани. У середині листопада садить цибулини у воду — так проростають швидше.</p>
      <p>— Тюльпанам потрібно вдосталь вологи і світла. У листопаді-грудні дні короткі, тому досвічую лампами, — розповідає Олеся Мірошниченко. — Цвітуть за півтора місяця після посадки. Щоб довго не в'янули, ставлю на веранді чи балконі.</p>
      <p>Підійдуть цибулини діаметром 4 см і вагою не менше 30 г. Якщо дрібні тяжкі — вони перегодовані азотом.</p>
      <p>— Для зимової вигонки годяться сорти Фостера, Кауфмана, Аристократ і Крістмас. Торік висаджувала Брілліант Стар, Принцесу Вікторію та Монте-Карло. Гарно зійшли.</p>
      <p>У скляну вазу чи банку насипає на третину дрібні камінці або скляні кульки. Кладе на них цибулини тюльпанів, додає трохи камінців зверху. Наливає води, аби торкалася цибулини знизу. Додає за необхідності, щоб закривала корінці. Ставить посуд із цибулинами у світлому місці, але не на пряме сонце.</p>
      <p>— Для садіння в землю цибулини кладу на тиждень у холодильник. Перед посадкою знімаю луску, щоб коріння легше проростало. Інакше росте вгору вздовж цибулини, виштовхуючи її з ґрунту.</p>
      <p>Насипає в горщик чи широку миску змішану порівну землю з піском на 5–6 см. Викладає цибулини на відстані 1 см, трохи вдавлює.</p>
      <p>— Аби букет вийшов пишний, саджу щільніше. Втикаю так, щоб трохи виглядали з ґрунту.</p>
      <p>Засипає землею і поливає розчином кальцієвої селітри. Розводить її 20 г у 10 л води. Кальцій робить квітконоси міцними. Ставить у прохолодне місце. Перші тижні горщики притіняє, доки паростки не будуть 6–7 см. Тоді виносить на світло.</p>
      <p>— Для швидшого росту посипаю ґрунт деревним попелом й обприскую водою. Корисні речовини поступово всмоктуються. Коли з'явилися бутони, сонце пришвидшить розпускання.</p>
      <p>Квіткові горщики тримає подалі від батарей, вікон і дверей. Поливає відстояною теплою водою, з якої випарувався хлор.</p>
      <p>Після цвітіння зрізує стебла і чекає пожовтіння листя. Тоді викопує цибулини й чистить від коріння. Сушить два тижні. Зберігає на нижній полиці холодильника. Там температура не дасть цибулині засохнути або почати передчасно рости. Садить у землю наступної осені.</p>
    </article>
  </body>
</html>