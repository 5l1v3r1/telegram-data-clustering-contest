<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/epafes-tis-alpha-sto-londino-gia-tin-titlopoiisi-ton-12-dis-stis-arches-dekemvrioy-tha-ypovlithei-stoys-ependytes-to-enimerotiko/"/>
    <meta property="og:site_name" content="economico.gr"/>
    <meta property="article:published_time" content="2019-11-25T05:15:23+00:00"/>
    <meta property="og:title" content="Επαφές της Alpha στο Λονδίνο για την τιτλοποίηση των 12 δισ. Στις αρχές Δεκεμβρίου θα υποβληθεί στους επενδυτές το ενημερωτικό"/>
    <meta property="og:description" content="Με ταχύτατους ρυθμούς, η νέα  διοίκηση της Alpha Bank θέτει σε πλήρη εφαρμογή το στρατηγικό σχέδιο που θα οδηγήσει στην οριστική εξυγίανση του ισολογισμού της τράπεζας και στον μετασχηματισμό του ομίλου σε έναν αποτελεσματικό οργανισμό, που θα επικεντρωθεί στη χρηματοδότηση της οικονομίας."/>
  </head>
  <body>
    <article>
      <h1>Επαφές της Alpha στο Λονδίνο για την τιτλοποίηση των 12 δισ. Στις αρχές Δεκεμβρίου θα υποβληθεί στους επενδυτές το ενημερωτικό</h1>
      <address><time datetime="2019-11-25T05:15:23+00:00">25 Nov 2019, 05:15</time> by <a rel="author">Έλλη Τριανταφύλλου</a></address>
      <p>Με ταχύτατους ρυθμούς, η νέα  διοίκηση της <b>Alpha Bank</b> θέτει σε πλήρη εφαρμογή το στρατηγικό σχέδιο που θα οδηγήσει στην οριστική<b> εξυγίανση</b> του ισολογισμού της τράπεζας και στον μετασχηματισμό του ομίλου σε έναν αποτελεσματικό οργανισμό, που θα επικεντρωθεί στη χρηματοδότηση της οικονομίας.</p>
      <p>Από σήμερα, ξεκινούν οι επαφές της διοίκησης με<b> θεσμικούς επενδυτές </b>στο<b> Λονδίνο,</b> ενώ το ενημερωτικό για την τιτλοποίηση-μαμούθ του<b> χαρτοφυλακίου Galaxy,</b> που περιλαμβάνει δάνεια έως και <b>12 δισ. ευρώ</b>, σύμφωνα με πληροφορίες (Καθημερινή), θα δοθεί στους επενδυτές στις αρχές Δεκεμβρίου, με στόχο οι προσφορές να υποβληθούν τον προσεχή Ιανουάριο.</p>
      <p>Το μέγεθος της τιτλοποίησης, που ανακοίνωσε ο διευθύνων σύμβουλος της τράπεζας <b>Βασίλης Ψάλτης</b> την περασμένη εβδομάδα, προεξοφλεί την προσέλκυση των μεγαλύτερων επενδυτικών κεφαλαίων, που εκτός από τα δάνεια που θα τιτλοποιηθούν θα αποκτήσουν πλειοψηφικό ποσοστό σε μια από τις μεγαλύτερες εταιρείες διαχείρισης που θα δημιουργηθεί στην ελληνική αγορά, τη<b> Cepal.</b></p>
      <p>Προηγουμένως, η Alpha Bank θα αποκτήσει την πλήρη κυριότητα της εταιρείας, που σήμερα ανήκει κατά 60% στο fund <b>Centerbridge</b> και κατά 40% στην τράπεζα. Στη νέα εταιρεία θα μεταφερθεί προσωπικό περίπου 800 ατόμων από τις διευθύνσεις καθυστερήσεων δανείων της τράπεζας, που θα προστεθεί στο ήδη προσωπικό των 300 υπαλλήλων που διαθέτει σήμερα η Cepal. Η μεταφορά θα γίνει επίσης με διαδικασίες-εξπρές, ακολουθώντας τη διαδικασία <b>TUPE</b> (Transfer of undertakings) που προβλέπει σχετική κοινοτική οδηγία και η οποία επιτρέπει την απόσχιση ουσιαστικά μιας δραστηριότητας με την πλήρη διασφάλιση των δικαιωμάτων των εργαζομένων στη νέα εταιρεία.</p>
      <p>Η τράπεζα, με παράλληλες διαδικασίες, έχει ξεκινήσει τη διαδικασία για την αξιολόγηση του χαρτοφυλακίου που θα τιτλοποιηθεί, ενδεικτικό του βαθμού ωρίμανσης του σχεδίου εξυγίανσης που έχει δρομολογηθεί. Οπως εξήγησε η διοίκηση της Alpha Bank στη συνέντευξη που παραχώρησε την προηγούμενη εβδομάδα, το σχέδιο αποτελεί αντικείμενο επεξεργασίας εδώ και καιρό και καταλύτες για την ενεργοποίησή του ήταν τόσο η βελτίωση του επενδυτικού κλίματος και η ενίσχυση της εμπιστοσύνης όσο και η ολοκλήρωση των συζητήσεων για το σχέδιο «<b>Ηρακλής</b>», που φέρει την υποστήριξη του SSM, και μέσω του οποίου η τράπεζα θα λάβει εγγυήσεις έως και 3,7 δισ. ευρώ.</p>
      <p>Το σχέδιο εξυγίανσης και μετατροπής της τράπεζας σε έναν υγιή τραπεζικό οργανισμό θα ολοκληρωθεί με την απόσχιση του κλάδου των βασικών δραστηριοτήτων της Alpha Bank σε μια νέα τραπεζική οντότητα, που θα είναι στην πλήρη κυριότητα της εισηγμένης σήμερα εταιρείας, η οποία θα μετασχηματιστεί σε εταιρεία συμμετοχών, διατηρώντας πλήρως τα δικαιώματα των μετόχων. Η κίνηση αποσκοπεί στο να αποτρέψει την αύξηση της συμμετοχής του Δημοσίου, διασφαλίζοντας με αυτό τον τρόπο τα συμφέροντα των μετόχων. Η επίπτωση στα κεφάλαια έχει υπολογιστεί έως και 2 δισ. ευρώ και, σύμφωνα με τη διοίκηση της Alpha Bank, θα απορροφηθεί πλήρως, και οι εποπτικοί δείκτες δεν θα υποχωρήσουν σε καμία χρονική στιγμή καθ’ όλη τη διάρκεια της συναλλαγής κάτω του ελάχιστου απαιτούμενου ορίου.</p>
    </article>
  </body>
</html>