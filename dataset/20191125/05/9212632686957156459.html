<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520439/mia-cuba-menyanyi"/>
    <meta property="og:site_name" content="HM Online"/>
    <meta property="article:published_time" content="2019-11-25T05:20:17+00:00"/>
    <meta property="og:title" content="Mia cuba menyanyi"/>
    <meta property="og:description" content="KIAN meningkat remaja, Mia Sara Nasuha dilihat semakin kurang muncul di kaca TV sebaliknya dia aktif menguruskan pelbagai perniagaan."/>
  </head>
  <body>
    <article>
      <h1>Mia cuba menyanyi</h1>
      <address><time datetime="2019-11-25T05:20:17+00:00">25 Nov 2019, 05:20</time> by <a rel="author">Oleh Syanty Octavia Amry</a></address>
      <p>KIAN meningkat remaja, Mia Sara Nasuha dilihat semakin kurang muncul di kaca TV sebaliknya dia aktif menguruskan pelbagai perniagaan.</p>
      <p>Mia, 14, berkata, bukan tiada tawaran berlakon, tetapi dia perlu memperlahankan aktiviti seni berikutan bakal menduduki peperiksaan Pentaksiran Tingkatan 3 (PT3) tahun depan.</p>
      <p>“Buat masa ini saya tidak ambil tawaran berlakon kerana mahu fokus dalam pelajaran. Lagipun, jika berlakon masa saya banyak dihabiskan di lokasi penggambaran.</p>
      <p>“Selain itu saya juga sibuk fokus menguruskan perniagaan tudung dan produk penjagaan bibir kerana ia tidak mengambil masa terlalu lama,” katanya.</p>
      <p>Dalam pada itu, Mia turut berjinak-jinak dalam bidang nyanyian dan mempersiapkan diri untuk tampil dengan single pertama tidak lama lagi.</p>
      <p>Mia mengakui menggemari muzik R&amp;B dan balada serta berharap dapat tampil dengan single yang mengetengahkan muzik seperti itu pada masa akan datang.</p>
      <p>“Apabila sudah lama berlakon, saya teringin pula hendak menyanyi. Memang saya mempunyai impian untuk ada lagu sendiri.</p>
      <p>“Sebelum ini saya pernah masuk kelas vokal, tetapi disebabkan sibuk dengan pelajaran saya berhenti sekejap.</p>
      <p>“Insya-Allah selepas ini, jika ada masa saya mahu ambil kelas vokal semula selain belajar piano dan gitar,” katanya yang pandai bermain ukulele.</p>
      <p>Mia berkata, walaupun belum menetapkan sebarang tempoh untuk tampil dengan lagu sendiri, dia perlu mempersiapkan diri supaya apa yang diimpikan dapat direalisasikan.</p>
      <p>“Jika sebelum ini hasrat untuk tampil dengan lagu sendiri tergendala, saya berharap selepas ini segala yang dirancang akan berjalan lancar,” katanya.</p>
      <p>Perkembangan terkini, Mia terbabit dalam sitkom terbaharu bertajuk SMK yang akan disiarkan di Astro Ceria pada setiap Sabtu bermula 30 November ini, jam 11 pagi.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2017/05/228629/vokal-harris-parah"/>
        <a href="https://www.hmetro.com.my/rap/2017/09/263188/rasa-belum-cukup-popular"/>
        <a href="https://www.hmetro.com.my/node/223977"/>
        <a href="https://www.hmetro.com.my/rap/2017/07/243068/selasa-ada-privasi"/>
        <a href="https://www.hmetro.com.my/utama/2017/10/273487/tidak-tamak-terima-tawaran"/>
        <a href="https://www.hmetro.com.my/node/164394"/>
        <a href="https://www.hmetro.com.my/node/47470"/>
        <a href="https://www.hmetro.com.my/rap/2019/06/462888/mia-ahmad-korbankan-lakonan-demi-sayf"/>
      </related>
    </article>
  </body>
</html>