<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/women-women_news/Article-f95558ce9fc9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T05:05:00+00:00"/>
    <meta property="og:title" content="לונדון: מאסר לשני גברים שאנסו בחורה במועדון, צילמו את האונס וחגגו אחריו"/>
    <meta property="og:description" content="מצלמות האבטחה תיעדו כיצד השניים מובילים את הצעירה לחדר בו הם אונסים אותה, מסדרים את בגדיה וזורקים אותה בשירותים, ואז חוגגים בהתרגשות וצופים שוב באונס. &quot;הם התנהגו אליי כמו חיות&quot;"/>
  </head>
  <body>
    <article>
      <h1>לונדון: מאסר לשני גברים שאנסו בחורה במועדון, צילמו את האונס וחגגו אחריו</h1>
      <h2>מצלמות האבטחה תיעדו כיצד השניים מובילים את הצעירה לחדר בו הם אונסים אותה, מסדרים את בגדיה וזורקים אותה בשירותים, ואז חוגגים בהתרגשות וצופים שוב באונס. "הם התנהגו אליי כמו חיות"</h2>
      <address><time datetime="2019-11-25T05:05:00+00:00">25 Nov 2019, 05:05</time> by <a rel="author">מערכת ערוץ הנשים</a></address>
      <p>בית המשפט הבריטי גזר השבוע עונש מאסר של שבע וחצי שנים על שני צעירים איטלקים שחגגו אחרי שאנסו צעירה בת 23 במועדון לילה.</p>
      <figure>
        <img src="https://img.mako.co.il/2019/11/24/rapists4_c.jpg"/>
      </figure>
      <p>פרדיננדו אורלנדו (25) ולורנצו קוסטנזו (26) בילו במועדון בווסט אנד הלונדוני בפברואר 2017. לדברי המשטרה, מצלמות האבטחה במועדון תיעדו את הבחורים מתנשקים עם הבחורה על רחבת הריקודים, כשהיא נראית שיכורה ואינה יציבה על רגליה. שמונה דקות בלבד אחרי המפגש הראשון איתה הם הובילו אותה לחדר השירות של המועדון – שבו אין מצלמות – ושם אנסו אותה.<br/><br/>במצלמות האבטחה ניתן לראות בבירור כיצד אחרי 16 דקות יוצאים הצעירים עם הנערה הספק מעולפת מחדר השירות, מסדרים את בגדיה ומובילים אותה לשירותים – שם הם נוטשים אותה. אחר כך הם נראים יוצאים מהמועדון בריצה, נותנים אחד לשני "כיפים" ומתחבקים בהתרגשות, ואז צופים באונס שצילמו בטלפון של אחד מהם, תוך כדי שהם "משחזרים" את מהלכו. בזמן הזה הנאנסת שכבה בשירותים כשעה, עד שאיש צוות של המועדון מצא אותה (את הצילום המלא ממצלמת האבטחה של המועדון - <b>אזהרת טריגר: אונס</b> - <a href="https://www.independent.co.uk/news/uk/crime/nightclub-rape-high-five-jailed-london-ferdinando-orland-lorenzo-costanzo-a9213931.html">ניתן לראות בלינק</a>).  מובילים את הקורבן לחדר השירות של המועדון | צילום: Metropolitan Police</p>
      <p>בגזר הדין כתב השופט כי השניים ביצעו "פשעים חמורים ביותר" נגד "בחורה פגיעה וחפה מכל פשע". לדבריו, מהרגע שהם הובילו אותה לחדר השירות היה "ברור שהם פעלו ביחד": "כל אחד מהנאשמים קיים איתה סקס אוראלי ווגינלי, וזאת בזמן שהיא נעדרת כל יכולת להביע הסכמה – וכשהם מודעים לכך". הוא הוסיף כי השניים התנהגו לאחר האונס כאילו הם ב"חגיגת נצחון".</p>
      <p>למרות שהנאנסת סבלה מפציעות קשות בעקבות התקיפה, העדויות הרפואיות שהוצגו במשפט לא הספיקו על-מנת להרשיע את הצמד גם בגרימת הנזקים הגופניים, כיוון שלא ניתן היה להוכיח שהם גרמו להם ישירות.</p>
      <p>בהצהרת הקורבן שלה אמרה הנאנסת כי היא זוכרת שחשה "כאב עצום" באותו לילה וכי היא בקושי הצליחה ללכת. את רגעי האונס עצמם היא אינה זוכרת, אך היא דיברה על הכאב הנפשי שנגרם לה בעקבותיו: "כשגיליתי שהיה מדובר ביותר מאדם אחד הרגשתי ממש חולה מהידיעה ששני אנשים עשו לי משהו כל-כך נורא. כשגיליתי שהם גם צילמו את מה שעשו, כל כך כעסתי, וגם רציתי להקיא".</p>
      <p>לדבריה, האונס הותיר אותה ב"מצב תמידי של פחד" והיא אינה מסוגלת להירגע או ליהנות מיציאה עם חברות. "אני לא יודעת איך להתמודד עם הידיעה ששני בני אדם היו מסוגלים להתנהג לבן אדם אחר כמו חיה, ולחשוב שזה מצחיק או שזה איזשהו הישג שלהם. לא הסכמתי לשכב לא עם אחד מהם ולא עם שניהם - לא באותו לילה ולא אף פעם". לדברי התביעה, הנאנסת אובחנה כסובלת מפוסט טראומה והיא נמצאת בטיפול אינטנסטיבי כדי לנסות להתמודד עם הפגיעה החמורה.</p>
      <figure>
        <img src="https://img.mako.co.il/2019/11/24/rapists5_c.jpg"/>
        <figcaption>זירת האונס | צילום: Metropolitan Police</figcaption>
      </figure>
      <figure>
        <img src="https://img.mako.co.il/2019/11/25/TheRapists_c.jpg"/>
      </figure>
      <p>  מימין: לורנצו קוסטנזו ופרדיננדו אורלנדו | צילום: Metropolitan Police  </p>
      <p>אורלנדו וקוסטנזו הצליחו להימלט מהעמדה לדין במשך יותר משנה כיוון שחזרו לאיטליה, עד שקוסטנזו נעצר כשהגיע שוב ללונדון שנה לאחר מכן. בעקבות מעצרו יצר גם אורלנדו קשר עם המשטרה והסגיר את עצמו. במשפט הודו השניים שהם קיימו יחסי מין עם הצעירה, אך טענו כי הם היו בהסכמה. עורכת הדין של אורלנדו טענה כי השניים הפגינו "הבנה ילדותית של מה היא הסכמה", והוסיפה כי ישנם "הבדלים משמעותיים בין הרקע התרבותי של בחורים איטלקים צעירים ובין מקביליהם הבריטים". במהלך המשפט הביעו אורלנדו וקוסטנזו חרטה על מה שאירע. בעת הקראת הדין התעלף קוסטנזו כששמע שחברו הורשע, והוא קיבל את גזר הדין שלו רק במיטתו בבית החולים.</p>
      <p>הבלשית רבקה וודספורד הודיעה לנאנסת על גזר הדין של השניים בשיחת טלפון מבית המשפט: "כן, זה היה משמעותי בשבילה, אבל מה שהיה יותר משמעותי מבחינתה הייתה ההרשעה שלהם, והעובדה שחבר המושבעים בחר להאמין לה", סיפרה לאינדיפנדנט.</p>
      <p> </p>
    </article>
  </body>
</html>