<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807149/%D8%A7%D8%B4%D8%B1%D8%A7%D8%B1-%D8%A8%D8%A7-%D8%A2%D8%AA%D8%B4-%D8%B2%D8%AF%D9%86-%D9%88-%D9%85%D8%B9%D8%B7%D9%84-%DA%A9%D8%B1%D8%AF%D9%86-%DA%A9%D8%B4%D9%88%D8%B1-%D8%A8%D8%A7%D8%B9%D8%AB-%D9%81%D8%B1%D8%A7%D9%85%D9%88%D8%B4%DB%8C-%D8%B5%D8%AF%D8%A7%DB%8C-%D9%85%D8%B1%D8%AF%D9%85-%D8%B4%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T05:15:00+00:00"/>
    <meta property="og:title" content="شورای تبیین مواضع بسیج دانشجویی استان یزد: اشرار با آتش زدن و معطل کردن کشور باعث فراموشی صدای مردم شدند"/>
    <meta property="og:description" content="شورای تبیین مواضع بسیج دانشجویی استان یزد در راستای حضور حداکثری و هوشمندانه مردم در راهپیمایی حمایت از امنیت و اقتدار نظام و مطالبه صحیح از مسئولان بیانیه‌ای صادر کرد."/>
  </head>
  <body>
    <article>
      <h1>شورای تبیین مواضع بسیج دانشجویی استان یزد: اشرار با آتش زدن و معطل کردن کشور باعث فراموشی صدای مردم شدند</h1>
      <h2>شورای تبیین مواضع بسیج دانشجویی استان یزد در راستای حضور حداکثری و هوشمندانه مردم در راهپیمایی حمایت از امنیت و اقتدار نظام و مطالبه صحیح از مسئولان بیانیه‌ای صادر کرد.</h2>
      <address>
        <time datetime="2019-11-25T05:15:00+00:00">25 Nov 2019, 05:15</time>
      </address>
      <p>به گزارش خبرنگار دانشگاه خبرگزاری دانشجو، جهت حضور حداکثری و هوشمندانه مردم در راهپیمایی حمایت از امنیت و اقتدار نظام و مطالبه صحیح از مسئولین، شورای تبیین مواضع بسیج دانشجویی استان یزد بیانیه‌ای صادر کرد.</p>
      <p>متن این بیانیه به شرح زیر است:</p>
      <p>بسم الله الرحمن الرحیم<br/>ادفع بالتی هی احسن السیئه (آیه ۹ سوره مومنون)<br/>بدی را به بهترین راه و روش دفع کن. (با بهترین روش جلوی اشتباهات را بگیرید.)<br/><br/>بار دیگر شاهد نقش موثر امام جامعه در رفع آشوب‌ها و اشتباهات بودیم. بار دیگر فتنه‌ای در نطفه خاموش شد و چهره حق بر باطل نمایان گشت.<br/><br/>نظام جمهوری اسلامی ایران، برپایه مردم سالاری دینی شکل گرفته و بر این منش اداره می‌شود. این نظام مردمانی دارد که همیشه و در همه حال، با جان و مال و ناموس خود پای این نظام، انقلاب و ارزش‌های آن ایستاده اند. لکن امروز این مردم از نحوه اداره کشور و برخی تصمیمات دستگاه‌های اجرایی به ویژه دولت گله‌مند هستند. در پی افزایش ناگهانی و جهشی قیمت بنزین، مردم با مطالبات قانونی و بدون هرگونه خشونت خواستند صدای خود را به گوش مسئولین برسانند؛ اما اشرار و افراد خائن با آتش زدن، تخریب اموال عمومی و دستگاه‌های دولتی، تخریب اداره‌ها و معطل کردن کشور باعث فراموشی صدای مردم که، ولی نعمتان نظام اسلامی اند؛ شدند. آشوبی که باعث شد خانواده‌هایی داغ دار و خون‌هایی مقدس برپرچم این کشور نقش زنند.<br/><br/>از آنجا که بسیج از دل مردم برآمده و برای مردم است، خود را موظف می‌دانیم تا صدای مردم را به گوش مسئولان برسانیم وچند نکته‌ای را به دولتمردان و مسئولان گوشزد نماییم.<br/><br/>۱-ازآنجایی که تحقق عدالت یکی ازاصلی‌ترین آرمان‌های انقلاب اسلامی بوده و هست، لذا هرگونه تحول و طرح اقتصادی و اجتماعی باید به نحوی باشد که به شکاف طبقاتی موجود در جامعه دامن نزند و بر قشر متوسط و ضعیف جامعه فشار وارد نسازد، لذا طرح افزایش قیمیت بنزین می‌توانست به صورت پلکانی و تدریجی اجراشود تا بصورت ناگهانی مردم درشرایط سخت اقتصادی قرارنگیرند.<br/><br/>۲-اکنون علاوه بر گرانی خود بنزین، مردم نگران این می‌باشند که دیگراقلام نیز گران شود، پس لازم است تا دستگاه‌های نظارتی وظایف خود را دقیق‌تر و محکم‌تر از قبل انجام دهند، تا گرانی مجدداً به سفره‌های مردم بازنگردد.<br/><br/>۳-همچنین دولت باید به طور شفاف میزان و موارد هزینه کرد خود، از درآمد افزایش قیمت بنزین را به مردم گزارش دهد و یارانه‌های پرداختی به مردم را افزایش داده و کل مبلغ حاصل از درآمد افزایش قیمت بنزین را به مردم بازگرداند، چرا که مبالغ ابلاغی مطابق واقع نبوده و به هیچ وجه جبران گرانی بنزین را نمی‌کند.<br/><br/>۴-این نکته نیز قابل ذکر است که دولت مردان باید در رویکرد ضد جمعیتی یارانه بنزین، تجدید نظر نمایند و برای خانوار‌های بالای ۵ نفر نیز یارانه جداگانه و افزایشی اختصاص دهند، چراکه این نگرش علاوه بر بار منفی فرهنگی، هم نوعی منع فرزند آوری و هم نوعی جریمه مالی برای خانواده‌های پرجمعیت است.<br/><br/>۵-این روز‌ها که مجلس در راس امور نیست، ما از نمایندگان در خواست می‌کنیم تا در زمان باقی مانده از دوره خود، مجلس را به جایگاه اصلی خود بازگردانند و نظرات کارشناسانه خود را در مورد این طرح بیان کنند و در صورت وجود اشکالی در این طرح سریعاً به تصحیح آن بپردازند. دراین زمینه بسیج دانشجویی نیز آمادگی کامل خود در ارائه طرح کارشناسی جهت واقعی سازی قیمت بنزین به مجلس شورای اسلامی را اعلام می‌دارد.<br/><br/>۶-همچنین از دستگاه‌های امنیتی و قضایی مجدانه درخواست می‌نماییم تا عوامل شکل گیری آشوب ها، سو مدیریت‌ها و همچنین عوامل به شهادت رساندن عزیزان مدافع وطن را سریعا شناسایی و به اشد مجازات برساند و درامر نظارت بر بازار به دولت کمک رسانی نماید و پیگیر حقوق عمومی مردم باشد. <br/><br/>در پایان ما دانشجویان بسیجی برای حمایت از منویات مقام معظم رهبری، پیگیری مطالبات مردم و محکومیت رفتار اشرار و آشوب گران در روز دوشنبه ۴آذر در تجمع مردم انقلابی یزد حضور خواهیم داشت؛ تا دوست و دشمن بدانند که دانشجو بیدار است و هرگز صحنه‌ی دفاع از آرمان‌ها و ارزش‌های اسلامی را خالی نمی‌کند؛ و السلام علیکم و الرحمه الله و برکاته</p>
      <p>شــورای تبــیین مــواضـع<br/>بسیــج دانشــجویی استــان یــزد</p>
    </article>
  </body>
</html>