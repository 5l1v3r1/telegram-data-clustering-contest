<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35296-kinu-urm-vadovas-nepaisant-rinkimu-rezultatu-honkongas-visuomet-liks-kinijos-dalimi"/>
    <meta property="og:site_name" content="budas.lt"/>
    <meta property="article:published_time" content="2019-11-25T05:57:31+00:00"/>
    <meta property="og:title" content="Kinų URM vadovas: nepaisant rinkimų rezultatų, Honkongas visuomet liks Kinijos dalimi"/>
    <meta property="og:description" content="Honkongas bus Kinijos dalimi „nepriklausomai nuo to, kas įvyks“ per vietos valdžios rinkimus, savaitgalį surengtus šioje pusiau autonominėje teritorijoje, pirmadienį pareiškė kinų užsienio reikalų ministras Wang Yi (Vang I)."/>
  </head>
  <body>
    <article>
      <h1>Kinų URM vadovas: nepaisant rinkimų rezultatų, Honkongas visuomet liks Kinijos dalimi</h1>
      <address>
        <time datetime="2019-11-25T05:57:31+00:00">25 Nov 2019, 05:57</time>
      </address>
      <figure>
        <img src="http://budas.lt/images/lapkritis/kinu1.jpg"/>
      </figure>
      <p>Honkongas bus Kinijos dalimi „nepriklausomai nuo to, kas įvyks“ per vietos valdžios rinkimus, savaitgalį surengtus šioje pusiau autonominėje teritorijoje, pirmadienį pareiškė kinų užsienio reikalų ministras Wang Yi (Vang I).</p>
      <p>Sekmadienio rinkimų rezultatai nusiuntė Kinijos remiamai vyriausybei aiškią žinutę apie visuomenės paramą jau kelis mėnesius teritorijoje vykstančių protestų judėjimo reikalavimams.</p>
      <p>Balsai tebeskaičiuojami, tačiau tarpiniai rezultatai rodo, kad prie balsadėžių atėjo rekordinis skaičius rinkėjų, o daugumą paprastai isteblišmento dominuojamose 18 rajonų tarybose turėtų surinkti daugiau demokratinių laisvių reikalaujantys kandidatai.</p>
      <p>„Tai dar negalutiniai rezultatai. Palaukime galutinių rezultatų, gerai? Bet aišku, kad nepriklausomai nuo to, kas įvyks, Honkongas yra Kinijos dalis ir specialusis administracinis Kinijos regionas“, – pareiškė Japonijoje viešintis Kinijos užsienio reikalų ministras po susitikimo su japonų ministru pirmininku Shinzo Abe (Šindzu Abe).</p>
      <p>„Nepavyks joks bandymas sujaukti Honkongą ar net pakenkti jo klestėjimui ir stabilumui“, – pridūrė Wang Yi.</p>
      <p>Honkonge jau keli mėnesiai vyksta prodemokratiniai protestai, kuriuos išprovokavo susirūpinimas, kad Pekinas atima iš šio finansinio centro ypatingas jo teises, kokių nėra žemyninėje dalyje.</p>
      <p>Redaktorius: Rūta Androšiūnaitė</p>
      <footer>Tokijas, lapkričio 25 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>