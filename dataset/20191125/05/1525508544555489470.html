<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779717/%DA%86%D8%A7%D9%BE-%DA%A9%D8%AA%D8%A7%D8%A8%DB%8C-%D8%AF%D8%B1%D8%A8%D8%A7%D8%B1%D9%87-%D8%B3%D8%A7%D8%B2%D9%88%DA%A9%D8%A7%D8%B1-%D8%B0%D9%87%D9%86-%D9%88-%DA%86%DA%AF%D9%88%D9%86%DA%AF%DB%8C-%D8%AA%D9%81%DA%A9%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:17:13+00:00"/>
    <meta property="og:title" content="توسط نشر نو انجام شد؛ چاپ کتابی درباره سازوکار ذهن و چگونگی تفکر"/>
    <meta property="og:description" content="کتاب «زندگی پنهان ذهن» نوشته ماریانو سیگمان با ترجمه ماندانا فرهادیان توسط نشر نو منتشر و راهی بازار نشر شد."/>
  </head>
  <body>
    <article>
      <h1>توسط نشر نو انجام شد؛ چاپ کتابی درباره سازوکار ذهن و چگونگی تفکر</h1>
      <address><time datetime="2019-11-25T05:17:13+00:00">25 Nov 2019, 05:17</time> by <a rel="author" href="https://www.mehrnews.com/archive?jr=13" target="_blank">صادق وفایی</a></address>
      <p>به گزارش <a href="https://www.mehrnews.com/">خبرنگار مهر</a>، کتاب «زندگی پنهان ذهن» نوشته ماریانو سیگمان به‌تازگی با ترجمه ماندانا فرهادیان توسط نشر نو منتشر و راهی بازار نشر شده است. نسخه اصلی این‌کتاب در سال ۲۱۰۷ در لندن چاپ شده است.</p>
      <p>نویسنده کتاب می‌گوید هدفش از نگارش این‌اثر، این است که ذهن را کشف کند تا به درک عمیق‌تری از انسان، از خردترین کنج‌های نهانی که او را می‌سازند برسد. او در این‌راه به اینکه انسان در اولین روزهای زندگی‌اش چگونه به مفاهیمی می‌رسد، چگونه به تصمیم‌های مهم‌اش شکل می‌دهد، چگونه رویا می‌بیند و چگونه خیال و تصور می‌کند می‌پردازد. همچنین به این‌که چرا احساسات خاصی دارد، مغزش چگونه دگرگون می‌شود و انسان هم چگونه با آن تغییر می‌کند.</p>
      <p>کتاب پیش‌رو، ۶ فصل اصلی با عناوین «منشا تفکر»،‌ «مرزهای نامشخص هویت»، «ماشینی که واقعیت را می‌سازد»، «سفرهای آگاهی (یا به اشتباه انداختن آگاهی)»، «مغز دائما در حال دگرگونی است» و «مغزهای تربیت‌شده».</p>
      <p>به گفته و. س. راماچاندران یکی از دانشمندان مهم علوم اعصاب، ماریانو سیگمان در این‌کتاب، مخاطب را به سفری باشکوه می‌برد؛ سفری که گستره فوق‌العاده‌ متنوعی از موضوعات را در بر می‌گیرد، موضوعاتی که عامه مردم و متخصصان را به یک اندازه مجذوب خود می‌کند.</p>
      <p>فصل اول کتاب به این‌مساله اختصاص دارد که بچه‌ها چگونه می‌اندیشند و ارتباط برقرار می‌کنند و چگونه می‌توان آن‌ها را بهتر درک کرد؟ در فصل دوم پاسخ این‌سوال که چه‌چیزهایی انتخاب‌های انسان را تعیین کنند و اعتماد به دیگران و تصمیم‌هایش را امکان‌پذیر می‌کنند. چگونگی پدیدارشدن آگاهی در مغز و چگونگی حکمرانی ناخودآگاه بر انسان از جمله موضوعات مهم فصل سوم کتاب هستند. سیگمان در فصل چهارم «زندگی پنهان ذهن»‌ به این‌مساله پرداخته که هنگام خواب‌دیدن، چه اتفاقی در مغز می‌افتد و آیا میسر است رویاها را رمزگشایی، کنترل و دستکاری کرد؟ این‌که چه‌چیزی باعث می‌شود مغز مستعد تغییر شود، موضوع اصلی فصل پنجم است و همچنین، چگونگی استفاده از آموخته‌ها برای اصلاح آموزش مغز و تفکر موضوع فصل ششم «زندگی پنهان ذهن» است.</p>
      <p>در قسمتی از این‌کتاب می‌خوانیم:</p>
      <p>به این شیوه توانستیم تاریخچه درون‌گرایی را در سنت یونان باستان، که بهترین ثبت نوشتاری دسترس‌پذیر را در موردش داشتیم، تجزیه و تحلیل کنیم. همه کتاب‌ها را برداشتیم و برحسب زمان مرتب کردیم، نزدیکی هر کلمه را به درون‌گرایی اندازه‌گیری و میانگین‌ها را محاسبه کردیم، و آن‌گاه بود که توانستیم نشان بدهیم که با گذشت زمان پیشرفت آهسته‌ای برای متون قدیمی‌ترِ هومر ایلیاد و اودیسه وجود دارد. سپس، حوالی ۶۰۰ ق.م، در سرتاسر دوران رشد فرهنگِ یونان باستان بود که فرکانس با آهنگی بسیار سریع، تقریبا به اندازه پنج برابر، شروع به افزایش کرد و نوشته‌ها به درون‌گرایی نزدیک و نزدیک‌تر شدند.</p>
      <p>نکته خوب در مورد استفاده از این روند عینی این بود که می‌توانستیم بپرسیم آیا این نتایج در سنت‌های مستقل و متفاوت نیز درست هستند یا نه. پس ما این تجزیه و تحلیل را در مورد کتاب‌های یهودی-مسیحی تکرار کردیم، و اساسا همان الگو را دیدیم: پیشرفتی کُند در عهد عتیق با کلماتی که به درون‌گرایی نزدیک‌تر و نزدیک‌تر شدند، و استفاده‌شان در طول دوره عهد جدید به‌سرعت رشد کرد. درون‌گرایی در نوشته‌های سن آگوستین، حدود چهار قرن پس از مسیح، به اوج رسید.</p>
      <p>این امر بسیار مهم است، چون محققان و پژوهشگران سن آگوستین را از بنیان‌گذاران درون‌اندیشی می‌دانند. (در واقع حتی بعضی او را یکی از پدران روان‌شناسی نوین قلمداد می‌کنند.) پس این الگوریتم، که از مزیت عینی و کمّی بودن برخوردار است، و البته، به طرزی باورنکردنی سریع است، می‌تواند بعضی از نتایج مهم در مورد سنتی طولانی تحقیقات را فراهم آورد.</p>
      <p>از مهم‌ترین پیامدهای تبدیلِ این تحقیق به علمی عینی این است که می‌توان این ایده را به گستره وسیعی از حوزه‌های مختلف ترجمه کرد و تعمیم داد. به همان شیوه‌ای که ما از آن برای پرسش درباره گذشته آگاهی بشر استفاده کردیم، می‌توانیم چالش‌برانگیزترین پرسش را هم بپرسیم که آیا می‌تواند حرفی هم در مورد آینده آگاهی خودمان بزند.</p>
      <p>این‌کتاب با ۳۲۷ صفحه، شمارگان هزار و ۱۰۰ نسخه و قیمت ۵۶ هزار تومان منتشر شده است.</p>
    </article>
  </body>
</html>