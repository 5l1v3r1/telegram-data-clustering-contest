<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013256/%D8%A8%D8%A7%D8%B4%DA%AF%D8%A7%D9%87-%D9%87%D8%A7-%D8%A8%D8%B1%D8%A7%DB%8C-%D8%AF%D8%A7%D9%88%D8%B1%D8%B2%D9%86%DB%8C-%D9%85%D8%AB%D9%84-%D8%A8%DA%86%D9%87-%D8%B3%D8%B1%D8%B1%D8%A7%D9%87%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T05:23:51+00:00"/>
    <meta property="og:title" content="باشگاه‌ها برای داورزنی مثل بچه سرراهی هستند"/>
    <meta property="og:description" content="سرمربی تیم والیبال شهرداری ارومیه گفت: مدیریت داورزنی بسیار خوب است، اما همیشه باشگاه‌ها برای او مثل بچه سرراهی هستند."/>
  </head>
  <body>
    <article>
      <h1>باشگاه‌ها برای داورزنی مثل بچه سرراهی هستند</h1>
      <h2>کارخانه:</h2>
      <address>
        <time datetime="2019-11-25T05:23:51+00:00">25 Nov 2019, 05:23</time>
      </address>
      <p>
        <i>سرمربی تیم والیبال شهرداری ارومیه گفت: مدیریت داورزنی بسیار خوب است، اما همیشه باشگاه‌ها برای او مثل بچه سرراهی هستند.</i>
      </p>
      <p>به گزارش مشرق، <b>مصطفی کارخانه </b>درمورد شرایط تیم <b>والیبال </b>شهرداری ارومیه در رقابت‌های لیگ برتر باشگاه‌های کشور اظهار داشت: من به عنوان سرمربی در هر شرایطی باید بگویم وضعیت خوب است. در برخی مسابقات با بدشانسی روبرو بودیم. فرهاد قائمی در جریان تمرینات دچار مصدومیت شد تا کار برای ما سخت‌تر شود. پای او در تمرین بعد از زدن اسپک دچار پیچ خوردگی شد و حالا در گچ است.</p>
      <blockquote>بیشتر بخوانید:<br/><a href="https://www.mashreghnews.ir/news/1013250/%D8%A7%D8%B1%D8%AF%D9%88%DB%8C-%DB%B4%DB%B0-%D8%B1%D9%88%D8%B2%D9%87-%D8%AA%DB%8C%D9%85-%D9%85%D9%84%DB%8C-%D9%88%D8%A7%D9%84%DB%8C%D8%A8%D8%A7%D9%84-%D9%85%D9%86%D8%B7%D9%82%DB%8C-%D9%86%DB%8C%D8%B3%D8%AA">اردوی ۴۰ روزه تیم ملی <i>والیبال</i> منطقی نیست</a></blockquote>
      <p>وی با اشاره به تعطیلی ۵۰ روزه لیگ برتر از هفته آینده، ادامه داد: این موضوع اصلاً برای باشگاه‌ها خوب نیست. دو هفته از مسابقات ما به تعویق افتاده است و حالا بازهم می‌خواهند لیگ را تعطیل کنند. با این شرایط چگونه من می‌توانم تیم را آماده نگه دارم؟ این در حالی است که چند بازیکن ما هم در اختیار تیم ملی خواهند بود.</p>
      <p>سرمربی تیم والیبال شهرداری ارومیه با بیان اینکه بدون شک اولویت همه موفقیت تیم ملی است، گفت: برنامه‌ریزی‌ها باید به گونه‌ای باشد که باشگاه‌ها هم دلسرد نشوند و انگیزه کافی داشته باشند. با تصمیماتی که گرفته شده کار برای باشگاه‌ها سخت می‌شود. آقایان مصدومیت فرهاد قائمی را بهانه کرده‌اند؛ سوال من اینجاست که اگر بازیکنی در اردوی تیم ملی مصدوم شود تکلیف چیست؟ ما علی شفیعی و فرهاد قائمی را هم در دوره قبلی با مصدومیت از تیم ملی تحویل گرفتیم. </p>
      <p>کارخانه افزود: ای کاش از قبل تصمیم‌گیری می‌شد یا اینکه حداقل با باشگاه‌ها مشورت می‌کردند. همه باید در مسیر موفقیت تیم ملی حرکت کنیم، اما در این مسیر نباید باشگاه‌ها فراموش شوند. بدون شک تعطیلی لیگ به باشگاه‌ها ضربه خواهد زد و اتفاق خوبی برای باشگاه‌ها نیست. اگر لیگ برگزار نشود چه زمانی مسابقات تمام خواهد شد؟ فراموش نکنیم که در سال آینده رقابت‌های لیگ جهانی و المپیک را هم داریم. با این شرایط تکلیف لیگ برتر چه می‌شود؟ چرا آقایان خود رای هستند و به این موضوعات فکر نمی‌کنند؟</p>
      <p>وی با اشاره به اینکه لژیونرها تنها ۱۰ روز پیش از مسابقات رسمی می‌توانند به تیم ملی ملحق شوند، عنوان کرد: باشگاه‌های اروپایی بسیار به لیگ‌های داخلی خود اهمیت می‌دهند و به همین دلیل تنها ۱۰ روز قبل از مسابقات بازیکنان را در اختیار تیم ملی قرار می‌دهند. بالا رفتن پرچم کشور برای همه مهم است و می‌دانم که اگر این اتفاق رخ دهد به سود همه خواهد بود، اما نباید باشگاه‌ها فراموش و دلسرد شوند. ای کاش فدراسیون ایران بیشتر به باشگاه‌ها احترام می‌گذاشت. </p>
      <p>سرمربی تیم والیبال شهرداری ارومیه اظهار داشت: احتمالاً بعد از رقابت‌های انتخابی المپیک باید در هر هفته ۳ مسابقه برگزار کنیم که این امر فاجعه است. با این شرایط امکان ندارد لیگ برتر تا آخر سال تمام شود. باشگاه‌ها در بلاتکلیفی هستند. فراموش نکنیم که وقتی یک بازیکن مصدوم می‌شود اول از همه باشگاه‌ها ضربه می‌خورند. فدراسیون باید به روند کاری باشگاه‌ها احترام بگذارد، چراکه اغلب سرمربیان حاضر در لیگ برتر تجربه ملی دارند.</p>
      <p>کارخانه ادامه داد: بی‌توجهی به باشگاه‌ها دلسردی ایجاد می‌کند. اگر تیم ملی خوب می‌خواهیم باید باشگاه‌ها را تقویت کنیم، چراکه بازیکنان در باشگاه‌ها تمرین می‌کنند. داورزنی از نظر مدیریتی خیلی خوب است، اما من توقع بیشتری از وی دارم. داورزنی به باشگاه‌ها کم‌توجهی می‌کند. مثلاً به نماینده ایران در جام باشگاه‌های آسیا یا جهان بازیکنان ملی را نمی‌دهند. این شرایط هر سال در دوران داورزنی رخ داده است؛ باشگاه‌ها برای فدراسیونِ داورزنی همچون بچه سرراهی هستند. برای اتخاذ تصمیم‌های مهم باید جلسات کارشناسی برگزار و تعامل شود، چراکه با خردجمعی می‌توانیم به همه چیز برسیم.</p>
      <p>منبع: فارس</p>
    </article>
  </body>
</html>