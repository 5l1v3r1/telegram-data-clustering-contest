<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/pet-absurdni-neshta-v-koito-horata-sa-viarvali-6102439"/>
    <meta property="og:site_name" content="Vesti"/>
    <meta property="article:published_time" content="2019-11-25T05:05:00+00:00"/>
    <meta property="og:title" content="Пет абсурдни неща, в които хората са вярвали"/>
    <meta property="og:description" content="Историята изобилства от случаи, при които очевидни заблуди са били считани за истина"/>
  </head>
  <body>
    <article>
      <h1>Пет абсурдни неща, в които хората са вярвали</h1>
      <h2>Историята изобилства от случаи, при които очевидни заблуди са били считани за истина</h2>
      <address><time datetime="2019-11-25T05:05:00+00:00">25 Nov 2019, 05:05</time> by <a rel="author">Русалин Венев</a></address>
      <aside>
        <a href="https://vbox7.com/emb/external.php?vid=456f812eb4&amp;autoplay=1">Видео</a>
      </aside>
      <hr/>
      <p>
        <b>„Ние прекарваме много време в изучаване на историята, която е, нека бъдем откровени, история на глупостта.”</b>
      </p>
      <hr/>
      <p>Това заяви през 2016 г. в своя лекция гениалният астрофизик Стивън Хокинг. Думите му може би звучат малко цинично, но в тях се съдържа голяма доза истина. Хората са вярвали в невероятно абсурдни неща в продължение на векове и днес е трудно да си представим как подобни идеи са били считани за истина. Следващите редове са посветени на една малка част от тези заблуди.</p>
      <p>
        <b>Земята е център на Вселената</b>
      </p>
      <p>Нашите прадеди са имали изключително високо мнение за Земята. В продължение на дълго време те са смятали, че нашата планета е център на Вселената и всичко останало се върти около нея. През 1543 г. Николай Коперник оборва тази теза и доказва, че ролята на Земята в безбрежната Вселена всъщност е далеч по-незначителна. Ако трябва да сме напълно точни, първият човек, който заявил, че Земята се върти около Слънцето, е Аристарх Самоски, живял през 3 век пр. Хр. Идеята му, обаче, така и не била подкрепена от неговите съвременници.</p>
      <figure>
        <img src="https://m3.netinfo.bg/media/images/40992/40992721/655-402-a.jpg"/>
        <figcaption>
          <cite>Източник: iStock/Getty Images</cite>
        </figcaption>
      </figure>
      <p>
        <b>Миенето на ръцете не спира болестите</b>
      </p>
      <p>В средата на 19 в. австрийският учен от унгарски произход Игнац Земелвайс представя една смела за времето си теория. Според него, смъртността сред родилките и новородените бебета пада драстично, ако преди манипулацията персоналът измие своите ръце, а използваните инструменти се дезинфекцират. Статистиката била красноречива – смъртността паднала повече от 7 пъти. Въпреки това, медицинската общност първоначално отхвърлила неговите открития, тъй като били в разрез с утвърдените по това време възгледи. Правилата за хигиена на Земелвайс са актуални и днес, а през 1906 г. в Будапеща му е издигнат паметник с надпис:<anchor name="_GoBack"/> „На спасителя на майките.“</p>
      <p>
        <b>Големината и размерът на главата определя поведението</b>
      </p>
      <p>През 18 в. германският лекар Франц Йозеф Гал създава теория, свързваща формата на черепните кости с мозъчната дейност и психическите качества. Според т. нар. „френология“ интелектът и характерът на всеки човек зависи от формата на главата. Тази псевдонаука е заклеймена като нямаща нищо общо с научните факти през 19 в. Въпреки това, френологията продължава се радва на голяма популярност до средата на 20 в.</p>
      <figure>
        <img src="https://m.netinfo.bg/media/images/40992/40992720/655-402-a.jpg"/>
        <figcaption>
          <cite>Източник: iStock/Getty Images</cite>
        </figcaption>
      </figure>
      <p>
        <b>Новородените бебета не изпитват болка</b>
      </p>
      <p>Не, няма печатна грешка в горното изречение. Може би ще се шокирате, но до 80-те години на миналия век лекарите масово са смятали, че новородените бебета не изпитват болка, тъй като мозъците им не са достатъчно развити. По тази причина, ако се налагало новородено бебе да бъде оперирано, манипулацията била извършвана без упойка. Едва през 1987 г. американската Академия на педиатрите обявява, че подобни практики са неетични и не бива да бъдат извършвани. По някаква причина, обаче, и до днес има лекари, които не са убедени в правотата на това твърдение.</p>
      <p>
        <b>Различни части на езика усещат различни вкусове</b>
      </p>
      <p>Ето една заблуда, в която някои от вас вероятно все още вярват. Може да сте я чули от своите родители или дори в училище. Идеята, че върхът на езика усеща киселите вкусове, а средата – сладките, е мит. До голяма степен целият език усеща по еднакъв начин всички познати вкусове. През 1974 г. това било доказано с помощта на научен експеримент. Той разкрил, че макар да има разлики в концентрацията на вкусови рецептори в различните части на езика, те са твърде незначителни, за да окажат някакво осезаемо влияние. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a>.</u></i>
      </p>
      <related>
        <h4>По темата</h4>
        <a href="https://www.vesti.bg/tehnologii/nauka-i-tehnika/naj-moshtnata-buria-v-istoriiata-na-kosmicheskite-izsledvaniia-6102129"/>
        <a href="https://www.vesti.bg/lyubopitno/tri-izmisleni-nauchni-fakta-v-koito-veroiatno-viarvate-6102029"/>
        <a href="https://www.vesti.bg/lyubopitno/sekretnite-aviolinii-za-supersekretnata-zona-51-6101711"/>
      </related>
    </article>
  </body>
</html>