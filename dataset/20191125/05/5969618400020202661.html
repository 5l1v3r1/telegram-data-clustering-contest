<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/rokets-maveriks-123-137-mythikos-ntontsits-pathse-to-xiouston.5645709.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T05:08:00+00:00"/>
    <meta property="og:title" content="Ρόκετς - Μάβερικς 123-137: Μυθικός Ντόντσιτς, πάτησε το Χιούστον!"/>
    <meta property="og:description" content="Νέα απίστευτη εμφάνιση του Λούκα Ντόντιστς, ο οποίος πήρε από το χέρι τους Μάβερικς και τους οδήγησε στη νίκη με 137-123 μέσα στο Χιούστον!"/>
  </head>
  <body>
    <article>
      <h1>Ρόκετς - Μάβερικς 123-137: Μυθικός Ντόντσιτς, πάτησε το Χιούστον!</h1>
      <h2>Νέα απίστευτη εμφάνιση του Λούκα Ντόντιστς, ο οποίος πήρε από το χέρι τους Μάβερικς και τους οδήγησε στη νίκη με 137-123 μέσα στο Χιούστον!</h2>
      <address><time datetime="2019-11-25T05:08:00+00:00">25 Nov 2019, 05:08</time> by <a rel="author">Στέφανος Μακρής</a></address>
      <p>Ο Λούκα Ντόντσιτς ήταν για μία ακόμα φορά από άλλο πλανήτη! Ο Σλοβένος πραγματοποίησε νέα μυθική εμφάνιση, οδηγώντας τους Μαβερικς σε μία εμφατική νίκη με 137-123 μέσα στο Χιούστον επί των Ρόκετς!</p>
      <p>Ο Ντόντσιτς έκανε ό,τι ήθελε σε όλο τον αγώνα κόντρα στο Χιούστον, το οποίο δεν κατάφερε ποτέ να βρει απάντηση στο μαρκάρισμά του, με τον δευτεροετή γκαρντ/φόργουορντ να τελειώνει τον αγώνα με 41 πόντους με 15/29 σουτ (5/14 τρίποντα), 6 ριμπάουντ, 10 ασίστ και 2 κλεψίματα σε 34 λεπτά συμμετοχής!</p>
      <p>Από κοντά ακολούθησε τον Ντόντσιτς ο Τιμ Χάρνταγουεϊ με 31 πόντους με 5/11 τρίποντα, με τον Κρίσταπς Πορζίνγκις να προσθέτει 23 πόντους και 13 ριμπάουντ.</p>
      <p>Για τους Ρόκετς, ο Τζέιμς Χάρντεν είχε 32 πόντους (αλλά με 2/15 τρίποντα), 9 ριμπάουντ και 11 ασίστ, ο Ράσελ Γουέστμπρουκ 27 πόντους και ο Κλιντ Καπέλα 21 πόντους και 22 ριμπάουντ.</p>
      <p>Όσο για το παιχνίδι, αυτό ξεκίνησε με τους Μαβς να κάνουν... πάρτι και να ξεφεύγουν με 4-16, πριν κλείσουν την πρώτο περίοδο όντες στο +16 (29-45). Αυτή όμως ήταν μόνο η αρχή, με το Ντάλας να συνεχίζει ακάθεκτο στην δεύτερη περίοδο και να ξεφεύγει με 60-78.</p>
      <p>Οι Ρόκετς πάντως δεν είχαν πει την τελευταία τους λέξη και αντέδρασαν στο δεύτερο ημίχρονο, μειώνοντας σταδιακά την διαφορά, την οποία κατέβασαν αρχικά στους 10 πόντους (95-105) στο τέλος της τρίτης περιόδου και στους 5 πόντους (109-114) στα μέσα της τέταρτης περιόδου. Κάπου εκεί όμως οι Μάβερικς ξέσπασαν και χάρη σε ένα επιμέρους σκορ 12-2 ξέφυγαν με 111-126, καθαρίζοντας το παιχνίδι. </p>
      <p><b>Τα δωδεκάλεπτα</b>: 29-45, 60-78, 95-105, 123-137</p>
      <p><b>ΡΟΚΕΤΣ</b>: Τάκερ 16 (2 τρίποντα, 5 ριμπάουντ), Χάουζ 16 (3), Καπέλα 21 (22 ριμπάουντ), Γουέστμπρουκ 27 (2 τρίποντα, 5 ριμπάουντ, 6 ασίστ), Χάρντεν 32 (2/15 τρίποντα, 9 ριμπάουντ, 11 ασίστ, 6 λάθη), Κλαρκ 3 (1), Σεφολόσα, Χάρτενσταϊν 2, Τσάντλερ, ΚΛέμονς, Ρίβερς 4, ΜάκΛεμορ 2 (0/6 τρίποντα)</p>
      <p><b>ΜΑΒΕΡΙΚΣ</b>: Πάουερ 2 (5 ριμπάουντ), Πορζίνγκις 23 (2 τρίποντα, 13 ριμπάουντ), Φίνεϊ-Σμιθ 12 (2 τρίποντα, 10 ριμπάουντ), Ντόντσιτς 41 (5 τρίποντα, 6 ριμπάουντ, 10 ασίστ, 6 λάθη), Χάρνταγουεϊ 31 (5), Κλέμπερ 11 (2), Τζάκσον 3 (1), Μπράνσον 3, Ράιτ 9 (5 ασίστ), Κάρι 2</p>
      <p>
        <i>
          <b>AP Photo/David J. Phillip</b>
        </i>
      </p>
      <figure>
        <iframe src="https://www.youtube.com/embed/8_XUBhcUEes" width="560" height="315" data-service="Youtube" scrolling="no"/>
      </figure>
    </article>
  </body>
</html>