<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jawaharlal-nehru-university-administration-constituted-committee-to-end-students-protest-in-the-campus-against-fee-hike-and-hostel-manuel-2867036.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T05:59:10+00:00"/>
    <meta property="og:title" content="जेएनयू में आंदोलन खत्म करने ​के लिए विश्वविद्यालय प्रशासन ने गठित की समिति"/>
    <meta property="og:description" content="जवाहरलाल नेहरू विश्वविद्यालय (जेएनयू) में छात्रावास की नई नियमावली के विरोध में जारी छात्र आंदोलन को खत्म करने के लिए जेएनयू प्रशासन ने सात सदस्यीय एक समिति गठित की है। इसका गठन विश्वविद्यालय प्रशासन..."/>
  </head>
  <body>
    <article>
      <h1>जेएनयू में आंदोलन खत्म करने ​के लिए विश्वविद्यालय प्रशासन ने गठित की समिति</h1>
      <address><time datetime="2019-11-25T05:59:10+00:00">25 Nov 2019, 05:59</time> by <a rel="author">वरिष्ठ संवाददाता।,नई दिल्ली।</a></address>
      <p>जवाहरलाल नेहरू विश्वविद्यालय (जेएनयू) में छात्रावास की नई नियमावली के विरोध में जारी छात्र आंदोलन को खत्म करने के लिए जेएनयू प्रशासन ने सात सदस्यीय एक समिति गठित की है। इसका गठन विश्वविद्यालय प्रशासन की तरफ से किया गया है। यह मानव संसाधन विकास मंत्रालय (एमएचआरडी) की उच्च स्तरीय समिति और छात्रों के बीच हुई बैठक के बाद यह संभव हुआ। सात सदस्यीय समिति ने काम करना शुरू कर दिया है और रविवार शाम तक छात्रों से ई-मेल के माध्यम से उनके सुझाव मांगे थे। वहीं जेएनयू मामले में एमएचआरडी की तरफ से गठित उच्च स्तरीय समिति सोमवार को अपनी रिपोर्ट मंत्रालय को सौंप सकती है।</p>
      <p><b>समिति में जानें कौन कौन हैं शामिल </b><br/>जेएनयू रजिस्ट्रार की ओर से मिली जानकारी के अनुसार, रेक्टर तृतीय प्रोफेसर राना प्रताप सिंह की अध्यक्षता में समिति गठित की गई है। इसमें स्कूल ऑफ इंटरनेशनल स्टडीज के डीन प्रोफेसर अश्विनी महापात्रा, स्कूल ऑफ संस्कृत एंड इंडिक स्टडीज के डीन प्रोफेसर गिरिश नाथ झा, स्कूल ऑफ बायोटेक्नोलॉजी के डीन प्रोफेसर पवन कुमार धर, छात्र कल्याण डीन प्रोफेसर उमेश अशोक कदम, छात्र कल्याण एसोसिएट डीन प्रोफेसर वंदना मिश्रा और प्रोवोस्ट नीरज शामिल हैं।</p>
      <h3>Read Also: <a href="https://www.livehindustan.com/national/story-less-teachers-in-delhi-government-schools-2866970.html">दिल्ली के स्कूलों में शिक्षकों की भारी कमी, अतिथि अध्यापकों के भरोसे सरकारी विद्यालय</a></h3>
      <p><b>समिति पर छात्रों ने खड़े किए सवाल</b><br/>विश्वविद्यालय प्रशासन की ओर से गठित समिति पर छात्रों ने सवाल उठाए हैं। जेएनयू छात्र संघ ने इस संबंध में कहा कि इस समिति में कुलपति ने सिर्फ अपने साथियों को जगह दी है। सुझाव देने के लिए रविवार शाम 5:30 बजे तक का ही समय दिया गया था, जो गलत है।</p>
      <p><b>जेएनयू प्रशासन ने ई-मेल से मांगे सुझाव </b> <br/>छात्र संघ का कहना है कि ई-मेल से सुझाव मांगने की व्यवस्था अनुचित है। एमएचआरडी की समिति जब छात्र संघ से बात कर सकती है, तो विश्वविद्यालय समिति को बात करने में क्या परेशानी है? छात्र संघ ने बयान जारी कर कहा है कि हमारी मांग है कि शुल्क बढ़ोतरी पूरी तरह से वापस ली जाए।</p>
      <p>
        <b>Read Also: <a href="https://www.livehindustan.com/national/story-maharashtra-government-formation-sharad-pawar-new-googly-said-whoever-has-majority-will-form-government-2867019.html">शरद पवार की नई गुगली, कहा- जिसके पास बहुमत होगा वो बनाएगा सरकार</a></b>
      </p>
      <p><b>एबीवीपी का धरना तीसरे दिन भी रहा जारी</b><br/>जेएनयू में छात्रावास की नियामावली और फीस बढ़ोतरी के खिलाफ अखिल भारतीय विद्यार्थी परिषद (एबीवीपी) का अनिश्चितकालीन धरना जारी है। धरने के तीसरे दिन एबीवीपी कार्यकर्ताओं ने इन्हें वापस लेने के साथ एमएचआरडी की ओर से गठित उच्च स्तरीय समिति को खारिज करने की मांग की। अनिश्चितकालीन धरने को लेकर एबीवीपी जेएनयू ईकाई के मंत्री दुर्गेश कुमार ने कहा कि एबीवीपी पहले दिन से नए नियमावली का विरोध कर रही है। जेएनयू एबीवीपी ईकाई के मंत्री मनीष जांगिड़ ने कहा कि विद्यार्थी परिषद ने कहा कि लोकतांत्रिक तरीके से धरना जारी है। हम धरने को जारी रखते हुए अपने संघर्ष से इस समस्या को समाधान तक पहुचाएंगे। उन्होंने कहा कि हम छात्रों से अपील करते हैं कि धरने को समर्थन देकर सफल बनाएं।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b> </p>
    </article>
  </body>
</html>