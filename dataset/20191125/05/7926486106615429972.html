<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013257/%D8%A8%D8%A7%D8%B2%D8%AA%D8%A7%D8%A8-%D8%A8%D8%A7%D8%B2%DA%AF%D8%B4%D8%AA-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%B9%D8%B1%D8%A8%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T05:24:45+00:00"/>
    <meta property="og:title" content="بازتاب بازگشت برانکو به ایران در رسانه‌های عربی"/>
    <meta property="og:description" content="رسانه‌های معتبر عربی خبر احتمال بازگشت برانکو به تیم ملی فوتبال ایران را پوشش داده‌اند و از نگاه آنها به نظر می رسد که این احتمال بسیار جدی است."/>
  </head>
  <body>
    <article>
      <h1>بازتاب بازگشت برانکو به ایران در رسانه‌های عربی</h1>
      <address>
        <time datetime="2019-11-25T05:24:45+00:00">25 Nov 2019, 05:24</time>
      </address>
      <p>
        <i>رسانه‌های معتبر عربی خبر احتمال بازگشت برانکو به تیم ملی فوتبال ایران را پوشش داده‌اند و از نگاه آنها به نظر می رسد که این احتمال بسیار جدی است.</i>
      </p>
      <p>به گزارش مشرق،<b> تیم ملی فوتبال ایران</b> بعد از <b>کارلوس کی‌روش</b> با <b>ویلموتس </b>به توافق نهایی رسید اما این مربی بلژیکی نتوانسته که انتظارات را برآورده کند. تیم ملی فوتبال ایران در دو بازی پیاپی در انتخابی جام جهانی 2022 قطر برابر بحرین و عراق تن به شکست داده و همین باعث شده تا زنگ خطر در همین ابتدای راه به صدا درآید.</p>
      <p>روز گذشته خبرهای درباره توافق فدراسیون فوتبال ایران با برانکو ایوانکوویچ برای بازگشت به نیمکت تیم ملی و جایگزینی ویلموتس به گوش رسید که این خبر در بیشتر روزنامه ها و سایت های رسانه های عربی بازتاب داشت.</p>
      <p>روزنامه الرای نوشت: فدراسیون فوتبال ایران مذاکرات جدی با <b>برانکو ایوانکوویچ </b>برای جایگزینی ویلموتس داشته، این درحالی است که هنوز این فدراسیون به صورت رسمی این خبر را تایید نکرده است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013255/%D9%BE%DB%8C%D8%A7%D9%85-%D9%88%D8%A7%D8%B6%D8%AD-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3">پیام واضح <i>برانکو</i> به پرسپولیس</a>
      </blockquote>
      <p>سایت عربی کوره هم با پوشش دادن این خبر نوشت: تیم ملی ایران دو شکست پیاپی در انتخابی جام جهانی 2022 قطر برابر بحرین و عراق تجربه کرد و همین باعث شده تا در رده سوم جدول رده بندی قرار گیرد و زنگ خطر برای صعود نکردن این تیم به دور بعد به صدا درآید. فدراسیون فوتبال ایران بعد از کسب نتایج ضعیف با ویلموتس به دنبال فسخ قرارداد با این مربی و بازگرداندن برانکو است.</p>
      <p>این سایت عربی در ادامه نوشت: به نظر می رسد که فدراسیون فوتبال ایران در پرداخت حقوق ویلموتس هم به مشکل خورده و این می‌تواند مانعی برای ادامه همکاری با او باشد.</p>
      <p>برانکو ایوانکوویچ که گزینه اصلی جایگزینی ویلموتس است پیش از این از سال 2003 تا 2006 هدایت تیم ملی ایران را برعهده گرفت و توانست با این تیم به جام جهانی 2006 راه پیدا کند. او سابقه مربیگری در پرسپولیس بزرگ‌ترین باشگاه ایران را هم دارد و توانست سه قهرمانی پیاپی با این تیم در لیگ برتر ایران و یک نایب قهرمانی در لیگ قهرمانان آسیا را به دست آورد.</p>
      <p>اسپورت 24 امارات هم خبر علاقه فدراسیون فوتبال ایران به جذب برانکو را بازتاب داد و تاکید کرد که سرمربی سابق پرسپولیس گزینه اصلی هدایت تیم ملی فوتبال ایران برای جایگزینی ویلموتس است.</p>
      <p>منبع: ایسنا</p>
    </article>
  </body>
</html>