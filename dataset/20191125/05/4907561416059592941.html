<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/hakan-celik/mercedesin-yeni-suvu-kalitesini-konusturuyor-2221588"/>
    <meta property="og:site_name" content="Posta"/>
    <meta property="article:published_time" content="2019-11-25T05:00:52+00:00"/>
    <meta property="og:title" content="Mercedes'in yeni SUV'u kalitesini konuşturuyor"/>
    <meta property="og:description" content="Mercedes Benz’in 7 koltuklu yeni aracı GLB’yi İspanya’da Malaga-Marbella şehirleri arasında kullandım."/>
  </head>
  <body>
    <article>
      <h1>Mercedes'in yeni SUV'u kalitesini konuşturuyor</h1>
      <address><time datetime="2019-11-25T05:00:52+00:00">25 Nov 2019, 05:00</time> by <a rel="author">Hakan Çelik</a></address>
      <p>Mercedes Benz’in 7 koltuklu yeni aracı GLB’yi İspanya’da Malaga-Marbella şehirleri arasında kullandım. Teknolojisi, güvenlik seviyesi, donanımları ve getirdiği yeniliklerle GLB sınıfında çok iddialı olacak.</p>
      <p>
        <b>2020’DE TÜRKİYE’DE</b>
      </p>
      <p>Mercedes otomobil dünyasında sınıflar, hiçbir boşluk bırakmamaya kararlı görünüyor. Almanya Stuttgartlı marka, son 10 yılda o kadar fazla ürün geliştirdi ki rakiplerin markanın bu yönüyle başa çıkabilmesi gerçekten güç. Mercedes’in son yeniliği kompakt SUV alanındaki 7 koltuklu GLB oldu. Türkiye’de de ilgi görmesi beklenen yeni model 2020’de satışa sunulacak.</p>
      <figure>
        <img src="https://i.pstimaj.com/img/75/640x0/5ddaedbeae298b55d2cb9ac2"/>
      </figure>
      <p>
        <b>İDDİALI ARAÇ</b>
      </p>
      <p>İspanya’nın Malaga şehrinde geçen hafta test etme imkanı bulduğum yeni GLB, büyük aileler kadar, sportif şehirdışı kaçamaklara düşkün bireysel kullanıcıların da ilgisini çekecek iddialı bir model. Mercedes Benz ürün ailesinde B serisi ile ortak platforma sahip olmasına rağmen, 10 cm daha büyük bir model olan GLB bu farkını ferah iç mekanda hemen gösteriyor.</p>
      <p>GLB’nin sunduğu yenilikleri arasında Mercedes Benz kullanıcı deneyimi MBUX, Energizing Konfor Paketi gibi özellikler de var. GLB şehirde olduğu kadar Offroad şartlarında da iddialı bir araç.</p>
      <figure>
        <img src="https://i.pstimaj.com/img/75/640x0/5ddaee4466a97ce0695382f6"/>
      </figure>
      <p>
        <b>
          <i>Mercedes Benz Tasarım Direktörü Prof. Dr. Gorden Wagener, otomobil dünyasının bu alandaki en başarılı ve yaratıcı ismi olarak kabul ediliyor. Wagener ile markanın yakın gelecekte piyasaya süreceği yeni modeller üzerine konuştuk.</i>
        </b>
      </p>
      <p>
        <b>306 BEYGİRLİK PERFORMANS</b>
      </p>
      <p>GLB isteğe bağlı olarak iki çekişli veya dört çekişli 4 Matic olarak alınabiliyor. GLB’nin güçlü dizel ve benzinli motorları yüksek verimlilik seviyesine sahip. Bunlar arasında Türkiye’deki vergi düzeninde avantaj sağlayan 1.3 litrelik benzinli bir model de var. GLB 200 adı verilen bu araç 150 beygir güç sunuyor. Diğer benzinli model GLB 250 4Matic ise 2.0 litrelik motordan 224 beyir güç sağlıyor.</p>
      <figure>
        <img src="https://i.pstimaj.com/img/75/640x0/5ddaee61ae298b55d2cb9ac4"/>
      </figure>
      <p>
        <b>
          <i>Ahşap, deri başta olmak üzere farklı malzemelerin bir arada uyum içinde kullanıldığı iç mekan ile Mercedes GLB, bu sınıfın en rafine modeli haline gelmiş.</i>
        </b>
      </p>
      <p>Araçta, GLB200 d, GLB 200 d 4 Matic ve GLB 220d 4 Matic şeklinde 3 dizel motor seçeneği mevcut. 2.0 litrelik bu araçlar sırasıyla 150, 150 ve 190 beygir güce sahip.</p>
      <figure>
        <img src="https://i.pstimaj.com/img/75/640x0/5ddaee9066a97ce0695382f8"/>
      </figure>
      <p>Bu serinin en güçlü versiyonu durumundaki AMG GLB 35 4 Matic ise gerçekten üstün bir araç. İleri seviyedeki SUV özelliklerinin yanında 306 beygirlik performanslı motor GLB AMG’yi tam 5.2 saniyede 0’dan 100 kilometre hıza ulaştırıyor.</p>
      <p>
        <b>CİTROEN’DEN SUV HYBRID</b>
      </p>
      <p>Citroen, elektrikli otomobil hamlesini ürün gamının amiral gemisi olan yeni C5 Aircross SUV Hybrid ile başlatıyor. Progressive Hydraulic Cushions süspansiyon, Advanced Comfort koltuklar ve 20 adet sürüş destek sistemiyle yüksek konfor ve güvenlik seviyesi sunan C5 Aircross SUV, şarj edilebilir hibrit teknolojisiyle Citroen Advanced Comfort programına tamamen yeni bir boyut kazandırıyor.</p>
      <figure>
        <img src="https://i.pstimaj.com/img/75/640x0/5ddaeea366a97cdfb70a75e2"/>
      </figure>
      <p>Yeni C5 Aircross SUV Hybrid, 2020 yılının ilk yarısı sonunda kullanıcıları ile buluşacak.</p>
      <p>
        <b>FORD ÇITAYI YÜKSELTTİ</b>
      </p>
      <p>İddialı özellikleriyle sınıfında çıtayı yükselten yeni Ford Ranger ve Ranger Raptor, yenilenen motoruyla yüksek performans ve üstün yakıt verimliliğini bir arada sunuyor. Yeni 2.0 litre EcoBlue motoru ile yüzde 19’a varan yakıt verimliliği sağlayan Ford Ranger, 213 beygir gücünde çift turbolu versiyonu ve yeni 10 vitesli otomatik şanzımanı ile yine sınıfına ‘ilk’leri getiriyor.</p>
      <figure>
        <img src="https://i.pstimaj.com/img/75/640x0/5ddaeeb2ae298b55d1dbf652"/>
      </figure>
      <p>Yeni pick-up modeli Ranger Raptor ise Ford Performance ruhunu sonuna kadar yansıtıyor. Ford Otosan Pazarlama, Satış ve Satış Sonrası Genel Müdür Yardımcısı Özgür Yücetürk, “Yeni Ranger XLT 4X4 modelinde yıllık 2.501 TL’lik bir vergi avantajı sağlarken, Wildtrak versiyonu ise 9.603 TL’lik MTV avantajı sağlıyor” dedi. Yeni Ford Ranger 198 bin 400 TL’den başlayan tavsiye edilen anahtar teslim fiyatlarıyla satışa sunuluyor.</p>
      <p>
        <b>BMW’NİN 5 MODELİ BİR ARADA</b>
      </p>
      <p>Borusan Otomotiv, Türkiye distribütörlüğünü üstlendiği BMW’nin, 5 modelini gerçekleştirdiği özel bir etkinlikle tanıttı. Gecede, BMW’nin amiral gemisi yeni BMW 7 Serisi’nin yanı sıra lüks spor otomobil kategorisinin gözdesi BMW 8 Serisi Gran Coupe, yarış performansını lüksle birleştiren BMW M8 Cabrio ve Coupe ile markanın bugüne kadar ürettiği en büyük ve en konforlu SUV modeli BMW X7 Türkiye’de ilk kez sergilendi.</p>
      <figure>
        <img src="https://i.pstimaj.com/img/75/640x0/5ddaeebeae298b54d9b874e0"/>
      </figure>
      <p>Etkinliğin açılışında bir konuşma yapan Borusan Otomotiv İcra Kurulu Başkanı Hakan Tiftik, “2019 yılının ilk 10 ayında global satışlarda yeni rekorlara imza atan BMW’nin bu başarısında, yılsonu ve önümüzdeki yıl içerisinde Türkiye’de de yollarla buluşturacağımız bu önemli modellerin payı büyük” dedi.</p>
    </article>
  </body>
</html>