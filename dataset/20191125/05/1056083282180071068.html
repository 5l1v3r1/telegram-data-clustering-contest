<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401990/%D8%AC%D8%A7%D9%85%D8%B9%D9%87-%D8%A8%D8%A7-%D9%82%D9%88%D8%A7%D9%86%DB%8C%D9%86-%D9%81%D8%B9%D9%84%DB%8C-%D8%AA%D9%88%D8%B3%D8%B9%D9%87-%D9%86%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:44:40+00:00"/>
    <meta property="og:title" content="جامعه با قوانین فعلی توسعه نمی‌یابد"/>
    <meta property="og:description" content="ایسنا/خراسان رضوی دبیر نهاد مردمی اقتصاد مقاومتی خراسان رضوی گفت: با وجود برخی قوانین فعلی از جمله تامین اجتماعی، سیستم مالیاتی و بانکی، بخشنامه‎ها و... که مربوط به سال 54 هستند، نمی‏‌شود جامعه را توسعه داد."/>
  </head>
  <body>
    <article>
      <h6 class="kicker">دبیر نهاد مردمی اقتصاد مقاومتی خراسان رضوی:</h6>
      <h1>جامعه با قوانین فعلی توسعه نمی‌یابد</h1>
      <address><time datetime="2019-11-25T05:44:40+00:00">25 Nov 2019, 05:44</time> by <a rel="author">جواد افتخاري</a></address>
      <p>ایسنا/خراسان رضوی دبیر نهاد مردمی اقتصاد مقاومتی خراسان رضوی گفت: با وجود برخی قوانین فعلی از جمله تامین اجتماعی، سیستم مالیاتی و بانکی، بخشنامه‎ها و... که مربوط به سال 54 هستند، نمی‏‌شود جامعه را توسعه داد.</p>
      <p>علی اکبر  لبافی در ستاد اقتصاد مقاومتی شهرستان کاشمر عنوان کرد: معین‎های اقتصادی در کنار فعالیت تخصصی خود باید به دنبال توانمندسازی مردم هم بوده و فقط به دنبال توسعه حوزه خودشان نباشند.</p>
      <p>وی تاکید کرد: باید بازتاب آثار ناشی از فعالیت معین‎های اقتصادی در آن روستا و شهرستان دیده شده و در سفره مردم قرار بگیرد.</p>
      <p>لبافی افزود: طرح الگوی مثلث توسعه اقتصادی فرهنگی یک طرح جهانی است که منطبق با شرایط روز بومی سازی شده است، بسیاری از کشورهای توسعه یافته همانند مالزی، هند، چین این مدل را در قالب معین‎های توسعه اجرا کرده‎اند.</p>
      <p>وی بیان کرد: متاسفانه بسیاری از قوانین و مقررات کشور منطبق با شرایط روز جامعه نیست، با این قوانین و مقررات نمی‎شود توسعه اقتصادی به وجود آورد.</p>
      <p>دبیر نهاد اقتصاد مقاومتی خراسان رضوی گفت: چون برخی قوانین از جمله تامین اجتماعی، سیستم مالیاتی و بانکی، بخشنامه‎ها و... مربوط به سال 54 هستند، قطعا با این قوانین و مقررات نمی‏‌شود جامعه را توسعه داد.</p>
      <p>وی افزود: اگرچه در مدل الگوی مثلث توسعه اقتصادی فرهنگی ارکان حاکمیت را در کنار این طرح قرار دادیم، اما این به معنای عبور از قوانین نیست.</p>
      <p>لبافی عنوان کرد: افزایش بهره‌‏وری یکی از کارهای معین‎های اقتصادی است، ما به دنبال سرمایه‎گذاری جدید نیستیم بلکه می‎توان با افزایش ظرفیت‎های موجود به دنبال توسعه بود.</p>
      <p>وی مشارکت مردم در سرمایه‎گذاری را بسیار حائز اهمیت دانست و تصریح کرد: اگر می‎خواهیم به نتایج مطلوب دست پیدا کنیم باید کارها از روستاها آغاز شود.</p>
      <p>دبیر نهاد اقتصاد مقاومتی خراسان رضوی عنوان کرد: از ابتدای انقلاب تاکنون فقط پول تزریق کرده‌‏ایم، بدون شک با این روش نمی‏‌شود تولید را حفظ کرد باید مردم را مشارکت داد.</p>
      <p>وی افزود: اعتماد سازی و تسهیل گری از وظایف مهم معین‎های اقتصادی است. باید بتوان سپرده‎های مردم را در شهرستان مدیریت کرد، در بسیاری شهرستان‌ها سرمایه‌‏های خرد مردم از منطقه خارج می‏‌شود.</p>
      <p>لبافی گفت: در استان خراسان رضوی 40 درصد از نقدینگی که باید تبدیل به فعالیت اقتصادی شود خارج شده و به استان‌های دیگر می‎رود.</p>
      <p>وی بیان کرد: تاکنون برای بیش از 1100 روستا طرح مطالعه و طرح کسب و کار تهیه و اولویت‎ها شناسایی شده است، همچنین برای 600 تا 700 روستا کارت اهداف تعیین و براساس آن وضعیت موجود در شاخص‎های اقتصادی مشخص گردیده، اینکه به چه وضعیتی در سرانه‌های درآمدی و اشتغال مردم و نرخ مشارکت مردم می‎خواهیم برسیم.</p>
      <p>لبافی گفت: اگر امنیت می‎خواهیم باید حوزه اقتصادی مردم را توانمند کرده و بهبود بخشیم، بدون بهبود وضعیت اقتصادی رسیدن به امنیت خیلی امکان پذیر نیست.</p>
      <p>
        <b>98 درصد معین‎های اقتصادی بخش خصوصی هستند</b>
      </p>
      <p>فرماندار کاشمر در این جلسه گفت: اگر در طرح الگوی مثلث توسعه اقتصادی فرهنگی فقط فضای کسب و کار به عنوان یک اولویت در نظر گرفته شده باشد اثرات بسیار مفید و دراز مدتی دارد.</p>
      <p>مسلم ساقی افزود: بر خلاف گذشته دیگر به کارخانه‎داران و سرمایه‏‌داران به عنوان یک زالو در جامعه نگاه نمی‏‌شود، بدون شک تغییر نگاه و نگرش به فضای کسب و کار بسیار کمک می‌کند.</p>
      <p>وی عنوان کرد: هیچ نگاه دولتی در سطح شهرستان ندارم و حتی حاضر هستیم پروژه‎های عمرانی را به بخش خصوصی واگذار کنیم.</p>
      <p>ساقی تصریح کرد: بالغ بر 98 درصد معین‎های اقتصادی بخش خصوصی هستند و حتی نظارت‎ها توسط مردم صورت می‎گیرد، اگر به کمک معین‎های اقتصادی بتوانیم یک کار مفید در شهرستان انجام دهیم موفق بوده‎ایم.</p>
      <p>وی گفت: شهرستان کاشمر فوق‌العاده ظرفیت بالفعل و بالقوه در حوزه مشارکت مردمی دارد، اثرات و برکات اعتمادی که در حوزه اقتصادی به وجود آمده در حوزه اجتماعی هم خواهد بود و موجب تسهیل روابط می‎شود.</p>
      <p>فرماندار کاشمر افزود: بدون شک اگر اعتماد سازی شود حتی کسانی که در استان‌های دیگر و یا خارج از کشور هستند سرمایه خود را در زادگاهشان هزینه خواهند کرد.</p>
      <p>وی با بیان اینکه زیرساخت‎های لازم در حوزه فعالیت‎های معین اقتصادی باید فراهم شود، عنوان کرد: تمامی مسئولان ادارات موظف شده‌اند یک نفر را با اختیارات تام به معین‎های اقتصادی معرفی کنند.</p>
      <p>انتهای پیام</p>
    </article>
  </body>
</html>