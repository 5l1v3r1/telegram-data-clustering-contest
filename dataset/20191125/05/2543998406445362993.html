<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/171023/beogradjanka-uhapsena-poternici-italije-prala-novac-mafiju"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T05:53:00+00:00"/>
    <meta property="og:title" content="Beograđanka uhapšena po poternici Italije: Prala novac za mafiju!"/>
    <meta property="og:description" content="Ivana Ivanović (46), Beograđanka koja je u Crnoj Gori uhapšena po poternici Italije pod sumnjom da je deo kriminalne grupe koja se bavila ilegalnim klađenjem, izručena je iz Podgorice u Rim."/>
  </head>
  <body>
    <article>
      <h1>Beograđanka uhapšena po poternici Italije: Prala novac za mafiju!</h1>
      <h2>Ivana Ivanović (46), Beograđanka koja je u Crnoj Gori uhapšena po poternici Italije pod sumnjom da je deo kriminalne grupe koja se bavila ilegalnim klađenjem, izručena je iz Podgorice u Rim.</h2>
      <address><time datetime="2019-11-25T05:53:00+00:00">25 Nov 2019, 05:53</time> by <a rel="author">E. S. T.</a></address>
      <p>Sumnja se da je ona prala novac za italijansku mafiju kupovinom nekretnina u Beogradu i da nije bila jedina u tom krijumčarskom lancu iz Srbije i Crne Gore.</p>
      <p>- Ivanovićeva je imala zadatak da deo novca zarađenog onlajn klađenjem u Italiji uloži u kupovinu nekretnina u Srbiji i Crnoj Gori - kaže izvor iz policije.</p>
      <h3>ZAPLENJENI STANOVI</h3>
      <p>Po nalogu srpskog tužilaštva, za sada su joj zaplenjena dva stana, a osumnjičena je i da je u Italiji utajila oko 60 miliona evra poreza.</p>
      <figure>
        <img src="https://www.republika.rs/data/images/2019-11-24/124962_hro-italija_f.jpg?1574624055"/>
        <figcaption>Policija ih je pratila...<cite>printscreen/Guardia di Finanza Reggio Calabria</cite></figcaption>
      </figure>
      <p>- Tužilaštvo je donelo naredbe o zabrani raspolaganja za dva njena stana površine 136 i 200 kvadratnih metara. Nadležni istražni organi sa poreskom policijom na čelu blokirali su i rad 23 strane kompanije i 15 kompanija koje posluju na teritoriji Italije. Zaplenjene su i brojne nekretnine i vozila, a na bankovnim računima zamrznuto je više od 723 miliona evra. Ivanovićeva je osumnjičena da je deo kriminalne grupe koja je nezakonitim klađenjem u Italiji utajila prihod u iznosu od 3,2 milijarde evra i poreza od 60 miliona evra - dodaje izvor iz istrage.</p>
      <h4>Imovina na tuđim imenima</h4>
      <p>Osumnjičeni za zloupotrebu igara na sreću, novac zarađen od onlajn klađenja ulagali su u nekretnine širom sveta i na taj način novac stečen kriminalom ubacivali u legalne tokove. Za to su koristili uobičajene metode pranja novca: imovinu su prenosili na tuđa imena, nalazeći pojedince koji bi im služili kao paravan.</p>
      <h3>HAPŠENA SA MUŽEM</h3>
      <p>Kako prenosi portal Calabrianews, ekstradicija je izvršena avionom, a nakon dolaska na aerodrom Ivanovićeva je odvedena u zatvor u Rebibiji, čime je izvršen nalog za hapšenje koji je u novembru 2018. godine izdao tužilac iz Kalabrija.</p>
      <p>Podsetimo, Ivanovićeva je i početkom avgusta hapšena zbog sumnje da je počinila krivična dela "članstvo u kriminalnoj organizaciji Ndrangeta i nezakonito klađenje". Italijansko pravosuđe za ista dela teretilo je i njenog supruga, koji je usled nedostatka dokaza pušten da se brani sa slobode.</p>
      <h4>Ekstradicija je izvršena avionom, a nakon dolaska na aerodrom Ivanovićeva je odvedena u zatvor u Rebibiji</h4>
      <p>Inače, srpsko Tužilaštvo za organizovani kriminal učestvovalo je u akciji više zemalja pod rukovodstvom italijanskog tužioca za borbu protiv mafije, u kojoj je zbog pranja novca stečenog ilegalnim klađenjem uhapšeno 68 ljudi, među kojima je i srpska državljanka, prenosi portal Calabrianews.it.</p>
      <h4>Ndrangeta prerasla Koza nostru</h4>
      <p>Ndrangeta je odavo izašla iz senke slavne Koza nostre i napuljske Kamore. Dilovanje droge, ucene, zelenašenja, kockanja, prostitucija, trgovina ljudima i falsifikovanje novca, nisu jedini izvor prihoda Ndrangete. S vremenom su ušli i u legalne poslove i sada su dobro povezani sa institucijama i ličnostima koje bi trebalo da budu brana kriminalu, zbog čega ih neretko opisuju kao hobotnicu jer, gde je novac, tu su i Ndrangetini pipci. Jedan od primera čistog poslovanja je drugi dom kalabrijske mafije - Kanada. Bankarskih zakoni odličan su vetar u leđa kriminalcima jer isti ne pitaju odakle dolazi novac.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170806/Interpol-traga-ljudi-Srbije-regiona-Jedan-skoro-ubijen-drugi-pao-Novom-Sadu"/>
        <a href="http://republika.rs/hronika/hronika/170846/UHAPSEN-ZBOG-ZLOCINA-NAD-SRBIMA-Upravnik-logora-Gornjem-Rahicu-pao-prelazu-Sremska-Raca"/>
        <a href="http://republika.rs/hronika/hronika/170863/Oglasila-tasta-ubijenog-Milosa-jedva-smogla-snage-progovori-par-reci"/>
        <a href="http://republika.rs/hronika/hronika/170700/Uhapsen-ubica-Milosa-Radojkovica-Izresetao-ispred-kuce"/>
        <a href="http://republika.rs/hronika/hronika/170545/Nevidjen-slucaj-Velikoj-Plani-Lopov-opljackao-kucu-zapalio-auto-bivse-zene"/>
        <a href="http://republika.rs/hronika/hronika/169601/Veliko-hapsenje-Novom-Sadu-Pali-zbog-zloupotreba-polozaja-MITA"/>
      </related>
    </article>
  </body>
</html>