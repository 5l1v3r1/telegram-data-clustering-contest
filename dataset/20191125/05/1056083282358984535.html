<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401984/%D8%AD%D9%88%D8%B2%D9%87-%D9%87%D8%A7%DB%8C-%D8%A2%D8%A8%DB%8C-%D8%A7%D8%B3%D8%AF%D8%A2%D8%A8%D8%A7%D8%AF-%D9%85%DB%8C%D8%B2%D8%A8%D8%A7%D9%86-%D8%A8%DB%8C%D8%B4-%D8%A7%D8%B2-%DB%B1%DB%B0%DB%B0%DB%B0-%D9%82%D8%B7%D8%B9%D9%87-%D9%BE%D8%B1%D9%86%D8%AF%D9%87-%D9%85%D9%87%D8%A7%D8%AC%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:38:32+00:00"/>
    <meta property="og:title" content="حوزه‌های آبی اسدآباد میزبان بیش از ۱۰۰۰ قطعه پرنده مهاجر"/>
    <meta property="og:description" content="ایسنا/همدان مدیر اداره حفاظت محیط زیست شهرستان اسدآباد از ورود بیش از ۱۰۰۰ قطعه پرنده مهاجر به حوزه های آبی این شهرستان خبر داد."/>
  </head>
  <body>
    <article>
      <h1>حوزه‌های آبی اسدآباد میزبان بیش از ۱۰۰۰ قطعه پرنده مهاجر</h1>
      <address><time datetime="2019-11-25T05:38:32+00:00">25 Nov 2019, 05:38</time> by <a rel="author">سمیرا معارفی</a></address>
      <p>ایسنا/همدان مدیر اداره حفاظت محیط زیست شهرستان اسدآباد از ورود بیش از ۱۰۰۰ قطعه پرنده مهاجر به حوزه های آبی این شهرستان خبر داد.</p>
      <p>روح‌الله زال‌پور در گفت‌وگو با ایسنا، با اعلام این خبر افزود: این تعداد پرندگان مهاجر شامل ۱۰ گونه مختلف به حوزه های آبی سدنعمت آباد، تالاب پیرسلمان به عنوان تنها تالاب طبیعی زنده استان و نیز تصفیه خانه شهر وارد شده اند و تا زمانی که سطح این حوزه های آبی یخ نبندند در شهرستان خواهند بود.</p>
      <p>وی اظهار کرد: در حال حاضر تالاب پیرسلمان به عنوان تنها تالاب زنده و طبیعی استان میزبان ۲۰۰ قطعه پرنده مهاجر شامل دو گونه چنگر و کشیم بوده و در دیگر حوزه های آبی سدنعمت آباد و تصفیه خانه شهر به عنوان یکی از حوزه های آبی مصنوعی شهرستان گونه های مختلفی از پرندگان مهاجر چون آبچلیک، چوب پا، کاکایی، بوتیمار، اگرت، حواصیل و مرغابی قابل رؤیت است.</p>
      <p>زال‌پور در ادامه با بیان اینکه تالاب پیرسلمان جزء آثار ملی و طبیعی کشور به ثبت رسیده است، گفت: یگانه تالاب زنده استان به مساحت سه هکتار از آب‌های زیرزمینی و چشمه‌ها تغذیه می‌کند و در سند راهبردی سه ساله استان همدان آزادسازی حریم این تالاب در دست برنامه قرار دارد.</p>
      <p>وی همچنین یادآور شد: محیط زیست اسدآباد در سند راهبردی سه ساله استان همدان در برش شهرستانی علاوه بر آزادسازی حریم تالاب پیرسلمان دارای سه برنامه دیگر شامل مطالعه و اجرای طرح مدیریتی منطقه حفاظت شده آلمابلاغ، طرح مطالعه و تثبیت مرزی تالاب چم‌شو، خرید و راه اندازی تابلوی نمایشگر کیفیت هوایی شهر اسدآباد بوده که این برنامه ها تا سال ۱۴۰۰ باید اجرا شوند.</p>
      <p>انتهای پیام</p>
    </article>
  </body>
</html>