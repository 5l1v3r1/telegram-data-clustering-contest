<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779847/%D9%84%D8%B2%D9%88%D9%85-%D8%A7%D9%86%D8%AA%D9%82%D8%A7%D9%84-%D9%85%DB%8C%D8%B2%D8%A8%D8%A7%D9%86%DB%8C-%DA%A9%D8%B3%D8%A8-%D9%88-%DA%A9%D8%A7%D8%B1%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%A8%D9%87-%D8%AF%D8%A7%D8%AE%D9%84-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:30:17+00:00"/>
    <meta property="og:title" content="عضو شورای عالی فضای مجازی: لزوم انتقال میزبانی کسب و کارهای اینترنتی به داخل کشور"/>
    <meta property="og:description" content="عضو حقیقی شورای عالی فضای مجازی، انتقال میزبانی کسب و کارهای اینترنتی به داخل کشور را تضمینی برای پایداری ارائه خدمات با کیفیت به کاربران، عنوان کرد."/>
  </head>
  <body>
    <article>
      <h1>عضو شورای عالی فضای مجازی: لزوم انتقال میزبانی کسب و کارهای اینترنتی به داخل کشور</h1>
      <address><time datetime="2019-11-25T05:30:17+00:00">25 Nov 2019, 05:30</time> by <a rel="author" href="https://www.mehrnews.com/archive?jr=184" target="_blank">معصومه بخشی پور</a></address>
      <p>محمدحسن انتظاری در گفتگو با <a href="https://www.mehrnews.com/">خبرنگار مهر</a>، اظهار داشت: کسب و کارهای فضای مجازی در صورتی که بخواهند در همه شرایط دارای شبکه ای پایدار و تاب آور باشند، باید میزبانی سایت خود را به داخل کشور منتقل کرده و سرورهایشان را در ایران مدیریت کنند.</p>
      <p>وی گفت: از سوی دیگر باید ظرفیت شبکه ملی اطلاعات برای این حجم از انتقال اطلاعات به داخل کشور، مورد تست قرار گیرد تا بتوان به تمامی نیازمندیهای کسب و کارها پاسخ گفت.</p>
      <p>عضو حقیقی شورای عالی فضای مجازی با تاکید بر اینکه نیازمند طراحی مدل مهندسی برای میزبانی از سایتهای داخلی در داخل کشور هستیم، اضافه کرد: این موضوع باید مورد بررسی قرار گیرد تا مشخص شود میزان ظرفیت مورد نیازمند چقدر است و چه زیرساختهایی برای ایجاد ظرفیت های داخلی میزبانی، نیاز است.</p>
      <p>انتظاری ادامه داد: باید ظرفیت لایه اطلاعاتی و لایه خدمات کاربردی فضای مجازی (نرم افزارهای پایه کاربردی) به صورت کامل طراحی و عملیاتی شود تا کسب و کارهای فضای مجازی بتوانند در کشور، فعالیت کنند؛ این ظرفیت تنها در شبکه ملی اطلاعات محقق می شود.</p>
      <p>وی با بیان اینکه شورای عالی فضای مجازی در مصوبه دی ماه سال ۹۶ در جهت ساماندهی پیام رسان ها و شبکه های اجتماعی، تمامی این پلتفرم ها را ملزم به انتقال سرور به داخل کشور کرده است، گفت: برای تمامی کسب و کارهای فضای مجازی نیز این مصوبه باید تسری یابد. اما این موضوع مستلزم آن است که ظرفیت لازم برای کسب و کارها ایجاد شود.</p>
      <p>عضو شورای عالی فضای مجازی تصریح کرد: این ظرفیت سازی برعهده دولت است و ایجاد لایه خدمات پایه کاربردی به صورت ۱۰۰ درصد در شبکه ملی اطلاعات باید محقق شود.</p>
      <p>وی با بیان اینکه می توان از تجربیات قطع اینترنت در هفته گذشته و استفاده عملی از زیرساختهای شبکه ملی اطلاعات برای ظرفیت سازی خلاهای موجود استفاده کرد، گفت: اگر زیرساخت اطلاعاتی مانند زیرساخت ارتباطی در شبکه ملی اطلاعات پایدار باشد، می توان در مواجهه با بروز هرگونه مشکلی در شبکه ارتباطی کشور، تاب آور بود.</p>
    </article>
  </body>
</html>