<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000112876"/>
    <meta property="og:site_name" content="MGR Online"/>
    <meta property="article:published_time" content="2019-11-25T05:06:00+00:00"/>
    <meta property="og:title" content="“สนธิรัตน์” คิกออฟโรงไฟฟ้าชุมชนปี 63 บูมลงทุนแสนล้าน ปลื้มชาวบ้านสนใจคึกคัก"/>
    <meta property="og:description" content="“สนธิรัตน์” เผยพพ.ร่างหลักเกณฑ์โรงไฟฟ้าชุมชนเสร็จแล้วเตรียมดันสู่ขั้นตอนการพิจารณา กบง. กพช. ก่อนประกาศคิกออฟปี 2563 ตั้งเป้าหมาย 1,000 MW ดันเงินลงทุนสะพัดกว่า 1 แสนล้านบาท ล่าสุดองค์กรท้องถิ่นและผู้ประกอบการสนใจคึกคัก"/>
  </head>
  <body>
    <article>
      <h1>“สนธิรัตน์” คิกออฟโรงไฟฟ้าชุมชนปี 63 บูมลงทุนแสนล้าน ปลื้มชาวบ้านสนใจคึกคัก</h1>
      <address><time datetime="2019-11-25T05:06:00+00:00">25 Nov 2019, 05:06</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011677301.JPEG"/>
      </figure>
      <p><b>“สนธิรัตน์” เผย พพ.ร่างหลักเกณฑ์โรงไฟฟ้าชุมชนเสร็จแล้ว เตรียมดันสู่ขั้นตอนการพิจารณา กบง. กพช. ก่อนประกาศคิกออฟปี 2563 ตั้งเป้าหมาย 1,000 MW ดันเงินลงทุนสะพัดกว่า 1 แสนล้านบาท ล่าสุดองค์กรท้องถิ่นและผู้ประกอบการสนใจคึกคัก</b><br/><br/><b>นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน</b> เปิดเผยว่า ขณะนี้กรมพัฒนาพลังงานทดแทนและอนุรักษ์พลังงาน (พพ.) ได้ทำการยกร่างหลักเกณฑ์และแนวทางการร่วมลงทุนโรงไฟฟ้าชุมชนเพื่อเศรษฐกิจฐานรากเสร็จแล้ว หลังจากนี้ พพ.เตรียมนำเสนอร่างหลักเกณฑ์ฯ นี้ต่อที่ประชุมคณะอนุกรรมการสนับสนุนการดำเนินโครงการโรงไฟฟ้าชุมชนเพื่อเศรษฐกิจฐานราก จากนั้นจะเข้าสู่ที่ประชุม คณะกรรมการบริหารนโยบายพลังงาน (กบง) และคณะกรรมการนโยบายพลังงานแห่งชาติ (กพช.) ต่อไป คาดว่าจะเริ่มดำเนินการได้ในปี 2563<br/><br/>“ พพ.ได้จัดทำร่างหลักเกณฑ์เสร็จแล้ว โดยจัดทำรายละเอียดที่ครบสมบูรณ์และได้นำข้อเสนอแนะต่างๆ ที่ได้รับจากเวทีรับฟังความความคิดเห็นมาปรับปรุงให้เกิดประโยชน์สูงสุดต่อชุมชนและประชาชน ซึ่งหากประกาศออกมานโยบายนี้จะตอบโจทย์ประชาชนทุกพื้นที่ทั่วประเทศสามารถเป็นเจ้าของพลังงานได้ โดยใช้ทรัพยากรที่มีอยู่ในท้องถิ่นให้เกิดประโยชน์ ยกระดับชุมชนสู่การเป็นผู้ผลิต ผู้ใช้ และผู้จำหน่ายไฟฟ้า ซึ่งขณะนี้ได้รับความสนใจอย่างมากมาย มีองค์กรท้องถิ่นและผู้ประกอบการที่มีศักยภาพลงทุน สอบถามเข้ามายังกระทรวงพลังงานอย่างต่อเนื่อง” รมว.พลังงานกล่าว<br/><br/>สำหรับขนาดของโรงไฟฟ้าชุมชนแต่ละแห่งนั้นจะเป็นโรงไฟฟ้าขนาดเล็กมาก (vspp) ซึ่งมีขนาดไม่เกิน 10 เมกะวัตต์/โรง มีมูลค่าการลงทุนประมาณ 100 ล้านบาท/เมกะวัตต์ ซึ่งนโยบายของกระทรวงพลังงานมีเป้าหมายจะส่งเสริมโรงไฟฟ้าชุมชนรวมทั้งสิ้น 1,000 เมกะวัตต์ (MW) ช่วยกระตุ้นเศรษฐกิจฐานรากคิดเป็นเม็ดเงินลงทุนในภาพรวมไม่ต่ำกว่า 1 แสนล้านบาท โดยจะเริ่มก่อสร้างโรงไฟฟ้าชุมชนประเภทนี้และเข้าระบบได้ในปี 2565 ที่สำคัญ โครงการประเภท Quick Win จะสามารถส่งไฟฟ้าเข้าระบบได้ภายใน 6 เดือนหลังจากการได้ผลการคัดเลือก<br/><br/>ในส่วนรูปแบบการขายไฟฟ้าคืนกลับมายังภาครัฐนั้นได้มอบให้การไฟฟ้าฝ่ายผลิตแห่งประเทศไทย (กฟผ.) เตรียมข้อมูลปริมาณความต้องการไฟฟ้าในแต่ละภูมิภาคไว้แล้วว่าในแต่ละพื้นที่มีมากน้อยอย่างไร พร้อมวางระบบสายส่งที่มีศักยภาพ ส่วนการเปิดการรับซื้อไฟฟ้าจะเป็นหน้าที่ของคณะกรรมการกำกับกิจการพลังงาน (กกพ.) ซึ่งปัจจุบัน กกพ.เตรียมความพร้อมเบื้องต้นไว้ระดับหนึ่งเช่นเดียวกัน จึงมั่นใจว่าโครงการนี้จะมีความพร้อมดำเนินการสร้างรายได้ให้ชุมชนอย่างเป็นระบบ<br/><br/>“โรงไฟฟ้าชุมชนถือเป็นการพลิกมิติด้านพลังงานครั้งสำคัญ จากที่เคยถูกมองว่าอยู่ในกลุ่มทุนใหญ่มาสู่มือของประชาชนคนเล็ก คนน้อยสามารถมีสิทธิ์ มีเสียง มีส่วนร่วมกับชุมชนของตนเองได้ โดยอาศัยวัตถุดิบทางการเกษตร พืชผลพลังงานตามบริบทของท้องถิ่น และทรัพยากรหมุนเวียนตามธรรมชาติ เช่น แสงแดด นับว่าสอดคล้องกับทิศทางด้านพลังงานสะอาดและกระแสอนุรักษ์ที่ประเทศต่างๆ ทั่วโลกกำลังก้าวไปอีกด้วย” นายสนธิรัตน์กล่าว</p>
    </article>
  </body>
</html>