<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780127/%D8%B3%D9%84%D8%A7%D9%85%D8%AA-%D8%AC%D8%B3%D9%85%D8%A7%D9%86%DB%8C-%D9%88-%D8%A2%D9%85%D8%A7%D8%AF%DA%AF%DB%8C-%D8%AA%D8%AD%D8%B5%DB%8C%D9%84%DB%8C-%D8%A8%DB%8C%D8%B4-%D8%A7%D8%B2-%DB%B2%DB%B7-%D9%87%D8%B2%D8%A7%D8%B1-%D9%86%D9%88%D8%A2%D9%85%D9%88%D8%B2-%D8%B3%D9%86%D8%AC%DB%8C%D8%AF%D9%87-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:22:12+00:00"/>
    <meta property="og:title" content="رئیس آموزش و پرورش استثنایی کردستان: سلامت جسمانی و آمادگی تحصیلی بیش از ۲۷ هزار نوآموز سنجیده شد"/>
    <meta property="og:description" content="سنندج - رئیس آموزش و پرورش استثنایی کردستان گفت: سلامت جسمانی و آمادگی تحصیلی ۲۷ هزار و ۳۷۹ نوآموز بدو ورود به دبستان در سال تحصیلی ۹۹-۹۸ مورد سنجش قرار گرفت."/>
  </head>
  <body>
    <article>
      <h1>رئیس آموزش و پرورش استثنایی کردستان: سلامت جسمانی و آمادگی تحصیلی بیش از ۲۷ هزار نوآموز سنجیده شد</h1>
      <address>
        <time datetime="2019-11-25T05:22:12+00:00">25 Nov 2019, 05:22</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از روابط عمومی آموزش و پرورش کردستان، خلیل رنجبر به پوشش ۱۰۰ درصدی نوآموزان بدو ورود به دبستان کردستان در برنامه ملی سنجش سلامت جسمانی و آمادگی تحصیلی در سال تحصیلی ۹۹-۹۸ خبر داد و اظهار داشت: نوآموزان با شرکت در این برنامه از نظر بینایی، شنوایی، سلامت جسمانی، آمادگی تحصیلی، اندازه گیری توده بدنی، وزن و قد، دهان و دندان، جلدی، اختلالات رفتاری و معاینات پزشکی عمومی مورد بررسی قرار گرفتند.</p>
      <p>وی با بیان اینکه سنجش سلامت نوآموزان فرصت مناسبی برای غربالگری، تشخیص و جای دهی مناسب دانش آموزان در فرآیند آموزش و تحصیل فراهم می آورد، افزود: از این تعداد چهار هزار و ۳۶۳ نفر ارجاع هوش، ۶۸۸ نفر ارجاع شنوایی، هزار و ۲۹۰ نفر ارجاع بینایی، ۵۷ نفر ارجاع جسمی - حرکتی و ۲۸ نفر نوآموز نیز مشکوک به داشتن اختلال اُتیسم تشخیص داده شدند.</p>
      <p>رئیس آموزش و پرورش استثنایی کردستان ادامه داد: از ارجاعات هوش دو هزار و ۱۰۷ نفر دیرآموز بوده که نیاز به مراقبت آموزشی در مدارس عادی دارند، ۱۲۲ نفر نوآموز کم توان آموزش پذیر برای ادامه تحصیل به مدارس با نیازهای ویژه و ۲۶ نفر نوآموز نیز تربیت پذیر تشخیص داده شده به سازمان بهزیستی استان معرفی شدند.</p>
      <p>رنجبر یادآور شد: از ارجاعات شنوایی ۲۳ نفر دارای شنوایی یک طرفه، ۲۱ نفر نیاز به سمعک در مدارس عادی، ۱۲ نفر نیاز به سمعک و معلم رابط در مدارس عادی و دو نفر ناشنوا تشخیص و به مدارس با نیازهای ویژه معرفی شدند.</p>
      <p>وی بیان کرد: از ارجاعات بینایی ۴۹۴ نفر نیاز به عینک، ۱۲۹ نفر تحت درمان آمپلیوپی، ۳۰ نفر تحت درمان دارویی جراحی، پنج نفر با استفاده از کتاب درشت خط و معلم تلفیقی در مدارس عادی و یک نفر به مدارس با نیازهای ویژه معرفی شدند.</p>
      <p>رئیس آموزش و پرورش استثنایی کردستان گفت: از تعداد ۲۸ نفر نوآموز مشکوک به اختلال رفتاری طیف اُتیسم، ۲۰ نفر دارای این اختلال عصبی تحولی بوده و به مدارس با نیازهای ویژه معرفی شدند.</p>
      <p>رنجبر اظهار داشت: از ۵۷ نفر ارجاعات جسمی حرکتی ۱۱ نفر با استفاده از معلم رابط و وسایل کمک آموزشی به مدارس عادی و ۱۱ نفر نیز به مدارس با نیازهای ویژه جهت استفاده از خدمات توان بخشی معرفی شدند.</p>
      <p>وی با اشاره به اجرای این برنامه برای بیست و پنجمین سال متوالی در استان، افزود: از مجموع ۱۴ پایگاه در سطح استان پنج پایگاه نوع الف با ۹ نفر ارزیاب، هشت پایگاه نوع ب با شش نفر ارزیاب و یک پایگاه نوع ج با پنج نفر ارزیاب روزانه به ترتیب ۴۲، ۲۸ و ۱۳ نفر نوآموز را مورد ارزیابی قرار دادند.</p>
      <p>رئیس آموزش و پرورش استثنایی کردستان ادامه داد: شناسایی و تشخیص به موقع کودکان در معرض خطر، پیشگیری از هدر رفت سرمایه های مادی و معنوی، ایجاد زمینه و فرصت های مناسب یادگیری با توجه به تفاوت های فردی و تحقق عدالت آموزشی از مهمترین ضروریات اجرای برنامه ملی سنجش سلامت و ارزیابی تحصیلی است.</p>
    </article>
  </body>
</html>