<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520461/bot-tong-air-biru"/>
    <meta property="og:site_name" content="HM Online"/>
    <meta property="article:published_time" content="2019-11-25T05:50:27+00:00"/>
    <meta property="og:title" content="Bot 'tong air biru'"/>
    <meta property="og:description" content="TUMPAT: Warga emas ini tidak mempelajari kaedah khusus untuk membuat bot, sebaliknya memperoleh kepakaran melalui pemerhatian bagi menghasilkan pengangkutan air itu."/>
  </head>
  <body>
    <article>
      <h1>Bot 'tong air biru'</h1>
      <address><time datetime="2019-11-25T05:50:27+00:00">25 Nov 2019, 05:50</time> by <a rel="author">Siti Rohana Idris</a></address>
      <p>TUMPAT: Warga emas ini tidak mempelajari kaedah khusus untuk membuat bot, sebaliknya memperoleh kepakaran melalui pemerhatian bagi menghasilkan pengangkutan air itu.</p>
      <p>Apa yang menarik, bot dihasilkan Hussin Ibrahim, 62, tidak menggunakan bahan gentian, sebaliknya diperbuat daripada tong air berwarna biru berkapasiti 160 liter sebagai ‘badan’ bagi membalut bot itu.</p>
      <p>Ketika ditemui di rumahnya di Kampung Pak Keral di sini, Hussin gigih menyiapkan tempahan penduduk yang ingin menggunakan pengangkutan itu pada musim tengkujuh.</p>
      <p>Hussin berkata, dia mula menghasilkan bot daripada tong air sejak empat tahun lalu selepas melihat seorang petani di sawah yang mencabut rumput untuk ternakan dan memasukkannya ke dalam tong yang terapung di dalam air.</p>
      <p>“Saya mula terfikir konsep itu untuk dijadikan perahu atau bot sebelum mula membina bot kecil untuk kegunaan sendiri.</p>
      <p>“Pada awalnya, bot dihasilkan hanya untuk kegunaan saya dan keluarga ketika banjir. Dari situ sedikit demi sedikit penambahbaikan dibuat terutama dari segi imbangan.</p>
      <figure>
        <img src="https://assets.hmetro.com.my/images/articles/25hm09ra2_1574632211.jpg"/>
        <figcaption>HUSSIN memeriksa bot tong biru yang ditempah pelanggannya.</figcaption>
      </figure>
      <p>“Bagaimanapun, eksperimen dihasilkan itu mendapat perhatian penduduk yang ingin membuat tempahan sama ada bot biasa atau untuk memancing di sungai,” kata bapa kepada lima cahaya mata itu.</p>
      <p>Dia yang juga orang kurang upaya (OKU) kerana mengalami masalah berjalan akibat terjatuh ketika membina rumah 10 tahun lalu berkata, bot dihasilkannya 100 peratus kerja tangan tanpa penggunaan mesin.</p>
      <p>Hussin menerima tempahan bagi tiga saiz bot dan sampan sama ada untuk dikayuh atau diletakkan enjin.</p>
      <p>“Dari segi harga pula lebih murah berbanding gentian iaitu antara RM800 hingga RM1,500,” katanya.</p>
      <p>Katanya, tempahan diterima dengan syarat tidak meletakkan tempoh kerana dia perlu menyiapkan bot pelanggan sedia ada yang kebanyakannya dari kampung terjejas banjir.</p>
      <p>“Saya mengambil masa seminggu untuk menyiapkan sebuah bot dan kerjanya agak memakan masa disebabkan keadaan saya (OKU). Pertukangan manual dan kayu untuk dijadikan rangka dibentuk di kilang perabot kerana saya tidak mempunyai mesin,” katanya.</p>
      <p>“Dari segi ketahanan, bot daripada tong air ini lebih tahan lasak ditambah dengan rangka yang digunakan adalah kayu jenis cengal dan tembesu,” katanya yang sudah menghasilkan tujuh bot tahun ini.</p>
      <figure>
        <img src="https://assets.hmetro.com.my/images/articles/25hm09ra1_1574632206.jpg"/>
        <figcaption>HUSSIN mengecat bot yang dihasilkannya ketika ditemui di Kampung Pak Keral.</figcaption>
      </figure>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/518875/rezeki-lumayan-musim-tengkujuh"/>
        <a href="https://www.hmetro.com.my/WM/2019/11/519185/senaman-di-tempat-terbuka-metrotv"/>
        <a href="https://www.hmetro.com.my/rap/2019/11/519888/filem-animasi-curi-perhatian"/>
        <a href="https://www.hmetro.com.my/WM/2019/11/519514/pemakanan-untuk-prestasi"/>
        <a href="https://www.hmetro.com.my/WM/2019/11/520729/teknik-sapuan-serlah-solekan"/>
        <a href="https://www.hmetro.com.my/utama/2019/11/519215/restoran-tikus-metrotv"/>
        <a href="https://www.hmetro.com.my/dekotaman/2019/11/519901/tipu-mata-helah-penting"/>
        <a href="https://www.hmetro.com.my/rap/2019/11/520431/tak-berganjak-dalam-hujan"/>
      </related>
    </article>
  </body>
</html>