<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/seta-ter-2019/szinpadtol-a-katedraig-2050302/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Színpadtól a katedráig"/>
    <meta property="og:description" content="– Egész életemben erre a pályára készültem, amiből azután hivatás lett – e szavakkal tárja elénk Bálint Erika opera- és hangverseny-énekesnő bizonyosságát abban, hogy a sors énekesnek szánta."/>
  </head>
  <body>
    <article>
      <h6 class="kicker">TAKÁCS OLGA</h6>
      <h1>Színpadtól a katedráig</h1>
      <address><time datetime="2019-11-25T05:00:00+00:00">25 Nov 2019, 05:00</time> by <a rel="author">Verseghy Ferenc Gimnázium</a></address>
      <h4>– Egész életemben erre a pályára készültem, amiből azután hivatás lett – e szavakkal tárja elénk Bálint Erika opera- és hangverseny-énekesnő bizonyosságát abban, hogy a sors énekesnek szánta.</h4>
      <p>Környezete egészen óvodáskorától erősítette ebben. Általános iskolás éveiben sokat tanult Almási Klára tanárnőtől, aki látta benne a lehetőséget, mely kiegészült odaadással és kitartással. Ezek megmutatkoztak versenyeken elért sikereiben. Ének tagozatos gimnazista volt, emellett zeneiskolába járt magánének szakra. Innen zeneművészeti főiskolára vezetett az útja, ahol magánének szakon diplomázott. Ezután tizenhét évet töltött a Magyar Rádiónál, persze emellett is folyamatosan színpadon volt.</p>
      <figure>
        <img src="https://www.szoljon.hu/wp-content/uploads/2019/11/+otf/922w/20191113154514.jpg"/>
        <figcaption>Bálint Erika<br/>Fotó: Beküldött fotó</figcaption>
      </figure>
      <p>– A fellépés lehetősége egy vágyálom beteljesedése. Az önkifejezés, a közönség szeretete, közelsége viszi érzelmi magaslatokra az embert – mondta az énekesnő, majd hozzátette, hogy mára már ritkán áll közönség előtt, mivel új elhivatottsága átadni a fiatal generációnak tudását és tapasztalatait.</p>
      <p>Boldogan énekelt operát, operettet. Szívesen visszagondol énekléseire a Szigligeti színházban, illetve operettestjeire. Megtiszteltetés volt számára egy színpadon állni Gregor Józseffel, Berkes Jánossal, Németh Marikával, Pitti Katival, valamint számos színházi társulat művészeivel. Élményeit ösztönzés gyanánt örömmel osztja meg tanulóival. Növendékei közt akadnak színészek, opera-, operetténekesek, továbbá könnyűzenei bandák énekesei is.</p>
    </article>
  </body>
</html>