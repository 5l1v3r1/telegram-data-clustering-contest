<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401998/%D9%86%DB%8C%D8%A7%D8%B2-%D8%A8%D9%87-%D9%BE%D9%84%D8%A7%DA%A9%D8%AA-%D8%AF%D8%B1-%D8%B1%D9%88%D8%B2%D9%87%D8%A7%DB%8C-%D8%A8%D8%B1%D9%81%DB%8C-%D8%A8%DB%8C%D8%B4%D8%AA%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:53:11+00:00"/>
    <meta property="og:title" content="نیاز به پلاکت در روزهای برفی بیشتر می‌شود"/>
    <meta property="og:description" content="ایسنا/همدان مدیرکل سازمان انتقال خون استان همدان گفت: نیاز به پلاکت خون در سازمان انتقال خون همیشه وجود دارد و با پیش‌بینی بارش برف این نیاز بیشتر می‌شود."/>
  </head>
  <body>
    <article>
      <h6 class="kicker">مدیرکل سازمان انتقال خون استان همدان:</h6>
      <h1>نیاز به پلاکت در روزهای برفی بیشتر می‌شود</h1>
      <address><time datetime="2019-11-25T05:53:11+00:00">25 Nov 2019, 05:53</time> by <a rel="author">سمیرا معارفی</a></address>
      <p>ایسنا/همدان مدیرکل سازمان انتقال خون استان همدان گفت: نیاز به پلاکت خون در سازمان انتقال خون همیشه وجود دارد و با پیش‌بینی بارش برف این نیاز بیشتر می‌شود.</p>
      <p>افشین محمدی در گفت‌وگو با ایسنا، اظهار کرد: از آنجایی که پلاکت خون قابل ذخیره سازی نیست، نیاز همیشگی برای این فرآورده وجود دارد.</p>
      <p>وی افزود: با پیش بینی های هواشناسی و رصد بارش ها همواره نیاز به فرآورده های خونی در استان ها بیشتر می شود از این رو از اهداکنندگان تقاضامندیم که همه فصول به فکر اهدای خون باشند.</p>
      <p>مدیرکل سازمان انتقال خون استان همدان در پایان تأکید کرد: در حال حاضر کمبودی در هیچ گروه خونی در استان نداریم.</p>
      <p>به گزارش ایسنا، سخنگوی سازمان انتقال خون روز گذشته از مردم خواست که به علت کاهش سطح ذخایر خون و فرآورده‌های آن، در همه گروه‌های خونی برای اهدای خون به پایگاه‌های انتقال خون مراجعه کنند.<br/><br/>دکتر بشیر حاجی‌بیگی از فراخوان مردم برای مراجعه جهت اهدای خون خبر داد و گفت: در حال حاضر با فرا رسیدن فصل سرما و افزایش برودت هوا و بارش باران و برف در برخی مناطق و همچنین با توجه به کوتاه بودن طول روز، سازمان انتقال خون کشور با کاهش شدید سطح ذخایر خون و فرآورده‌های آن در همه‌ گروه‌های خونی مواجه شده است.<br/><br/>وی یادآور شد: بر همین اساس و به ویژه با پیش‌بینی استمرار تغییرات جوی ناپایدار طی هفته‌های آینده و فصل زمستان، از عموم مردم نیکوکار در همه استان‌ها و شهرستان‌های کشور تقاضا می‌کنیم که در اولین زمان ممکن با مراجعه به نزدیک‌ترین پایگاه انتقال خون به محل کار یا زندگی خود، برای اهدای خون اقدام کنند.</p>
      <p>حاجی‌بیگی ادامه داد: بیشترین مشکل ما در زمینه تهیه پلاکت، به صورت روزانه برای بیماران سرطانی و بیماری‌های خون‌ریزی‌دهنده ارثی است چرا که پلاکت تنها تا سه روز درون کیسه قابل نگهداری است و باید به صورت روزانه تهیه شود در نتیجه مردم باید به صورت روزانه اهدای خون کنند تا بتوانیم پلاکت آن را بگیریم.<br/><br/>سخنگوی سازمان انتقال خون همچنین خطاب به هموطنان گفت: باید توجه کرد که از هر واحد اهدای خون کامل سه فرآورده پلاکت، پلاسما و گلبول قرمز فشرده شده گرفته می‌شود بنابراین با اهدای یک واحد خون به نجات سه بیمار کمک کنید و هنگام مراجعه به مراکز انتقال خون کارت ملی خود را به همراه داشته باشید.</p>
      <p>انتهای پیام</p>
    </article>
  </body>
</html>