<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/arte-picasso-cosi-un-abbraccio-damore-nasconde-la-verita/1953011/"/>
    <meta property="og:site_name" content="IlSussidiario"/>
    <meta property="article:published_time" content="2019-11-25T05:16:37+00:00"/>
    <meta property="og:title" content="ARTE/ Picasso, così un abbraccio d’amore nasconde la verità"/>
    <meta property="og:description" content="Nel 1900 Picasso ritrae l’abbraccio brutale di una coppia, imprimendo al soggetto i toni di una sensualità equivoca e inquietante"/>
  </head>
  <body>
    <article>
      <h1>ARTE/ Picasso, così un abbraccio d’amore nasconde la verità</h1>
      <h2>Nel 1900 Picasso ritrae l’abbraccio brutale di una coppia, imprimendo al soggetto i toni di una sensualità equivoca e inquietante</h2>
      <address><time datetime="2019-11-25T05:16:37+00:00">25 Nov 2019, 05:16</time> by <a rel="author" href="https://www.ilsussidiario.net/autori/giulia-sponza/" target="_blank">Giulia Sponza</a></address>
      <p>“Una delle più importanti rivelazioni di Parigi fu che la sessualità allo stato puro si poteva sfruttare sul piano artistico. <a href="https://www.ilsussidiario.net/news/arte-picasso-e-due-donne-sedute-al-bar-il-destino-amaro-di-chi-vuol-essere-solo/1892040/">Abituato com’era al riserbo spagnolo</a>, Picasso rimase molto sorpreso nel vedere che non solo le coppie si abbracciavano in pubblico, ma pittori come Steinlen le ritraevano mentre facevano questo e altro. /…/ Così, di colpo,  l’opera di Picasso si riempie di coppie che si abbracciano” (J. Richardson, <i>Picasso 1881-1906</i>)  </p>
      <p>Vibra l’appassionata veemenza di questo abbraccio dentro la pennellata che ne scolpisce le forme tese e sfuggenti, imprimendo così all’intero dipinto i toni di una sensualità equivoca ed inquietante.</p>
      <p>La coppia, di scorcio, è colta proprio al culmine della tensione amorosa; e così l’impeto di chi si afferra sembra consumare nel gesto espressivo tutta l’energia del cuore.</p>
      <p>Si dilata mostruosamente l’uomo fino a deformare la struttura stessa della sua persona, assimilabile al tronco cavernoso di un albero secolare.</p>
      <p>Affonda, nella cavità oscura di quelle braccia, la sagoma sinuosa e provocante della donna, i cui fianchi sembrano lievitare sotto la presa forte e sicura delle mani rozze che ne stringono la vita sottile. Non resiste a questo piacere la signora, ma lo alimenta piuttosto destreggiandosi sapientemente nel gioco amoroso fino ad incrementare l’aggressività del partner occasionale.</p>
      <p>L’incarnato olivastro dell’uomo contrasta sulla macchia chiara della spalla di lei, la cui nudità si offre sotto la blusa succinta lasciando appena intuire i seni fluttuanti.</p>
      <p>Protesa nell’affannosa brama di un possesso disperato, grida – nei due protagonisti – la solitudine umana illusa di compimento.</p>
      <p>Privo di orizzonte, questo squallido sottotetto ospita dunque un’ora d’amore: malinconica fuga da una realtà troppo amara per essere sopportata senza dover dimenticare qualcosa.</p>
      <p>Un finto cielo, magro d’azzurro, fissa sulle pareti l’universo del sogno e un letto bianco di smarrita innocenza attende silenzioso il calore dei corpi avvinghiati.</p>
      <p>Una sedia ossuta, uno scialle logoro, un pavimento consunto: nessun altro spettatore partecipa a questo gesto, che muore ucciso dal suo stesso presente mentre l’urlo di una verità ignota attraversa drammaticamente la tela mendicando uno spazio per abitare la coscienza.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/giacomo-poretti-chiedimi-se-sono-di-turno-un-infermiere-e-il-mistero-della-vita/1952773/"/>
        <a href="https://www.ilsussidiario.net/news/letture-cattolici-in-giappone-endo-nagai-e-la-speranza-di-nagasaki/1952546/"/>
        <a href="https://www.ilsussidiario.net/news/letture-universale-persona-nuova-convivenza-il-bene-comune-e-ancora-possibile/1949863/"/>
        <a href="https://www.ilsussidiario.net/news/letture-disoccupati-perche-viziati-la-strana-societa-e-litalia-del-declino/1951601/"/>
        <a href="https://www.ilsussidiario.net/news/letture-derrida-e-gadamer-laltro-ci-porta-sempre-dove-non-vogliamo/1951144/"/>
        <a href="https://www.ilsussidiario.net/news/letture-harold-bloom-e-la-tristezza-di-falstaff/1950726/"/>
      </related>
    </article>
  </body>
</html>