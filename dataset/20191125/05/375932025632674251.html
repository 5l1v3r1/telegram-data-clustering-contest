<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/velemeny/interju/rekordev-kuszoben-a-nemzeti-lottotarsasag-2-1889172/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T05:26:00+00:00"/>
    <meta property="og:title" content="Rekordév küszöbén a nemzeti lottótársaság"/>
    <meta property="og:description" content="Várhatóan 530 milliárd forint feletti árbevételt ér el az idén a Szerencsejáték Zrt. – mondta a Világgazdaságnak a társaság vezérigazgatója."/>
  </head>
  <body>
    <article>
      <h6 class="kicker">Bár rohamosan nő az online forgalom, nincsenek veszélyben a hagyományos értékesítőhelyek</h6>
      <h1>Rekordév küszöbén a nemzeti lottótársaság</h1>
      <address><time datetime="2019-11-25T05:26:00+00:00">25 Nov 2019, 05:26</time> by <a rel="author">Gyöngyösi Balázs</a></address>
      <h4>Tízszázalékos növekedéssel várhatóan 530 milliárd forint feletti árbevételt ér el az idén a Szerencsejáték Zrt., az adózott eredmény pedig átlépheti a 25 milliárdot – mondta a Világgazdaságnak Czepek Gábor, a társaság vezérigazgatója. Kiemelte, hogy hatékonyabb az értékesítés, amióta egy irányítás alá vonták a földi és a digitális hálózatot.</h4>
      <p>
        <b>A társaság tavalyi 491 milliárd forintos árbevétele 21,5 milliárdos profittal párosult, ami 12,5, illetve 15 százalékos éves növekedés. Mekkora lehet az idei bővülés?</b>
      </p>
      <p>Az idei minden bizonnyal a rekordok éve lesz a nemzeti lottótársaságnál. Az eltelt hónapok eredményesebbek, sikeresebbek, mint a tavalyiak, ezt híven tükrözi a negyvenötödik heti, eddig sosem látott mértékű értékesítési árbevétel is, amely elérte a 12 milliárd forintot. A szerencsejáték-árbevétel már most megközelíti a tavalyi teljes évest, így 10 százalékos növekedéssel 530 milliárd forint felett lehet az év végére. Az adózott eredmény elérheti a 25 milliárd forintot. Ezzel együtt a szerencsejátékot terhelő speciális adók mértéke is feljebb kúszik, az előző évi 64 milliárd után 68 milliárd forint megfizetése várható a tulajdonos részére.</p>
      <figure>
        <img src="https://www.vg.hu/wp-content/uploads/2019/11/010005MOR1.jpg"/>
        <figcaption>Dr. Czepek Gábor<br/>Fotó: Móricz-Sabján Simon / VG</figcaption>
      </figure>
      <p>
        <b>Tavaly decemberben nevezték ki a cég élére. Milyen célokkal vette át az irányítást?</b>
      </p>
      <p>Az elmúlt időszakban a hosszú távú működésünk alapjait raktuk le. A tulajdonosi jogokat gyakorló nemzeti vagyon kezeléséért felelős tárca nélküli miniszter világos és követhető célokat határozott meg. Üzleti stratégiánkat az aktuális gazdasági trendekhez kellett igazítanunk, a gazdasági válságban követett óvatos üzleti tervezést a kedvező piaci környezetben a reális kockázatvállalást is tűrő működési modell válthatja fel. Stratégiánk a 2030-ig terjedő időszakra vonatkozik, fontos feladat, hogy a szerencsejáték-piacban rejlő eredményességi lehetőségeket kiaknázzuk.</p>
      <p>
        <b>Melyek a 2030-ig vezető út első lépései?</b>
      </p>
      <p>Miután döntési fórumok elé terjesztettük a vállalati stratégiánkat, ki kellett alakítani a feladatot elvégezni képes szervezeti struktúrát. Az idei várható eredmények mögött több olyan döntés áll, amely jelentős változást eredményezett a cég működésében. Júniusban új szervezettel kezdtük meg a működésünket egy új felső vezetői csapat szakmai irányításával, amely sikeresen készítheti fel a nemzeti lottótársaságot a következő évek üzleti kihívásaira. Hatékonyabb és versenyképesebb értékesítésszervezési modellre tértünk át, egy irányítás alá vonva a földi és a digitális hálózatot. Részben beértek, illetve beindultak azok a fejlesztéseink, amelyek a következő években alapvetően alakíthatják át a játékosélményt, többek között sikeresen felvéve a versenyt az illegális globális online sportfogadási szereplőkkel.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-gazdasag/rekordev-kuszoben-a-nemzeti-lottotarsasag-1885575/">teljes interjú</a> a Világgazdaság hétfői számában olvasható</i>
      </p>
    </article>
  </body>
</html>