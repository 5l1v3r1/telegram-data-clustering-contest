<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/music-news/local/Article-4f695c1cb4d8e61026.htm"/>
    <meta property="og:site_name" content="mako"/>
    <meta property="article:published_time" content="2019-11-25T05:16:00+00:00"/>
    <meta property="og:title" content="למה הוחלף הצוות של נסרין קדרי?"/>
    <meta property="og:description" content="נסרין קדרי היא מהזמרות המצליחות והאהובות בישראל. אבל לאחרונה נשמעים קולות פחות נעימים מאנשים שעבדו עם הזמרת, ורוב הנגנים שעבדו איתה והמנהל האישי שלה הוחלפו באחרים: &quot;מאז שהיא התחילה להצליח היא כבר לא אותה נ"/>
  </head>
  <body>
    <article>
      <h1>למה הוחלף הצוות של נסרין קדרי?</h1>
      <h2>נסרין קדרי היא מהזמרות המצליחות והאהובות בישראל. אבל לאחרונה נשמעים קולות פחות נעימים מאנשים שעבדו עם הזמרת, ורוב הנגנים שעבדו איתה והמנהל האישי שלה הוחלפו באחרים: "מאז שהיא התחילה להצליח היא כבר לא אותה נסרין"</h2>
      <address><time datetime="2019-11-25T05:16:00+00:00">25 Nov 2019, 05:16</time> by <a rel="author">אבי כאכון</a></address>
      <p>"נסרין היא לא מה שרואים, היא עצבנית, תוקפנית ומאוד לא נעימה", מספר אחד מאנשי הצוות שעבד בעבר עם <a href="http://www.mako.co.il/Tagit/%D7%A0%D7%A1%D7%A8%D7%99%D7%9F%20%D7%A7%D7%93%D7%A8%D7%99?partner=gtags">נסרין קדרי</a>. בחודשים האחרונים נשמעים קולות מסביבתה הקרובה של הזמרת שמדווחים על התנהלות בעייתית, במסגרתה בין היתר הוחלפו הנגנים המלווים שלה, ומנהלה חגי אוזן הוחלף במנהל חדש.</p>
      <p>״משהו רקוב בממלכת נסרין״, מספר אחד האנשים שהיו קרובים לזמרת. ״נראה לי שההתנהגות המכוערת של נסרין כלפינו נבעה מעומס מטורף שהיה עליה, היא עשתה הרבה דברים בו זמנית - טלוויזיה, הצגות, <a href="https://www.mako.co.il/culture-ma_haluz/Article-5b93a20ce5e0a61006.htm?partner=gtags">הופעות</a>. לא היו לה חיים, ומהעייפות היא פשוט מצאה אותנו ונפלה עלינו״. </p>
      <p>מקורב אחר מספר: ״הכל התחיל במרץ 2018, כשגילינו שנסרין ודן סמרא הקלידן שלה החלו קשר רומנטי. אני זוכר שבקיסריה המנהלים של נסרין זיהו את המבטים ואת ההתאהבות של השניים והם לא אהבו את זה בכלל, אבל זה היה מאוחר מדי, הם כבר היו חזק בתוך האהבה״.<br/><b><br/>מה הבעיה שלנסרין תהיה זוגיות עם משהו מהצוות?<br/></b>״אתה צריך להבין שסמרא הוא לא אדם רגוע במיוחד והמנהלים ידעו שיכולה להיות בעיה עתידית עם מעריצים בהופעות. הם שוחחו איתה ובסוף החליטו לתת לזה צ׳אנס, בפרט כי הוא איש מקצוע מעולה״.</p>
      <p>לפי מספר מקורבים, מהרגע שבו הזוגיות שלהם הפכה לפומבית התחיל גלגול של בעיות אישיות ומקצועיות. ״כשהיא ביצעה בהופעות את 'אלבי מעק' הבמאי התלונן על כך שנסרין לא מסתכלת על הקהל ובמקום היא פונה רק לקלידן". גורם נוסף מספר: ״אחרי מריבה עם סמרא היא היתה בדאון, יום אחרי היא שרה את 'בנאדיק' והתחילה לבכות. הקהל התרגש, אבל אנחנו ידענו בדיוק למה היא בכתה. השיא הגיע כשהיינו בסיבוב הופעות באמריקה. נסרין ודן לא הפסיקו לריב, היו ביניהם פיצוצים מטורפים״.</p>
      <p>חבר צוות נוסף שהיה איתם באמריקה מוסיף: ״היינו בחדרים שלנו והיו צרחות מטורפות מהחדר של נסרין, עד כדי כך שהדיירים שישנו בסמוך אליה הזמינו את האבטחה של המלון לחדר. בסופו של דבר עירבו את המנהל שלה בני פרץ והם הביאו קלידן אחר. המזוודות של דן כבר היו ארוזות וברגע האחרון הוא ונסרין התפייסו״.</p>
      <p>״יצאנו מהסיבוב באמריקה בשן ועין״, מספר גורם אחר שנכח בסיבוב ההופעות. ״הכל היה מתוח ולא נעים, וכשהגענו לישראל הקלידן אבי גוטמן החליף את סמרא והחל לנגן איתנו. זה שבר את נסרין, דן היה חסר לה, ובנוסף בני העביר את חגי אוזן מהניהול של נסרין״.</p>
      <p><b>באיזה אופן היא נשברה?<br/></b>״היא התחילה להאשים אותנו שאנחנו סכסכנו ביניהם, עשתה לנו פרצופים כל הזמן, הרגשתי לא רצוי. פה אני החלטתי לעזוב את נסרין, הבנתי שאני איתה לא נשאר. היא האשימה אותי ואת החברים שאנחנו התערבנו לה בזוגיות ובגללי הם לא ביחד. עם כל הכבוד, מה לי ולה? למה שארצה להפריד ביניהם? אמרתי לה את זה, אבל היא קיבלה גיבוי מהמנהלים ולכן עזבתי״.</p>
      <p>מהלך ההתפרקות היה מהיר. הכנר מיקי בן עטר עזב לנגן עם ליאור נרקיס, יובב אברהם עזב אף הוא והיום אפשר לראות אותו על הבמה עם יניב בן משיח ורינת בר. ברי הדרבוקיסט שהיה מקורב לקדרי עזב אף הוא וכיום הוא על הבמות כנגן מחליף אצל מאור אדרי וקובי פרץ, וגם נועם קריבין עזבה. על הבמה של נסרין אפשר לראות על הקלידים את אבי גוטמן שהחליף את דן סמרא, את שימי גבריאלוב על התופים ויונתן גנפלד על הגיטרה. ״ברי ויוסי הועזבו מההרכב בגלל סיבה אישית, ואחד המנהלים במשרד אמר לו שהם שוחררו כי הם מזכירים לנסרין את העבר״.</p>
      <p>כל המרואיינים בכתבה סירבו להזדהות בשמם ומתארים דפוס התנהלות דומה של נסרין בחודשים האחרונים, מאז החלה מערכת היחסים הרומנטית בינה לבין סמרא. אחד מהם מסכם: "מהרגע שהיא הצליחה היא הפסיקה להיות אותה נסרין".</p>
      <p><b>ממשרד יחסי הציבור חגית נוביק סלומון וירון כהן המייצגים את נסרין נמסר:</b> <br/>"במהלך השנה וחצי האחרונה אנו עובדים עם נסרין. מדובר באחת הנשים המקסימות שנכנסו לחיינו. היא כבשה בשנה האחרונה שיאים גדולים, בהם התכנית 'דה וויס', שני מופעי ענק על בימת קיסריה ובקרוב גם תגיע להיכל מנורה מבטחים. באופן טבעי בעקבות ההצלחה הגדולה וההישגים הגדולים, יהיו מי שינסו להגיד כך או אחרת ולמצוא בעיות, אנו ננסה להתעלם משמועות, לשמור על פרטיותם של הנגנים ולהתעסק רק בטוב. על רענון הלהקה החליטה חברת ליאם הפקות ולנסרין לא היה יד בזה. כולכם מוזמנים להיכל מנורה מבטחים בתל אביב ב-28.1".</p>
      <p><b>מטעם בני פרץ (ליאם הפקות) נמסר:<br/></b>"יש אנשים במערכת שמקבלים החלטות, הדבר הספציפי הזה לא הגיע אלי אבל יש מנהלים שקיבלו את ההחלטות, שרואים את טובת הלהקה והאמן".<b><br/><br/></b>דן סמרא טרם הגיב לדברים, תגובתו תתפרסם כשתתקבל.</p>
    </article>
  </body>
</html>