<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/sozde-soykirim-tasarisina-beyaz-saray-engeli-257787h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T05:41:00+00:00"/>
    <meta property="og:title" content="Sözde soykırım tasarısına Beyaz Saray engeli"/>
    <meta property="og:description" content="ABD Senatosu’nda oylanması planlanan sözde Ermeni soykırımı tasarısının Beyaz Saray’ın isteği sonrası geri çekildiği ortaya çıktı."/>
  </head>
  <body>
    <article>
      <h1>Sözde soykırım tasarısına Beyaz Saray engeli</h1>
      <address><time datetime="2019-11-25T05:41:00+00:00">25 Nov 2019, 05:41</time> by <a rel="author">Yeni Çağ Gazetesi</a></address>
      <p>
        <b>ABD Senatosu’nda oylanması planlanan sözde Ermeni soykırımı tasarısının Beyaz Saray’ın isteği sonrası geri çekildiği ortaya çıktı.</b>
      </p>
      <p>ABD Senatosu’nda oylanması planlanan sözde Ermeni soykırımı tasarısının Beyaz Saray’ın talimatıyla geri çekildiği öğrenildi. Cumhurbaşkanı Erdoğan ile ABD Başkanı Donald’ın görüşmesi sırasında Beyaz Saray’dan bir yetkilinin Senatör Lindsey Graham’den tasarıya karşı çıkmasını rica etti ve sonrasında tasarı Senato gündeminden çekildi.</p>
      <p>Haber sitesi Axios, Cumhurbaşkanı Erdoğan ve ABD Başkanı Donald Trump'ın 13 Kasım'da Beyaz Saray'da yaptığı görüşmenin ardından, Beyaz Saray'ın "Ermeni soykırımının resmen tanınmasını" öngören karar tasarısının Senato'dan geçmesini engellemek için harekete geçtiğini yazdı.</p>
      <p>Sitenin haberinde, "Üst düzey bir Beyaz Saray yetkilisinin, aynı gün Erdoğan ile Beyaz Saray'da görüşen senatörler arasında bulunan Lindsey Graham'i Oval Ofis çıkışında durdurarak, 'Demokrat Senatör Bob Menendez'in Ermeni tasarısını Senato'da oylamaya sunacağını' söylediği" aktarıldı.</p>
      <p>İddialara göre, Beyaz Saray yetkilisi Graham'dan "Senato'ya dönmesini ve bu tasarının oylanmasını engellemesini" istedi.</p>
      <p>Graham, Axios'a yaptığı açıklamada "Beyaz Saray yetkilisi benden 'tasarıya karşı çıkmamı' rica etti ben de 'tabii ki' dedim. Bunu yapmamın tek nedeni Erdoğan'ın hala Washington'da olmasıydı. Çok yanlış bir zamanlama olurdu. Mümkünse Türkiye ile ilişkileri kurtarmak istiyorum" diye konuştu.</p>
      <p>Öte yandan Graham, "Tasarının bir daha gündeme gelmesi durumunda bu defa tasarıyı engellemeyeceğini" belirtti.</p>
      <p>Bunun üzerine Beyaz Saray, Menendez'in perşembe günü tasarıyı tekrar oylamaya sunma girişiminde bulunması üzerine Cumhuriyetçi Senatör David Perdue'dan engellemede bulunmasını istedi.</p>
      <p>Perdue'nin Sözcüsü, "Senatör Perdue, Türkiye ve diğer müttefiklerimizle bölgede süren hassas müzakereleri tehlikeye atacağı endişesiyle bu tasarının oylanmasına karşı çıktı" açıklamasında bulundu.</p>
      <p>ABD Senatosu'nda yapılacak tasarı oylamalarında herhangi bir senatör, karşı görüş bildirerek oylamayı engelleyebiliyor.</p>
      <p>ABD Temsilciler Meclisi'nde, 29 Ekim'de yapılan oylamada, 1915 Ermeni olaylarını 'soykırım' olarak tanıyan karar tasarısı kabul edilmişti.</p>
      <p>Temsilciler Meclisi Demokrat Vekili Adam Schiff tarafından nisan ayında sunulan söz konusu tasarı, 11 'hayır' oyuna karşılık 405 'evet' oyuyla meclisten geçmişti.</p>
      <p>Türkiye ise söz konusu tasarının 'yok hükmünde' olduğunu açıklamış ve kabul edilemez olduğunu vurgulamıştı.</p>
      <related>
        <a href="https://www.yenicaggazetesi.com.tr/senator-graham-sozde-soykirim-tasarisini-bloke-etti-256267h.htm"/>
        <a href="https://www.yenicaggazetesi.com.tr/abdde-skandal-bir-gorusme-daha-253827h.htm"/>
        <a href="https://www.yenicaggazetesi.com.tr/abdden-skandal-bir-turkiye-hamlesi-daha-252031h.htm"/>
        <a href="https://www.yenicaggazetesi.com.tr/abd-senatosunda-turkiye-karsiti-tasari-251905h.htm"/>
      </related>
    </article>
  </body>
</html>