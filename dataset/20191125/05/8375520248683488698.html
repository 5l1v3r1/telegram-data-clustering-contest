<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/za-groshi-pociluje-navit-emblemu-z-dupoyu-eks-kerivnik-fk-karpati-pro-politichni-perspektivi-futbolista-fedeckogo-642117.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T05:01:19+00:00"/>
    <meta property="og:title" content="«За гроші поцілує навіть емблему з дупою». Екс-керівник ФК «Карпати» - про політичні перспективи футболіста Федецького"/>
    <meta property="og:description" content="Олег Смалійчук назвав запрошення відомого гравця найбільшою своєю помилкою"/>
  </head>
  <body>
    <article>
      <h1>«За гроші поцілує навіть емблему з дупою». Екс-керівник ФК «Карпати» - про політичні перспективи футболіста Федецького</h1>
      <address>
        <time datetime="2019-11-25T05:01:19+00:00">25 Nov 2019, 05:01</time>
      </address>
      <h4>Олег Смалійчук назвав запрошення відомого гравця найбільшою своєю помилкою</h4>
      <p>Колишній віце-президент «Карпат» Олег Смалійчук сказав, що за час роботи у львівському клубі припустився однієї серйозної кадрової помилки. То коли запросив у команду досвідченого Артема Федецького.</p>
      <p>«Перший день у «Карпатах». Я всіх зібрав і пояснив, що живу чесно і мені не потрібен результат за всяку ціну. Або живемо за нормальними, людським правилами, або викручуємо лампочку і розбігаються по домівках. Сказав, що, не дай Бог мені дізнатися, що гравці зі своїх преміальних діляться з суддями. Потім з часом я дізнаюся, що арбітру за матч «Карпати» – «Сталь», останній матч сезону, пообіцяли 200 тисяч гривень. І там стирчать вуха великого переговірника – Артема Федецького.</p>
      <p>Я не став розбиратися, покликав його і сказав, що пора прощатися. Він відмовився йти – відправили в дубль. Краще туди або в політику», - каже пан Смалійчук.</p>
      <p>При цьому екс-віцепрезидент високо оцінив політичні перспективи Федецького.</p>
      <p>«Він був би хорошим політиком – 100%. Не доводиться сумніватися, навіть готовий поставити ставку. У нього є все: від камери поганою мітлою не відженеш, селфі на тлі АТО, любить гроші. За гроші, за суму в контракті будь-яку емблему поцілує, хоч дупу намалюй. Весь стандартний набір нашого сучасного політика. Як кажуть, буде у нас «слуга народу», якого ми заслужили», – сказав Смалійчук в ефірі програми «Великий футбол».</p>
      <p>Нагадаємо, Смалійчук працював у «Карпатах» з 2017-го по 2019-й рік. В той же період за «зелено-білих» виступав Артем Федецький, який у статусі вільного агента перейшов з німецького «Дармштадта».</p>
      <p>На попередніх парламентських виборах екс-футболіст намагався пройти в парламент від партії «Слуга народу», але посів по 118-му мажоритарному виборчому округу почесне третє місце, поступившись Галині Васильченко і Богданові Дубневичу.</p>
      <blockquote>
        <b>Читайте також: <a href="https://glavcom.ua/sport/news/ekspert-leonenko-tak-hotiv-dogoditi-shahtaryu-shcho-priniziv-svogo-eks-partnera-za-dinamo-642110.html">Експерт Леоненко так хотів догодити «Шахтарю», що принизив свого екс-партнера за «Динамо»</a></b>
      </blockquote>
      <related>
        <a href="https://glavcom.ua/sport/news/mriji-pro-kubok-lvovu-znovu-vidkladayutsya-karpati-vdruge-prograli-silskiy-komandi-627885.html"/>
        <a href="https://glavcom.ua/sport/news/kubok-ukrajini-vilit-karpat-chornomorcya-ta-vsi-rezultati-25-veresnya-627893.html"/>
        <a href="https://glavcom.ua/sport/news/govoriti-ne-mishki-tyagati-kolishniy-vice-prezident-karpat-spaplyuzhiv-komentatora-vacka-628095.html"/>
      </related>
    </article>
  </body>
</html>