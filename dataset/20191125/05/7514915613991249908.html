<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/sportas/35294-skambus-debiutas-kc-riverso-vedamas-zalgiris-vos-nepagerino-lkl-tritaskiu-rekordo"/>
    <meta property="og:site_name" content="budas.lt"/>
    <meta property="article:published_time" content="2019-11-25T05:55:56+00:00"/>
    <meta property="og:title" content="Skambus debiutas: KC Riverso vedamas „Žalgiris“ vos nepagerino LKL tritaškių rekordo"/>
    <meta property="og:description" content="Tik penktadienį į Kauną atvykęs KC Riversas netruko įsilieti į naująją komandą bei svariai prisidėjo prie įspūdingo „Žalgirio“ (11-0) pasiekimo. Kauniečiai tiesiog užpylė varžovų krepšį tritaškiais ir nušlavė Alytaus „Sintek-Dzūkiją“ (3-8) – 102:50 (29:14, 27:10, 26:12, 20:14)."/>
  </head>
  <body>
    <article>
      <h1>Skambus debiutas: KC Riverso vedamas „Žalgiris“ vos nepagerino LKL tritaškių rekordo</h1>
      <address>
        <time datetime="2019-11-25T05:55:56+00:00">25 Nov 2019, 05:55</time>
      </address>
      <figure>
        <img src="http://budas.lt/images/lapkritis/debiutas1.jpg"/>
      </figure>
      <p>Tik penktadienį į Kauną atvykęs KC Riversas netruko įsilieti į naująją komandą bei svariai prisidėjo prie įspūdingo „Žalgirio“ (11-0) pasiekimo. Kauniečiai tiesiog užpylė varžovų krepšį tritaškiais ir nušlavė Alytaus „Sintek-Dzūkiją“ (3-8) – 102:50 (29:14, 27:10, 26:12, 20:14).</p>
      <p>Žalgiriečiai šiose rungtynėse pataikė net 21 tritaškį iš 41 ir pagerino Lietuvos krepšinio lygos (LKL) pataikytų tolimų metimų rekordą, kuris iki tol siekė 17 tritaškių.</p>
      <p>Kauniečiai per pirmąją rungtynių pusę alytiškių gynybą nubaudė pataikydami 13 tritaškių iš 19, o galutinis jų rezultatas galėtų būti ir geresnis, jei ne ketvirtajame kėlinyje pramesti 9 tolimi metimai iš eilės.</p>
      <p>„Žalgiriui“ pritrūko vos dviejų taiklių tritaškių, kad pakartotų dar 2004-aisiais užfiksuotą LKL rekordą. Jis taip pat priklauso Kauno komandai, į tuometinio Kauno „TOPO centro-Atleto“ krepšį sumetusiam 23 tritaškius iš 40.</p>
      <p>Svariausiai prie tritaškių lavinos į varžovų krepšį prisidėjo pirmąsyk su „Žalgirio“ apranga žaidęs KC Riversas. Startiniame penkete pasirodęs amerikietis pataikė jau pirmąjį savo tritaškį, o iš viso per 19 minučių pelnė 15 taškų (5/7 trit.), atliko 4 rezultatyvius perdavimus, perėmė 3 kamuolius ir surinko 23 naudingumo balus.</p>
      <p>„Žalgirio“ gretose bent po vieną tritaškį pataikė net 10 iš 12 aikštėje pasirodžiusių krepšininkų – to padaryti nepavyko tik Pauliui Jankūnui (0/1) ir Jockui Landale'ui (0/3).</p>
      <p>Geriausias sezono rungtynes prieš „Sintek-Dzūkiją“ sužaidė Martinas Gebenas. Centras pelnė 18 taškų (5/5 dvit., 1/2 trit., 5/6 baud.), atkovojo 5 kamuolius, atliko 4 rezultatyvius perdavimus, blokavo 4 metimus ir surinko net 30 naudingumo balų.</p>
      <p>Žalgirietis jau ketvirtose rungtynėse iš eilės surinko dviženklį naudingumo balų skaičių.</p>
      <p><b>„Žalgiris“:</b> Martinas Gebenas 18 (5/5 dvit., 4 blk., 30 naud. bal.), KC Riversas 15 (5/7 trit., 23 naud. bal.), Zachas LeDay 11, Rokas Jokubaitis (6 atk. kam., 7 rez. perd.) ir Edgaras Ulanovas po 8.</p>
      <p><b>„Sintek-Dzūkija“:</b> Radoslavas Pekovičius 9, Artūras Jomantas 8, Lukas Kvedaravičius 7.</p>
      <footer>Vilnius, lapkričio 24 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>