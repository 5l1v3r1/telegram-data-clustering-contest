<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743368"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="หมดไฟทำงานเครียดเรื้อรัง สัญญาณ'ซึมเศร้า'คุกคาม"/>
    <meta property="og:description" content="สัปดาห์นี้ลองสำรวจตัวเองเครียดเกินไปหรือไม่ เพราะคุณอาจกำลังจะเข้าสู่ “ภาวะหมดไฟในการทำงาน” เป็นผลจากเครียดสะสมเรื้อรังยาวนานในที่ทำงาน คุกคามการใช้ชีวิตเสี่ยงโรคซึมเศร้า"/>
  </head>
  <body>
    <article>
      <h1>หมดไฟทำงานเครียดเรื้อรัง สัญญาณ'ซึมเศร้า'คุกคาม</h1>
      <address>
        <time datetime="2019-11-25T05:00:00+00:00">25 Nov 2019, 05:00</time>
      </address>
      <p>
        <b>สัปดาห์นี้ลองสำรวจตัวเองเครียดเกินไปหรือไม่ เพราะคุณอาจกำลังจะเข้าสู่ “ภาวะหมดไฟในการทำงาน” เป็นผลจากเครียดสะสมเรื้อรังยาวนานในที่ทำงาน คุกคามการใช้ชีวิตเสี่ยงโรคซึมเศร้า</b>
      </p>
      <p>หลายคนคงเคยได้ยินประโยคที่ว่า…<b>เครียดสะสมจากการทำงาน </b>แล้วที่จริงมันเกิดขึ้นได้อย่างไร? ในวันนี้พบกับคุณยาย OK เช่นเคย ซึ่งจะอาสาพาไปค้นหาคำตอบ แต่ก่อนอื่นเอ่ยถามคุณผู้อ่านสักนิดว่า รู้จักภาวะหมดไฟในการทำงาน (Burnout Syndrome) หรือไม่ เพราะเรื่องนี้เกี่ยวข้องกับความเครียดโดยตรง<br/><br/>เนื่องจากว่าปัญหา<b> “ภาวะหมดไฟในการทำงาน”</b> เป็นสิ่งที่ทั่วโลกให้ความสำคัญมาก โดยได้รับการขึ้นทะเบียนจากองค์การอนามัยโลก (WHO) ว่าเป็นอาการป่วยที่มีผลมาจากความเครียดเรื้อรังในสถานที่ทำงานและควรได้รับการดูแลจากแพทย์ ก่อนจะรุนแรงและคุกคามการใช้ชีวิต<br/><br/>เรามาฟังคำอธิบายจาก <b><mark>นพ.อโณทัย สุ่นสวัสดิ์</mark></b>จิตแพทย์ ศูนย์จิตรักษ์ รพ.กรุงเทพ ให้ข้อมูลฟังว่า ภาวะหมดไฟในการทำงาน คือ ภาวะหนึ่งที่เกิดจากการเผชิญกับความเครียดในที่ทำงานเป็นเวลานาน และเป็นภาวะที่มีการเปลี่ยนแปลงทางด้านจิตใจที่เป็นผลมาจากความเครียดเรื้อรังในที่ทำงาน แต่ไม่ได้รับการจัดการอย่างมีประสิทธิภาพ จึงขาดแรงจูงใจ หดหู่ ไม่มีสมาธิในการทำงาน ลามไปถึงประสิทธิภาพการทำงานลดลง แต่ที่สำคัญภาวะหมดไฟในการทำงาน ยังเป็นภาวะที่ทำให้คน ๆ นั้น สุ่มเสี่ยงต่อการเป็น <b>“โรคซึมเศร้า”</b> ตามมาได้ ดังนั้นการหมั่นสังเกตสัญญาณอาการ จึงช่วยให้รู้ทันโรคและรับมือได้อย่างถูกวิธี ก่อนจะสายเกินไปและอาจส่งผลเป็นโรคทางสมองเป็นซึมเศร้าในที่สุด</p>
      <figure>
        <img src="https://www.dailynews.co.th/admin/upload/20191124/news_mqtoUnUQUg171521_533.jpg?v=20191125167?v=9060"/>
      </figure>
      <p>ภาวะหมดไฟในการทำงาน แบ่งอาการออกเป็น 3 กลุ่ม ได้แก่ 1.ความเหนื่อยล้าทางอารมณ์ รู้สึกหมดพลัง 2.มีทัศนคติเชิงลบต่อความสามารถในการทำงานของตนเอง ขาดความเชื่อมั่นในความสำเร็จ และ 3.ประสิทธิภาพการทำงานที่ลดลง รู้สึกว่าตัวเองทำงานได้ไม่เหมือนเดิม ทำงานได้ไม่ดี<br/><br/>ทั้งนี้เมื่อประสิทธิภาพการทำงานลดลง ความสัมพันธ์ในที่ทำงานเหินห่างไปทางลบ ทั้งกับผู้ร่วมงานและลูกค้า ซึ่งความรู้สึกที่เกิดขึ้นนี้เป็นปัจจัยเสี่ยงที่บอกว่า...<b>กำลังเข้าสู่ภาวะหมดไฟในการทำงานได้</b><br/><br/>อย่างไรก็ตาม สามารถจัดการได้ด้วยตัวเอง เช่น เมื่อรู้สึกว่าทำงานมากเกินไป ควรหันมาให้เวลากับตัวเองมากขึ้น เช่น ออกกำลังกาย ทานอาหารตามเวลา หาเวลาเที่ยวพักผ่อน อาจสร้างตารางชีวิตประจำวันใหม่ให้ความหลากหลายมากขึ้น แต่สิ่งที่ยากคือ องค์กรต้องตระหนักว่าภาวะดังกล่าวเป็นสิ่งสำคัญ<br/><br/>ฉะนั้นการจัดการกับภาวะหมดไฟในการทำงาน คือ ไม่ทำงานหักโหมมากเกินไป ไม่นำปัญหาที่ทำงานสะสมไปที่บ้าน เปิดใจฟังความคิดเห็นของผู้อื่น ยอมรับในความแตกต่าง รู้จักขอความช่วยเหลือและปฏิเสธอย่างเหมาะสม พักผ่อนให้เพียงพอ มองหาที่ปรึกษาที่รับฟังและแนะนำได้ หรือปรึกษาแพทย์<br/><br/>ส่วนโรคซึมเศร้า เกิดจากความไม่สมดุลของสารสื่อประสาทในสมอง ซึ่งมีองค์ประกอบทางชีววิทยาค่อนข้างมาก และจะโจมตีตัวตน ทำให้คน ๆ นั้นรู้สึกไม่มีแรง ไม่อยากทำงาน รู้สึกไม่เป็นคนเดิม บางครั้งความยากไม่ได้อยู่ที่คนไข้ แต่เป็นสิ่งสิ่งรอบข้าง เช่น ญาติพี่น้อง สิ่งแวดล้อม รวมถึงที่ทำงาน เพราะคนเป็นโรคซึมเศร้ามุมมองต่อโลกจะลบในทุกด้านที่ต้องใช้ความเข้าใจค่อนข้างมาก</p>
      <figure>
        <img src="https://www.dailynews.co.th/admin/upload/20191124/news_AVhXPiBNfX171127_533.jpg?v=20191125167?v=2788"/>
      </figure>
      <p>ความยากอีกเรื่องหนึ่งคือ การตระหนักรู้ว่าเกิดปัญหาขึ้นแล้ว คนไข้ควรมาพบแพทย์ ค้นหาต้นเหตุที่ทำให้ไม่กลับไปทำงานไม่ได้ ซึ่งต้องแก้ไปทีละจุด อาศัยความเข้าใจ...<b>โรคซึมเป็นได้ แต่ก็รักษาได้</b><br/><br/><b>นพ.อโณทัย </b>ให้ข้อมูลเพิ่มเติมว่า ทุกวันนี้คนไทย 1 ใน 5 มีทุกข์ เป็นทุกข์ที่ส่งกระทบทั้งกายและจิตใจ บางคนไม่รู้ว่าจะต้องหันหน้าไปพึ่งใคร ไม่ว่าจะเป็นคนที่กำลังทุกข์ทรมานด้วยโรคซึมเศร้า โรคไบโพลาร์ ภาวะหมดไฟในการทำงาน โรควิตกกังวล หรือคนไข้ที่เป็นโรคเรื้อรังบางอย่าง เช่น หลอดเลือดสมอง อัมพฤกษ์อัมพาต มะเร็ง โรคปอด ลมชัก ผู้สูงอายุที่เป็นโรคสมองเสื่อม พาร์กินสัน เป็นต้น คนเหล่านี้เผชิญความเครียดกับโรคที่เป็นอยู่ สิ่งสำคัญคือกำลังใจในการต่อสู้กับโรค ด้วยกิจกรรมบำบัดหลากหลายรูปแบบ ที่ช่วยให้ค้นหาศักยภาพและคุณค่าในตนเอง เพื่อการใช้ชีวิตต่อไปได้อย่างมีความสุข<br/><br/>1.อาหารบำบัด ใช้สมาธิแต่ละขั้นตอนอยู่กับตัวเองและจดจ่อกับสิ่งที่อยู่ตรงหน้า 2.เคลื่อนไหวบำบัด 3.ดนตรีบำบัด 4.โยคะบำบัด 5.ศิลปะบำบัด และ 6.ละครบำบัด ศาสตร์ของละครเป็นการเคลื่อนไหวต่าง ๆ มาทำความเข้าใจกับอารมณ์และความรู้สึก เป็นการเปิดโอกาสให้เกิดการเรียนรู้ เติมเต็มความสุข<br/><br/>แต่อย่างไรก็ดี การรักษาอาการให้ดีขึ้นในระยะยาว ต้องทำให้คน ๆ หนึ่งอยู่กับตัวตนของเขาได้ดีเหมือนเดิม ฉะนั้นการรักษาทางใจควบคู่ไปกับทางกายจึงเป็นเรื่องสำคัญ ซึ่งความรู้สึกดี ๆ ตรงนั้นมีค่ามาก และคนไข้เองก็สามารถที่จะหยิบเอาความรู้สึกดี ๆ กลับไปใช้ต่อที่บ้านได้ เป็นการเยียวยาความเครียดอีกทางหนึ่ง.<br/>...............................................<br/>คอลัมน์ : <mark><b>แก่ไม่กลัว กลัวไม่แก่</b></mark><br/>โดย <mark><b>“คุณยาย OK”</b></mark><br/>ขอบคุณภาพประกอบจาก : Pixabay<br/><br/><b><a href="https://www.dailynews.co.th/article/%E0%B9%81%E0%B8%81%E0%B9%88%E0%B9%84%E0%B8%A1%E0%B9%88%E0%B8%81%E0%B8%A5%E0%B8%B1%E0%B8%A7%20%E0%B8%81%E0%B8%A5%E0%B8%B1%E0%B8%A7%E0%B9%84%E0%B8%A1%E0%B9%88%E0%B9%81%E0%B8%81%E0%B9%88">คลิกติดตามอ่านการดูแลผู้สูงวัยได้ทั้งหมดที่นี่</a> </b></p>
    </article>
  </body>
</html>