<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/edicola-oggi-25-11-2019-ponti-viadotti-emergenza-toninelli-strade-crolli-infrastrutture-468845.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T05:30:28+00:00"/>
    <meta property="og:title" content="L’edicola di oggi, 25 novembre 2019"/>
    <meta property="og:description" content="I fatti più importanti: ponti e viadotti italiani in bilico, l'indotto dell'ex Ilva, Bloomberg e la sfida a Trump, le elezioni a Hong Kong e la campagna elettorale britannica"/>
  </head>
  <body>
    <article>
      <h1>L’edicola di oggi, 25 novembre 2019</h1>
      <h2>I fatti più importanti: ponti e viadotti italiani in bilico, l'indotto dell'ex Ilva, Bloomberg e la sfida a Trump, le elezioni a Hong Kong e la campagna elettorale britannica</h2>
      <address>
        <time datetime="2019-11-25T05:30:28+00:00">25 Nov 2019, 05:30</time>
      </address>
      <p><b>[Rassegna stampa]</b> – Ecco le notizie più interessanti dall’Italia e dal mondo in edicola oggi, 25 novembre 2019.</p>
      <p><b>Ponti e gallerie in bilico</b><br/>L’ex ministro Danilo Toninelli aveva promesso una mappa dei rischi per la viabilità italiana. Ma oggi non c’è, e le 7317 strutture tra ponti e gallerie rimangono poco controllate. “<i>Il passaggio ‘istantaneo’ dalla logica dell’emergenza delle infrastrutture a quello della prevenzione annunciato nel trigesimo della tragedia del ponte Morandi dall’allora ministro Danilo Toninelli risulta ancora in corso oggi. Doveva chiamarsi Ansfisa, complicato acronimo di Agenzia nazionale per la sicurezza delle ferrovie e delle infrastrutture stradali e avrebbe dovuto superare la vecchia e poco utilizzata Direzione generale per la vigilanza sui concessionari. L’ansfisa è in attesa del parere del Consiglio di Stato su un regolamento attuativo scritto solo nel luglio 2019. Dovevano essere assunti o spostati nella nuova struttura almeno 500 tra ispettori e dirigenti. Al momento, siamo a zero. La premessa era chiara: il nostro sistema di infrastrutture stradali non regge più, perché la maggior parte dei ponti e viadotti italiani è stato costruito tra il 1955 e il 1980</i>“.<br/><b>Marco Imarisio</b>, <i>Corriere della Sera</i>, 25 novembre 2019</p>
      <p><b>Ex Ilva, blocco merci evitato</b><br/>A Taranto si attende lo sblocco dei pagamenti per l’indotto: Arcelor Mittal aveva promesso l’impegno economico per ‘salvare’ le ditte locali. “<i>Oggi la verifica delle fatture, domani la comunicazione delle date dei pagamenti alle ditte. Negli uffici della fabbrica, a fare da garanti al controllo dei documenti contabili, ci saranno il governatore pugliese Emiliano e il primo cittadino Melucci. Le aziende vantano crediti per circa 60 milioni e, se non riceveranno i bonifici, è pronto il blocco totale degli ingressi di materie prime. Senza quei carichi, niente produzione. Una serie di scadenze fino ad ora non rispettate dalla multinazionale. Dalla Regione arriva una proposta per anticipare le somme avanzate dall’indotto: sono stati interpellati i ministri Francesco Boccia e Stefano Patuanelli per verificare la possibilità di inserire nella finanziaria una norma che consenta alla Puglia di anticipare senza vincoli, eventualmente surrogandosi nel credito</i>“.<br/><b>Valeria Dautilia</b>, <i>La Stampa</i>, 25 novembre 2019</p>
      <p><b>Bloomberg, il più ricco sfidante di Trump</b><br/>Michael Bloomberg ha ufficializzato la corsa per la Presidenza alla Casa Bianca. Ma prima dovrà sconfiggere Joe Biden, capolista nei sondaggi per le primarie dei democratici. “<i>L’ex sindaco di New York, dal 2002 al 2013, si è presentato come l’unico davvero in grado «di battere Trump e ricostruire l’america». È una specie di appello alla Nazione: «Non possiamo permetterci altri quattro anni di governo senza scrupoli con questo presidente. Trump rappresenta una minaccia esistenziale per il nostro Paese. Se dovesse vincere ancora, non riusciremo mai più a riparare i danni». Bloomberg ha 77 anni, controlla il gruppo editoriale che porta il suo nome, è l’undicesima persona più ricca del mondo, con un patrimonio stimato intorno ai 54 miliardi di dollari. Ma non sarà facile. Dovrà buttare giù dal piedistallo Biden. Se il businessman di New York non dovesse riuscire a oscurare Biden e domare l’ascesa di Buttigieg, difficilmente potrà poi andare alla conta con l’ala radicale del partito, cioè con Bernie Sanders ed Elizabeth Warren. «Mike» non accetterà finanziamenti dalle lobby e, in caso di vittoria, farà il presidente gratis</i>“.<br/><b>Giuseppe Sarcina</b>, <i>Corriere della Sera</i>, 25 novembre 2019</p>
      <p><b>A Hong Kong vincono i democratici</b><br/>Nelle elezioni nei distretti è giunta la rappresentazione politica del dissenso. “<i>Uno dopo l’altro i quadratini della mappa elettorale dei distretti di Hong Kong si stanno colorando di giallo, tinta del campo pro democrazia. Tra i palazzoni popolari di Sha Tin trionfa Jimmy Sham, organizzatore delle grandi marce pacifiche. Su 452 seggi in palio, i parziali ne assegnano 286 ai democratici e appena 32 al campo pro establishment. Ma questo voto iperlocale, strada per strada, i cui temi sono sempre stati traffico e bisognini dei cani, dopo cinque mesi di proteste è soprattutto un referendum sul governo. Alla fine votano poco meno di tre milioni di persone, un’affluenza superiore al 70%. Non si era mai vista a Hong Kong. Non sembra che la violenza crescente degli scontri, le immagini dei ragazzi con molotov e frecce, il sabotaggio quotidiano dei mezzi di trasporto abbiano stufato i cittadini, convincendoli a sostenere il governo</i>“.<br/><b>Filippo Santelli</b>, <i>La Repubblica</i>, 25 novembre 2019</p>
      <p><b>Il Regno Unito pronto per le elezioni</b><br/>La sfida elettorale si dovrebbe giocare, più che su Brexit, sul clima. “<i>In questo inizio di campagna, nel pieno della crisi sulla Brexit, il riscaldamento globale è salito in testa alle principali preoccupazioni di circa un terzo dei cittadini britannici. Secondo l’istituto di sondaggi YouGov, la svolta nell’opinione pubblica si è verificata la scorsa primavera, dopo le prime occupazioni nelle strade di Londra da parte degli attivisti ecologisti di Extinction Rebellion. La strategia di XR è bersaglio di diverse critiche: essa consiste essenzialmente nell’occupare pacificamente le strade e poi farsi arrestare dalla polizia. […] Le autorità locali di oltre 100 comuni del Regno Unito, di tutte le dimensioni, hanno votato delle dichiarazioni di emergenza climatica. Insieme alla lotta contro la povertà, il Green New Deal, adottato dal congresso annuale del Labour a settembre, è il fulcro del programma elettorale del principale partito di opposizione. Nel campo opposto, Boris Johnson sa che in questa campagna elettorale i conservatori partono svantaggiati in materia di ecologia, soprattutto tra i giovani elettori</i>“.<br/><b>Amandine Alexandre</b>, <i>Il Fatto Quotidiano</i>, 25 novembre 2019</p>
      <footer>RIPRODUZIONE RISERVATA</footer>
    </article>
  </body>
</html>