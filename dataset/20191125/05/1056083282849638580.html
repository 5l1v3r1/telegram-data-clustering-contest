<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401996/%D9%87%D9%85%D8%A7%DB%8C%D8%B4-%D9%85%D9%84%DB%8C-%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%A8%D8%B2%D9%87-%D8%AF%DB%8C%D8%AF%DA%AF%DB%8C-%D8%B2%D9%86%D8%A7%D9%86-%D9%88-%DA%A9%D9%88%D8%AF%DA%A9%D8%A7%D9%86-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%A8%D8%B1%DA%AF%D8%B2%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:51:25+00:00"/>
    <meta property="og:title" content="همایش ملی پیشگیری از بزه‌دیدگی زنان و کودکان در فضای مجازی برگزار می‌شود"/>
    <meta property="og:description" content="ایسنا/یزد نخستین همایش ملی پیشگیری از بزه دیدگی زنان و کودکان در فضای مجازی سال آینده در یزد برگزار می‌شود."/>
  </head>
  <body>
    <article>
      <h1>همایش ملی پیشگیری از بزه‌دیدگی زنان و کودکان در فضای مجازی برگزار می‌شود</h1>
      <address><time datetime="2019-11-25T05:51:25+00:00">25 Nov 2019, 05:51</time> by <a rel="author">حمید رضا دهقان</a></address>
      <p>ایسنا/یزد نخستین همایش ملی پیشگیری از بزه دیدگی زنان و کودکان در فضای مجازی سال آینده در یزد برگزار می‌شود.</p>
      <p>امروزه با حرکت پرشتاب  جامعه ایران به استفاده از اینترنت و حاکمیت ابزارهای متصل به وب بر ساحت‌های گوناگون زندگی شهروندان ایرانی، شاهد گسترش روزافزون جرایم این حوزه نیز هستیم. جرایم و آسیب‌های حوزه فضای مجازی ویژگی های منحصر به فردی دارد که سرعت در وقوع و صعوبت در شناسایی بزهکار از مهمترین ویژگی‌های آن است، از سویی دیگر شکستن مرزهای حریم خصوصی و دسترسی به اطلاعات دیگران در این حوزه منشا بسیاری از جرایم است.</p>
      <p>در این میان گزارشات رسمی دستگاه‌هایی چون پلیس فتا و دستگاه قضایی نشان می‌دهد که در سال‌های اخیر آسیب پذیری زنان و کودکان از این بستر بیشتر شده و به عبارت دیگر شاهد افزایش بزه دیدگی آنها هستیم. البته بزه‌دیدگی هایی که با سوء استفاده بزهکاران از فقدان سوادرسانه‌ای، افشای اطلاعات خصوصی افراد و نظایر آن اتفاق می‌افتد و نداشتن آگاهی افراد از الزامات فعالیت در فضای سایبر و خصوصاً شبکه های اجتماعی زمینه آسیب‌پذیری بیشتر آنها را فراهم کرده  و این در حالی است که زنان و کودکان به دلایل مختلف کمتر تمایل به گزارش بزه‌دیدگی‌های خاص این حوزه دارند.</p>
      <p>بنا به آنچه گفته شد انتظار برای موفقیت برنامه های بلند مدت پیشگیرانه یا تلقی این آسیب‌ها به عنوان الزامات دوران گذار جامعه،  نباید موجب غفلت سیاستگزاران و مجریان از پیشگیری وضعی از جرایم این حوزه و مصون سازی جامعه هدف شود، بر همین اساس نیز لازم است تا پژوهشگران با ورود به این موضوع زمینه غنای ادبیات مرتبط را فراهم کرده و با بهره‌گیری از گزارشات پلیس و تجربیات موجود در دادگستری و تحلیل برخی وقایع رخ داده، چشم‌انداز بهتری برای تدوین برنامه‌های پیشگیری از بزه دیدگی فراهم کرده و زمینه حمایت بیشتر از جامعه هدف را فراهم کنند.</p>
      <p>در همین راستا نیز به همت دانشگاه آزاد اسلامی واحد یزد و دادگستری این استان «نخستین همایش ملی پیشگیری از بزه دیدگی زنان و کودکان در فضای مجازی» طی روزهای ۲۷ و ۲۸ فرودین‌ماه سال آینده به میزبانی این دانشگاه برگزار خواهد شد و دست‌اندرکاران این همایش امیدوارند تا اساتید علوم جنایی و جامعه شناسی و علوم رفتاری و همچنین قضات، وکلا و سایر فعالین حوزه پیشگیری از آسیب های حوزه فضای مجازی  با مشارکت فعالانه خود این اهداف را محقق سازند.</p>
      <p>محورهای این همایش شامل جامعه شناسی مشتمل بر موضوعات «هویت و سبک زندگی بزه دیدگان فضای مجازی»، «جامعه شناسی رسانه و بزه دیدگی» و «بازنمایی بزه دیدگی در فضای مجازی»، جرم شناسی و پیشگیری مشتمل بر موضوعات «زنان و تهدیدات برخط برای افشای محتویات محرمانه»،‌ « حمایت از حق تصویر زنان و کودکان در فضای مجازی»، «آموزش و پیشگیری از بزه دیدگی»، «سیاست‌های کنترلی و حمایت از بزه دیده» و «کارکردهای نیروی انتظامی در حمایت از بزه دیده» و علوم رفتاری مشتمل بر «روانشناسی کنش‌های بزه‌دیدگان در فضای مجازی»، «شبکه های اجتماعی و سبک زندگی بزه‌دیدگان» و «نقش آموزش و پرورش در کاهش بزه دیدگی»، است.‌</p>
      <p>علاقمندان می‌توانند آثار خود را در قالب مقالات، طرح‌ها، ایده‌ها و محصولات هنری حداکثر تا تاریخ ۱۳۹۸/۱۲/۰۸ به دبیرخانه همایش واقع در دانشگاه آزادسالامی یزد، ساختمان طاهری،دفتر همایش‌های دانشگاه ارسال کنند.</p>
      <p>همچنین افراد می‌توانند برای کسب اطلاع بیشتر در مورد این همایش که دارای پنل‌های تخصصی نیز هست، از طریق آدرس وب سایت www.law.iauyazd.ac.ir یا ایمیل همایش به آدرس law@iauyazd.ac.ir در این باره اقدام کنند.</p>
      <p>انتهای پیام</p>
    </article>
  </body>
</html>