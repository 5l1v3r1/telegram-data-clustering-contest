<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/ektaktes-syskepseis-gia-tin-kakokairia-pnigikan-i-korinthos-kai-i-katerini-kleisti-i-athinon"/>
    <meta property="og:site_name" content="The Pressroom"/>
    <meta property="article:published_time" content="2019-11-25T05:54:30+00:00"/>
    <meta property="og:title" content="Εκτακτες συσκέψεις για την κακοκαιρία - Πνίγηκαν η Κόρινθος και η Κατερίνη - Κλειστή η Αθηνών Κορίνθου"/>
    <meta property="og:description" content="Κακοκαιρία - Γηρυόνης: Στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας, βρίσκεται από τα ξημερώματα ο υπουργός Προστασίας του Πολίτη Μιχάλης Χρυσοχοΐδης . Ο υπουργός ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης.  «Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν», τόνισε, πριν από λίγο, στο Αθηναϊκό - Μακεδονικό Πρακτορείο Ειδήσεων ο κ. Χαρδαλιάς."/>
  </head>
  <body>
    <article>
      <h1>Εκτακτες συσκέψεις για την κακοκαιρία - Πνίγηκαν η Κόρινθος και η Κατερίνη - Κλειστή η Αθηνών Κορίνθου</h1>
      <address>
        <time datetime="2019-11-25T05:54:30+00:00">25 Nov 2019, 05:54</time>
      </address>
      <slideshow>
        <figure>
          <img src="https://www.thepressroom.gr/sites/default/files/styles/article/public/2019-11/KATERINI1.png?itok=s0AZiVFY"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/KATERINI2.png?itok=gIGSyxOd"/>
        </figure>
      </slideshow>
      <p>
        <b><a href="https://www.thepressroom.gr/tags/kakokairia">Κακοκαιρία</a> - <a href="https://www.thepressroom.gr/tags/giryonis">Γηρυόνης:</a> Στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας, βρίσκεται από τα ξημερώματα ο υπουργός Προστασίας του Πολίτη<a href="https://www.thepressroom.gr/tags/michales-chrysochoides"> Μιχάλης Χρυσοχοΐδης</a> . Ο υπουργός ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης. </b>
      </p>
      <figure>
        <img src="https://www.thepressroom.gr/sites/default/files/inline-images/zimies%20kakokairia.jpg"/>
      </figure>
      <p><i>«Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν»,</i> τόνισε, πριν από λίγο, στο Αθηναϊκό - Μακεδονικό Πρακτορείο Ειδήσεων ο κ. Χαρδαλιάς.</p>
      <figure>
        <iframe src="https://www.youtube.com/embed/1wpZ8y1WFnk" width="480" height="270" data-service="Youtube" scrolling="no"/>
      </figure>
      <p>Παράλληλα, μηχανήματα έργου της Περιφέρειας και των ΟΤΑ πραγματοποιούν <b>ενέργειες για την αποκατάσταση της κυκλοφορίας που έχει διακοπεί στη νέα εθνική οδό Αθηνών - Κορίνθου (</b>Ολυμπία οδό), στο ύψος της Κινέττας και ειδικότερα <b>από τον σταθμό των διοδίων Ελευσίνας έως τον σταθμό Καλαμακίου και στα δύο ρεύματα κυκλοφορίας</b>, καθώς και στην παλαιά εθνική οδό, λόγω συσσώρευσης υδάτων και φερτών υλικών.</p>
      <p>Σύμφωνα με τις εκτιμήσεις των αρμόδιων υπηρεσιών της Εθνικής Οδού το ρεύμα προς Αθήνα αναμένεται να ανοίξει γύρω στις 09:00-10:00 και το ρεύμα προς Κόρινθο γύρω στις 12:00-13:00.</p>
      <p>Η Πυροσβεστική έχει δεχθεί, έως αυτή την ώρα, από την ευρύτερη περιοχή της Κινέττας 47 κλήσεις, εκ των οποίων ο<b>ι 13 αφορούν άντληση υδάτων, οι 27 απομακρύνσεις ατόμων και οι 7 κοπές δένδρων.</b></p>
      <figure>
        <iframe src="https://www.youtube.com/embed/mLklhgZ1iRc" width="459" height="344" data-service="Youtube" scrolling="no"/>
      </figure>
      <p>Υπενθυμίζεται, επίσης, ότι η Γενική Γραμματεία Πολιτικής Προστασίας απευθύνει σύσταση - <b>έκκληση προς τους πολίτες της Αττικής να αποφεύγουν τις μετακινήσεις τους έως τις 10:00 το πρωί,</b> τόσο για προληπτικούς λόγους, όσο και για να μην προκληθεί κυκλοφοριακή συμφόρηση, λόγω συσσώρευσης υδάτων. Επιπλέον, με απόφαση του Περιφερειάρχη Αττικής Γ. Πατούλη, τα σχολεία σε όλο το Λεκανοπέδιο θα παραμείνουν κλειστά έως τις 10 το πρωί.</p>
      <p><b>Προβλήματα έχει δημιουργήσει η κακοκαιρία και στις συγκοινωνίες.</b> Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατα τόπους τα 8 μποφόρ. Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <p>Εξάλλου,<b> ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</b></p>
      <figure>
        <iframe src="https://www.youtube.com/embed/F-Oy-bGqWUM" width="480" height="270" data-service="Youtube" scrolling="no"/>
      </figure>
      <p>Στο Αντίρριο δύο άνθρωποι ανασύρθηκαν από το Λιμενικό νεκροί από την θάλασσα ύστερα από ανατροπή μικρού σκάφους στην ανατολική προβλήτα.</p>
      <figure>
        <iframe data-src="https://twitter.com/pyrosvestiki/status/1198840918864023552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Προβλήματα σε ακτοπλοϊκά δρομολόγια από ισχυρούς ανέμους σε πολλές θαλάσσιες περιοχές</h3>
      <p>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατα τόπους τα 8 μποφόρ.</p>
      <p>Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <figure>
        <img src="https://www.thepressroom.gr/sites/default/files/inline-images/zimies%20kakokairia2.jpg"/>
      </figure>
      <h3>Έκλεισαν δρόμοι λόγω συσσώρευσης υδάτων στον Πειραιά, αλλά και τμήμα της Πειραιώς</h3>
      <p>
        <b>Κλειστή για την κυκλοφορία των οχημάτων, λόγω μεγάλης συσσώρευσης υδάτων, είναι σύμφωνα με την Ελληνική Αστυνομία η Οδός Πειραιώς από το ύψος της οδού Χαμοστέρνας έως την Ηρακλειδών.</b>
      </p>
      <p>Παράλληλα στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος είναι επίσης κλειστός, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένης.</p>
      <h3>Κατερίνη: Προβλήματα στην Πιερία από τα έντονα καιρικά φαινόμενα</h3>
      <p><b>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτα</b>ς. </p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής<b> πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, </b>που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, <b>δημιουργήθηκαν προβλήματα και στο παραλιακό μέτωπο της Κατερίνης. </b></p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
    </article>
  </body>
</html>