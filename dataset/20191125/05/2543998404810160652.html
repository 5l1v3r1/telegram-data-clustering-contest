<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/171022/otkacili-djilasa-bojkot-puko-zvecka"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T05:42:00+00:00"/>
    <meta property="og:title" content="OTKAČILI ĐILASA: Bojkot puko ko zvečka!"/>
    <meta property="og:description" content="Skroz propala inicijativa Dragana Đilasa, lidera Stranke slobode i pravde, za bojkot parlamentarnih izbora! Iako je kao osnivač i jedan od lidera Saveza za Srbiju pokušao da izvrši pritisak na sve opozicione stranke da se priključe bojkotu, sve je više onih koji mu okreću leđa i zvanično najavljuju da će učestvovati na izborima. Demokrate, DSS, SPAS i PSG samo su neke od stranaka koje su se oglušile o Đilasovu inicijativu, zbog čega lider SSP puca po šavovima."/>
  </head>
  <body>
    <article>
      <h1>OTKAČILI ĐILASA: Bojkot puko ko zvečka!</h1>
      <h2>Skroz propala inicijativa Dragana Đilasa, lidera Stranke slobode i pravde, za bojkot parlamentarnih izbora! Iako je kao osnivač i jedan od lidera Saveza za Srbiju pokušao da izvrši pritisak na sve opozicione stranke da se priključe bojkotu, sve je više onih koji mu okreću leđa i zvanično najavljuju da će učestvovati na izborima. Demokrate, DSS, SPAS i PSG samo su neke od stranaka koje su se oglušile o Đilasovu inicijativu, zbog čega lider SSP puca po šavovima.</h2>
      <address><time datetime="2019-11-25T05:42:00+00:00">25 Nov 2019, 05:42</time> by <a rel="author">Ivana ŽIGIĆ</a></address>
      <p>Međutim, ova "neposlušnost" opozicije ne iznenađuje stručnjake. Istraživački novinar Marko Matić kaže da je sve veći broj aktera opozicije koji odustaju od bojkota jasan pokazatelj da je od samog početka ta ideja bila osuđena na propast.</p>
      <p>- Sada se potvrđuje da je to jedna velika podvala koja je trebalo da uništi celokupnu opoziciju kako bi sve te stranke pale u ruke Dragana Đilasa, koji, zahvaljujući novcu kojim raspolaže i poslovnim aranžmanima sa Draganom Šolakom, jedini može da preživi bojkot i posledice koje on donosi. U pitanju je politički besmislena priča u kojoj jedino Đilas vidi interes, dok svima ostalima, uključujući i naše društvo u celini, ta priča donosi samo štetu - istakao je za Srpski telegraf Matić.</p>
      <h3>Jovo Bakić preuzima Koraćev SDU</h3>
      <figure>
        <img src="https://www.republika.rs/data/images/2017-09-29/9149_jovo-bakic_f.jpg?1574623131"/>
        <figcaption>
          <cite>youtube.com/N1</cite>
        </figcaption>
      </figure>
      <p>Sociolog Jovo Bakić najavio je osnivanje nove stranke, koja će najverovatnije ići na izbore. Kako je rekao, pošto nema novca za osnivanje nove stranke i overu 10.000 potpisa, koliko je potrebno, svoju stranku njemu i budućim stranačkim kolegama SDU ustupa Žarko Korać, a oni će joj samo promeniti ime. Bakić je rekao i da je sve bliži tome da izađe na izbore.</p>
      <p>Usledila je pretnja Janka Veselinovića, Đilasovog glasnogovornika.</p>
      <p>- Biće još kandidata da ih narod juri po ulicama. Neke sa posebnim žarom - napisao je on na svom Tviter nalogu</p>
      <p>I politikolog Jelena Vukoičić smatra da bojkot nema nikakve veze sa realno lošom situacijom, već da isključivo ima za cilj ostvarenje ličnih ciljeva malog broja ljudi sa Đilasom na čelu.</p>
      <p>- On je u politici samo kako bi napravio političku klimu u kojoj će njegovo bogatstvo još više da raste. Međutim, ogromna većina opozicionih političara nisu veliki biznismeni, već ljudi koji bi samo da prežive u svetu politike. A oni, ako ne budu učestvovali na izborima, potpisali bi sebi političku smrtnu presudu - izjavila je Vukoičićeva.</p>
      <h3>Šapić: Dosta smo vagali, SPAS izlazi</h3>
      <figure>
        <img src="https://www.republika.rs/data/images/2017-09-24/8294_sapic01-tanjug-sava-radovanovic_f.jpg?1574623158"/>
        <figcaption>
          <cite>Tanjug/S. RADOVANOVIĆ</cite>
        </figcaption>
      </figure>
      <p>Predsednik Srpskog patriotskog saveza (SPAS) Aleksandar Šapić najavio je da će izaći na izbore. Kako je rekao, ta organizacija je dosta vagala, ali kao neparlamentarna stranka nema taj luksuz da čeka raspisivanje izbora i početak kampanje koja traje 45 dana.</p>
      <p>- Ako dočekamo izbornu kampanju u ovom stanju u kojem smo danas, pitanje je koliko ćemo imati prostora da ljudima predstavimo poglede na našu nacionalnu politiku. Do sada, kada smo izlazili pred ljude i pokušavali da im se predstavimo, imali su nejasan stav, a nisu ni preterano zainteresovani da nas čuju ako nismo sigurni da izlazimo na izbore - objasnio je Šapić.</p>
      <h3>DSS ide ide kao pokret Metla 2020</h3>
      <figure>
        <img src="https://www.republika.rs/data/images/2017-08-10/1132_milos-jovanovic-st-dj-kojadinovic01-telegraf-djordje-kojadinovic_f.jpg?1574623178"/>
        <figcaption>
          <cite>ST/Đ. KOJADINOVIĆ</cite>
        </figcaption>
      </figure>
      <p>Miloš Jovanović, lider DSS, najavio je da će ta stranka ići na izbore, i to kao pokret, iako je dodao da još nije doneta odluka da li će to biti naredni parlamentarni ili neki drugi izbori. Naime, na inicijativu DSS nedavno je osnovan pokret Metla 2020, u kome su, pored DSS, Grupa za prosperitet Srbije (GEPS), organizacija Tim za život, predsednik Vojnog sindikata Novica Antić, pokret Starosedeoci iz Kraljeva.</p>
      <h3>Demokrate podeljene u frakcije</h3>
      <p>Demokratska stranka u septembru je izglasala "uslovni bojkot" parlamentarnih izbora, ali je naglasila da će nastaviti borbu za fer i poštene izborne uslove u Srbiji i tako ostavila prostor da na izborima ipak učestvuje. Istovremeno, frakcija u DS koja zagovara izlazak na izbore, a koju čini većina najjačih igrača među demokratama, zalaže se za izlazak na izbore i od toga neće odustati dok se i zvaničan stav stranke po tom pitanju nedvosmisleno ne ozvaniči.</p>
      <h3>I Trifunović će na izbore</h3>
      <figure>
        <img src="https://www.republika.rs/data/images/2019-08-07/110582_sergej_f.jpg?1574623202"/>
        <figcaption>
          <cite>Tanjug/F. KRAINČANIĆ</cite>
        </figcaption>
      </figure>
      <p>Lider Pokreta slobodnih građana Sergej Trifunović nedvosmisleno je poručio da će izaći na izbore. On je rekao da jedinu šansu da se nešto promeni vidi na izborima i da mu "poziv na bojkot deluje kao jalovo vođenje protesta".</p>
      <p>- OK, bojkotovaćemo izbore i šta onda? Oni (vlast) uvek će skupiti 50 odsto, dobiti izbore i formirati svoju vladu. To znači još četiri godine čemera. Još četiri godine puta 35.000 ljudi manje u Srbiji. Ma dajte, ljudi, o čemu pričamo. Mislim da treba izaći na izbore. Zapravo, uraditi ono zbog čega politička organizacija postoji - naglasio je Trifunović.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170898/Anasonovicka-otkrila-jos-jednu-prevaru-SZS-Nisu-studenti-blokirali-Rektorat-ideja-dosla-DJilasovog-Stefana"/>
        <a href="http://republika.rs/vesti/srbija/170722/MILOVANOVIC-PINK-DJilas-pokusava-skrene-paznju-dobrih-stvari-koje-desavaju-Srbiji-Izgubio-kompas"/>
        <a href="http://republika.rs/vesti/srbija/170646/FOTO-Mali-DJilas-razume-matematiku-sam-sve-lepo-nacrtao"/>
        <a href="http://republika.rs/vesti/srbija/170609/Srbija-vise-nije-DJilasova-prcija-Naprednjaci-poslali-jasnu-poruku-lideru-SzS"/>
      </related>
    </article>
  </body>
</html>