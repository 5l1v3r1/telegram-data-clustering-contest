<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780088/%DA%86%D8%B1%D8%AE-%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D9%88-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%AC%D8%AF%D8%A7-%D8%A7%D8%B2-%DB%8C%DA%A9%D8%AF%DB%8C%DA%AF%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:23:48+00:00"/>
    <meta property="og:title" content="نماینده اداره کل هنرهای نمایشی وزارت فرهنگ و ارشاد اسلامی: چرخ های فرهنگی و اقتصادی در ایران جدا از یکدیگر است"/>
    <meta property="og:description" content="زنجان-نماینده اداره کل هنرهای نمایشی وزارت فرهنگ و ارشاد اسلامی،گفت: چرخ های فرهنگی و اقتصادی در ایران جدا از یکدیگر است در حالی که در کشورهای دیگر این چرخ ها با یکدیگر می چرخد."/>
  </head>
  <body>
    <article>
      <h1>نماینده اداره کل هنرهای نمایشی وزارت فرهنگ و ارشاد اسلامی: چرخ های فرهنگی و اقتصادی در ایران جدا از یکدیگر است</h1>
      <address>
        <time datetime="2019-11-25T05:23:48+00:00">25 Nov 2019, 05:23</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از اداره فرهنگ و ارشاد اسلامی زنجان، اتابک نادری شامگاه یکشنبه در شورای سیاست گذاری جشنواره‌های ملی پانتومیم، ملی آئینی سنتی ترک زبانان ایران و منطقه‌ای و گریم و چهره پرداری کودک و نوجوان در استان زنجان، گفت: چرخ‌های فرهنگی و اقتصادی در ایران جدا از یکدیگر است در حالی که در کشورهای دیگر این چرخ‌ها با یکدیگر می‌چرخد و افراد فعالیت در حوزه فرهنگی را یک کار اقتصادی می‌دانند ولی ما هنوز به این تفکر اقتصادی نرسیده‌ایم.</p>
      <p>وی با اشاره به اینکه زنجان ظرفیت لازم برای اجرای جشنواره ملی آئینی سنتی ترک زبانان را دارد، اظهار کرد: قبل از اجرای این جشنواره بهتر است تا مطالعاتی برروی تجربیات اجرایی مشابه در کشور انجام شود.</p>
      <p>نماینده اداره کل هنرهای نمایشی وزارت فرهنگ و ارشاد اسلامی با تاکید براینکه قبل از ملی کردن جشنواره‌ها بهتر است چند دوره در مرحله شهری یا استانی اجرا شود، گفت: در ایام نوروز شهرداری‌ها، هزینه‌های فرهنگی برای مسافران و شهروندان اختصاص می‌دهند که بخشی به هنرهای نمایشی مرتبط است.</p>
      <p>نادری با بیان اینکه  جشنواره ملی آیینی سنتی ترک زبانان علاوه بر احیای آئین‌های سنتی، به دلیل تازگی که دارد می‌تواند موجب استقبال عموم شود، ابراز کرد: بهتر است جشنواره ملی آئینی سنتی ترک زبانان در گستره شهری اجرا شود و بعد وارد مرحله ملی شود و غنای منطقه‌ای زنجان به اندازه‌ای است که یک جشنواره خوب اجرا خواهد شد.</p>
      <p>نماینده اداره کل هنرهای نمایشی وزارت فرهنگ و ارشاد اسلامی در خصوص جشنواره ملی پانتومیم در زنجان، گفت: در حوزه پانتومیم قبل از اجرای جشنواره بهتر است ظرفیت‌های موجود در کشور و استان شناسایی شود.</p>
      <p>نادری با اشاره به اینکه انجمن‌های هنرهای ترک زبان در کشور درخواست برگزاری چنین جشنواره‌ای را دارند و دولت مخالفتی با ترویج قومیت‌ها ندارد. </p>
    </article>
  </body>
</html>