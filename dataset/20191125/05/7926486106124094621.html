<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013255/%D9%BE%DB%8C%D8%A7%D9%85-%D9%88%D8%A7%D8%B6%D8%AD-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T05:20:19+00:00"/>
    <meta property="og:title" content="پیام واضح برانکو به پرسپولیس"/>
    <meta property="og:description" content="برانکو ایوانکوویچ ماه‌هاست که ایران را ترک کرده، اما روزی نبوده که در رسانه‌های ایرانی عکسی، نقل‌قولی، شایعه‌ای یا مصاحبه‌ای از این مربی در رسانه‌های کشور و کانال‌های هواداری درج نشده باشد."/>
  </head>
  <body>
    <article>
      <h1>پیام واضح برانکو به پرسپولیس</h1>
      <address>
        <time datetime="2019-11-25T05:20:19+00:00">25 Nov 2019, 05:20</time>
      </address>
      <p>
        <i>برانکو ایوانکوویچ ماه‌هاست که ایران را ترک کرده، اما روزی نبوده که در رسانه‌های ایرانی عکسی، نقل‌قولی، شایعه‌ای یا مصاحبه‌ای از این مربی در رسانه‌های کشور و کانال‌های هواداری درج نشده باشد.</i>
      </p>
      <p>به گزارش مشرق، در این چند روز اخیر هم نام <b>برانکو </b>بیشتر از هر زمان دیگری دیده و شنیده می‌شود و عده‌ای بر این باورند که این مربی محبوب و کروات به‌زودی روی نیمکت تیم ملی می‌نشیند. گمانه‌زنی‌ای که توسط هیچ‌کدام از طرفین تایید نشد و البته جالب‌تر اینکه <b>فدراسیون فوتبال </b>آن را نه تایید کرد و نه تکذیب.</p>
      <p>
        <b>پای پرسپولیس هم وسط آمد</b>
      </p>
      <p>نتایج ضعیف کالدرون و رقم خوردن 4 شکست در کارنامه پرسپولیس در زمان هدایت کالدرون حسابی هواداران سرخ را عصبی کرده است. آنها که این روزها اعتقاد عجیبی به توطئه برخی در ضعیف شدن پرسپولیس فصل جاری دارند، با هر نتیجه ناامیدکننده یک قدم بیشتر به انفجار نزدیک می‌شوند و رفته‌رفته کار برای حسن انصاری‌فرد سخت می‌شود.در شرایطی که همه به دنبال پیوستن برانکو به تیم ملی کشورمان هستند، پرسپولیسی‌ها خیلی بی‌سروصدا با برانکو تماس گرفته‌اند و پیشنهادی را با او مطرح کرده‌اند که ظاهرا چندان برای برانکو خوشایند نبوده است.اینکه پیشنهاد سرخ‌ها به برانکو چه بوده، هنوز نمی‌دانیم، اما پاسخ برانکو مثل تمام تماس‌های قبلی واضح و روشن بوده است. برانکو همچنان پافشاری می‌کند که تمام مبلغ بدهی خود و دستیارانش را دریافت کند و تمام مالیات 4 ساله حضورش در ایران هم تسویه شود تا او برای هر بحث دیگری وارد مذاکره شود.  البته برانکو برای بازگشت به پرسپولیس بی‌میل نبوده و در پاسخ به پیشنهاد پرسپولیسی‌ها تا سه‌شنبه زمان خواسته است. البته می‌گویند او یکی، دو روز است که جوابی به تماس سرخ‌ها نمی‌دهد.  تجربه نشان داده که محمدحسن انصاری‌فرد به نظر هواداران تیمش احترام زیادی می‌گذارد و حاضر نیست خود را رودرروی هواداران قرار دهد. او در دوره قبلی مدیریتش یک‌مرتبه این کار را انجام داد و پیش از اینکه آری‌هان را کنار بگذارد، سراغ دنیزلی رفت و به خواست هواداران پرسپولیس سر تعظیم فرود آورد و این مرد ترک‌تبار را به پرسپولیس آورد.حالا هم انصاری‌فرد بدش نمی‌آید که با بازگرداندن برانکو که خواسته تقریبا تمام هواداران پرسپولیس است، تیمش را به ساحل آرامش برساند و خود را محبوب هواداران کند. ضمن اینکه اگر او موفق به انجام این کار شود، مشکل شکایت برانکو به فیفا هم به خودی خود حل می‌شود و این یک توافق چند سر برد می‌شود.</p>
      <p>
        <b>تیم ملی همچنان در بلاتکلیفی</b>
      </p>
      <p>اینکه جریان مذاکره فدراسیون با برانکو چیست، هیچ‌کس جز فدراسیونی‌ها و شخص برانکو نمی‌داند، اما مطلعان این قضیه 2 دیدگاه متفاوت دارند که فقط گذشت زمان می‌تواند نشان دهد کدام‌یک از این نظریه‌ها صحت دارد.<br/>عده‌ای بر این باورند که ویلموتس بعد از ترک کشورمان هیچ پاسخی به تماس‌های مهدی تاج نداده است و تاج هم برای اینکه بتواند پالس‌هایی برای این سرمربی ارسال کند و به‌نوعی او را تهدید به فسخ قرارداد کند، بحث برانکو را مطرح کرده است. حالا اینکه پیش از رفتن این مربی از ایران چه اتفاقی میان او و فدراسیون افتاده که حالا مرد آرام بلژیکی حاضر نیست جواب تماس‌ها را بدهد، موضوعی است که باید مهدی تاج درخصوص آن صحبت کند، اما شنیده می‌شود که ترک ایران و جدایی از تیم ملی تصمیمی بود که ویلموتس چند وقت قبل گرفته بود. او پیش از بازی با عراق هم با فشار بر فدراسیون سعی کرد بخش عمده‌ای از مبلغ قراردادش را با فشار بر فدراسیون، دریافت کند و حالا هم در سکوت کامل ایران را ترک کرده است.از طرفی عده‌ای معتقدند بسیاری از فدراسیون‌نشین‌ها موافق ادامه همکاری با ویلموتس نیستند و حتی از طرف دولت و وزارت ورزش هم مشاوره‌هایی در این خصوص به گوش فدراسیون فوتبال رسیده است. تمامی آنها بر این باورند که عاقبت تیم ملی با ویلموتس چندان درخشان نیست و با توجه به شناخت برانکو از فوتبال ایران و همچنین تیم‌های آسیایی، هیچ گزینه خارجی‌ای بهتر از این مرد کروات وجود ندارد و با او می‌توان برای صعود به جام‌جهانی امیدوار بود.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013254/%D9%88%D8%A7%DA%A9%D9%86%D8%B4-%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D9%87-%D9%82%D8%B7%D8%B9-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%88%DB%8C%D9%84%D9%85%D9%88%D8%AA%D8%B3">واکنش قلعه‌نویی به قطع همکاری با ویلموتس</a>
      </blockquote>
      <p>
        <b>برانکو و تکذیب عمدی!</b>
      </p>
      <p>اما برانکو در مصاحبه‌های متعددی که دیروز با رسانه‌های ایران داشت، مذاکره با پرسپولیس را رد نکرد، اما درمورد تیم ملی هیچ حرفی به میان نیاورد و قویا این موضوع را تکذیب کرد. او بر این باور است که تیم ملی در شرایط کنونی سرمربی دارد و او حاضر نیست در این شرایط با فدراسیون فوتبال وارد مذاکره شود.اینکه تکذیب برانکو واقعی است یا اینکه به او گفته شده که فعلا هیچ حرفی با هیچ دوست و رسانه‌ای درخصوص این موضوع نزند، موضوعی است که کمی فکر فوتبال‌دوستان را به هم ریخته است.شنیده می‌شود که تکذیب برانکو به این خاطر است که فدراسیون هنوز با ویلموتس برای جدایی به توافق نهایی نرسیده است و اگر او حرفی از مذاکره با فدراسیون فوتبال بزند، ممکن است ویلموتس در فیفا طرح شکایت کند و برای فدراسیون‌نشین‌ها مشکل‌ساز شود، به همین خاطر است که برانکو هیچ حرفی از مذاکره برای نشستن روی نیمکت تیم ملی نمی‌زند. با این حال نه خودش و نه نزدیکانش مذاکره با فدراسیون را تایید نمی‌کنند.</p>
      <p>
        <b>مذاکره در ترکیه؟ فعلا استراحت در واراژدین با زلاتکو!</b>
      </p>
      <p>با اینکه خیلی از رسانه‌ها پا را فراتر گذاشته و ادعا کردند که طی یکی دو روز آینده قرار است نماینده‌ای از فدراسیون به ترکیه برود و در آنجا با برانکو مذاکرات جدی‌تر را دنبال کند، اما این موضوع را نزدیکان برانکو قویا تکذیب می‌کنند. برانکو دیروز در تماس‌هایی که با دوستانش در ایران داشته، اعلام کرده که فعلا در واراژدین، محل تولدش در کرواسی حضور دارد، در این شهر تنها هم نیست و برادرش زلاتکو هم حضور دارد. با این حساب بعید است که او به این زودی‌ها و پیش از حل مشکلات مالی و مالیاتی‌اش حاضر به مذاکره مستقیم با یک مسئول ایرانی باشد.</p>
      <p>
        <b>خبری که اعلام نشد؛ نامه شکایت برانکو به باشگاه رسید</b>
      </p>
      <p>اما در هیاهوی خبر پیوستن برانکو به تیم ملی یا پرسپولیس خبری به دست‌مان رسید که در نوع خود جالب بود. جالب از این نظر که هیچ‌کس در پرسپولیس حرفی از آن در این چند روز به میان نیاورده است و این نامه در کشوی اتاق بین‌الملل باشگاه خاک می‌خورد.بالاخره نامه شکایت برانکو از پرسپولیس به فیفا به باشگاه ارسال شد تا موضوع برانکو با سرخ‌ها وارد فاز تازه‌ای شود. انصاری‌فرد که خیلی دوست داشت توافق برانکو را به دست بیاورد و از این طریق هم دل هواداران را به دست بیاورد و هم خطر فیفا را از سر پرسپولیس باز کند، حالا از افشای رسیدن نامه فیفا خودداری کرده است تا مبادا در شرایطی که تیمش به نفت مسجدسلیمان هم باخته، این موضوع حاشیه‌ای شود روی حاشیه‌های جاری و جمع کردنش برای او غیرممکن شود.در این خصوص با حسینی، مدیر بخش بین‌الملل باشگاه پرسپولیس تماس گرفتیم و پرسیدیم که آیا نامه جدیدی از فیفا به دست شما رسیده است، او گفت: «بله، نامه جدیدی به باشگاه رسیده، اما از من نخواهید جزئیات بیشتری در این خصوص به شما بگویم. اگر زمانش فرا برسد، آقای انصاری‌فرد از طریق سایت باشگاه اطلاع‌رسانی می‌کنند.»</p>
      <p>
        <b>پیام واضح برانکو؛ جای پیشنهاد، پولم را بدهید</b>
      </p>
      <p>مربی کروات پیش از این درباره تلاش‌های باشگاه برای پیشنهادهای مختلف ازجمله تخفیف یا بازگشت به‌عنوان مربی تاکید کرده که تا پولش را نگیرد حاضر به هیچ صحبتی نیست و تخفیف هم جز همان مقدار اندک (5درصد) نمی‌دهد و اگر قرمزها معتقدند او به قراردادش پایبند نبوده، می‌توانند منتظر حکم فیفا باشند. حالا مطابق وعده برانکو نامه شکایت وی رسیده و باید دید موضع مدیران باشگاه در این خصوص چیست. شاید هم امیدوارند که وی سرمربی تیم ملی شود و دولت پیگیر پرداخت مطالبات او شود!</p>
      <p>منبع: روزنامه فرهیختگان</p>
    </article>
  </body>
</html>