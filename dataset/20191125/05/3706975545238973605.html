<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983123_lekari-tvrdia-ze-assange-urgentne-potrebuje-zdravotnu-starostlivost"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-25T05:22:00+00:00"/>
    <meta property="og:title" content="Lekári tvrdia, že Assange urgentne potrebuje zdravotnú starostlivosť"/>
    <meta property="og:description" content="Tvrdia, že trpí depresiami, zároveň ho sužujú zubné ochorenia a má aj vážny problém s ramenom."/>
  </head>
  <body>
    <article>
      <h1>Lekári tvrdia, že Assange urgentne potrebuje zdravotnú starostlivosť</h1>
      <h2>Tvrdia, že trpí depresiami, zároveň ho sužujú zubné ochorenia a má aj vážny problém s ramenom.</h2>
      <address><time datetime="2019-11-25T05:22:00+00:00">25 Nov 2019, 05:22</time> by <a rel="author">LONDÝN/TASR</a></address>
      <p>Viac než 60 lekárov napísalo britskej ministerke vnútra list v ktorom zdôrazňujú, že zakladateľ organizácie WikiLeaks Julian Assange potrebuje urgentne lekárske ošetrenie na pôde univerzitnej nemocnice. Uviedla to v pondelok agentúra AP. Podľa lekárov Assange trpí depresiami, zároveň ho sužujú zubné ochorenia a má aj vážny problém s ramenom.</p>
      <p>Assange sa momentálne nachádza v prísne stráženej londýnskej väznici Belmarsh, kde čaká na pojednávanie o možnom vydaní do Spojených štátov. Austrálčan čelí v USA 18 bodom obžaloby vrátane sprisahania sa za účelom ilegálneho preniknutia do vládnych počítačov a porušenia zákona o špionáži. Ak by ho usvedčili, vo väzení by mohol stráviť niekoľko desaťročí.</p>
      <p>Austrálska lekárka Lissa Johnsonová tvrdí, že Assange by sa mal podrobiť lekárskemu vyšetreniu, ktoré by stanovilo, či je "zdravotne spôsobilý" čeliť súdnemu pojednávaniu.<br/>List zverejnila stránka WikiLeaks.</p>
      <p>Julian Assange získal celosvetovú pozornosť začiatkom roku 2010, keď webová stránka WikiLeaks zverejnila tajné video americkej armády, na ktorom je zachytený útok vrtuľníkov Apache v irackej metropole Bagdad. Pri útoku zahynulo najmenej desať ľudí vrátane dvoch členov reportérskeho tímu Reuters.</p>
      <p>Assangeovi podporovatelia ho vyzdvihujú ako hrdinu, ktorý svetu odkryl zneužívanie moci modernými štátmi a ktorý bojuje za slobodu slova. Kritici ho však označujú za nebezpečnú osobu zapletenú do úsilia Ruska podkopať bezpečnosť USA a Západu, pričom spochybňujú, že je novinárom.</p>
    </article>
  </body>
</html>