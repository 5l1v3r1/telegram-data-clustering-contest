<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244280/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T05:20:16+00:00"/>
    <meta property="og:title" content="ต่อยอด ‘นครนนท์ 4.0’ สร้างระบบติดตาม ‘น้ำ’ เรียลไทม์"/>
    <meta property="og:description" content="อีเอสอาร์ไอลุยต่อยอด “นครนนท์ 4.0” สร้างระบบติดตามสถานการณ์น้ำ ผ่านกล้อง CCTV พร้อมการแจ้งเตือนอัตโนมัติผ่านแอพพลิเคชันไปยังผู้เกี่ยวข้องแบบเรียลไทม์ 24 ชั่วโมง พร้อมพัฒนาระบบป้องกันน้ำท่วม กระดับคุณภาพชีวิตประชาชนเทศบาลนครนนบุรีกว่า 4 แสนราย สู่การเป็นสมาร์ทซิตี้อย่างสมบูรณ์ยั่งยืน"/>
  </head>
  <body>
    <article>
      <h1>ต่อยอด ‘นครนนท์ 4.0’ สร้างระบบติดตาม ‘น้ำ’ เรียลไทม์</h1>
      <address><time datetime="2019-11-25T05:20:16+00:00">25 Nov 2019, 05:20</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>อีเอสอาร์ไอลุยต่อยอด “นครนนท์ 4.0” สร้างระบบติดตามสถานการณ์น้ำ ผ่านกล้อง CCTV พร้อมการแจ้งเตือนอัตโนมัติผ่านแอพพลิเคชันไปยังผู้เกี่ยวข้องแบบเรียลไทม์ 24 ชั่วโมง พร้อมพัฒนาระบบป้องกันน้ำท่วม กระดับคุณภาพชีวิตประชาชนเทศบาลนครนนบุรีกว่า 4 แสนราย สู่การเป็นสมาร์ทซิตี้อย่างสมบูรณ์ยั่งยืน</p>
      <p>นางสาวธนพร ฐิติสวัสดิ์ ผู้จัดการทั่วไป บริษัท อีเอสอาร์ไอ (ประเทศไทย) จำกัด เปิดเผยว่า โครงการ “นครนนท์ 4.0” ได้เริ่มมาตั้งแต่ปี 2561 ด้วยการนำเทคโนโลยีจีไอเอสเข้ามาใช้ในการพัฒนาเมือง เพื่อช่วยในการวิเคราะห์และตัดสินใจในการแก้ไขปัญหาของประชาชน และเปิดให้ประชาชนได้มีส่วนร่วม โดยสามารถเข้าถึงแอพพลิเคชันที่ใช้งานได้ง่าย ทั้งบนสมาร์ทโฟนและแท็บแลต</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%A3%E0%B8%B0%E0%B8%9A%E0%B8%9A%E0%B8%87%E0%B8%B2%E0%B8%99%E0%B8%95%E0%B8%B4%E0%B8%94%E0%B8%95%E0%B8%B2%E0%B8%A1%E0%B9%82%E0%B8%84%E0%B8%A3%E0%B8%87%E0%B8%81%E0%B8%B2%E0%B8%A32.jpg"/>
      </figure>
      <p>ทั้งนี้ ในเฟสแรกได้นำระบบแผนที่สารสนเทศภูมิศาสตร์เพื่อใช้กับงานบริการประชาชน 6 ด้าน ประกอบด้วย ระบบแจ้งปัญหาร้องเรียน ระบบติดตามโครงการ ระบบสวัสดิการและสังคม ระบบสาธารณสุข ระบบงานป้องกันและบรรเทา สาธารณภัย และระบบบูรณาการข้อมูลและ ArcGIS</p>
      <p>ล่าสุด ได้พัฒนาต่อยอดด้วยการสร้างระบบติดตามสถานการณ์น้ำ เพื่อการบริหารจัดการระบบน้ำแบบเรียลไทม์ 24 ชั่วโมง โดยใช้งานออนไลน์บนเว็บไซต์และแอพพลิเคชันของเทศบาลนครนนทบุรี ที่สามารถเข้าถึงและเข้าใจได้ง่าย แสดงผลในรูปแบบกราฟ แผนที่ พร้อมพิกัดที่ตั้ง และรายละเอียดต่าง ๆ สามารถดูข้อมูลสถานะประตูระบายน้ำ ระดับน้ำหน้าประตูรับน้ำ ระดับน้ำหลังประตูรับน้ำ ระดับน้ำฝน ปริมาณน้ำฝนสะสมย้อนหลัง 1 ชั่วโมง และ 1 วัน ชื่อเจ้าหน้าที่ที่รับผิดชอบในแต่ละพื้นที่ และช่องทางการติดต่อ รวมถึงตำแหน่งสถานที่สำคัญ เป็นต้น</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%98%E0%B8%99%E0%B8%9E%E0%B8%A3-%E0%B8%90%E0%B8%B4%E0%B8%95%E0%B8%B4%E0%B8%AA%E0%B8%A7%E0%B8%B1%E0%B8%AA%E0%B8%94%E0%B8%B4%E0%B9%8C_%E0%B8%AD%E0%B8%B5%E0%B9%80%E0%B8%AD%E0%B8%AA%E0%B8%AD%E0%B8%B2%E0%B8%A3%E0%B9%8C%E0%B9%84%E0%B8%AD-.jpg"/>
        <figcaption>ธนพร ฐิติสวัสดิ์</figcaption>
      </figure>
      <p>นอกจากนี้ เทคโนโลยีภูมิสารสนเทศภูมิศาสตร์ ยังเข้ามาพัฒนาระบบต่าง ๆ ให้กับเทศบาลนครนนทบุรี ได้แก่ ระบบแจ้งเหตุร้องเรียนร้องทุกข์ประชาชน ที่สามารถแจ้งเหตุเข้ามาผ่านระบบและสามารถติดตามหรือดูภาพรวมทั้งหมด ค้นหาการแจ้งเหตุร้องเรียนร้องทุกข์ได้โดยใช้เลขประจำตัวประชาชน ซึ่งปัจจุบันมีการดำเนินการเสร็จสิ้นไปแล้ว 43%</p>
      <p>ขณะที่ภาพรวมในรอบ 12 เดือนที่ผ่านมา มีโครงการต่าง ๆ ดำเนินการเสร็จสิ้นไปแล้ว 91 โครงการ คิดเป็น 94% ของโครงการทั้งหมด ซึ่งปัจจุบันยังมีบางส่วนงานเป็นโครงการนำร่อง โดยมีแผนที่จะพัฒนาบูรณาการข้อมูลไปใช้ในอนาคตอันใกล้นี้</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AA%E0%B8%A1%E0%B8%99%E0%B8%B6%E0%B8%81-%E0%B8%98%E0%B8%99%E0%B9%80%E0%B8%94%E0%B8%8A%E0%B8%B2%E0%B8%81%E0%B8%B8%E0%B8%A5_%E0%B8%99%E0%B8%B2%E0%B8%A2%E0%B8%81%E0%B9%80%E0%B8%97%E0%B8%A8%E0%B8%A1%E0%B8%95%E0%B8%A3%E0%B8%B5%E0%B8%99%E0%B8%84%E0%B8%A3%E0%B8%99%E0%B8%99%E0%B8%97%E0%B8%9A%E0%B8%B8%E0%B8%A3%E0%B8%B5.jpg"/>
        <figcaption>สมนึก ธนเดชากุล</figcaption>
      </figure>
      <p>ด้านนายสมนึก ธนเดชากุล นายกเทศมตรีนครนนทบุรี กล่าวว่า แนวทางการทำงานของเทศบาลนครนนทบุรีในอนาคต จะมุ่งเน้นในเรื่องระบบสาธารณูปโภคต่าง ๆ โดยตั้งเป้าหมายในการพัฒนาปรับปรุงถนน สิ่งแวดล้อม ต้นไม้ ไฟฟ้า พื้นที่สาธารณะ การระบายน้ำ และรวมถึงระบบป้องกันน้ำท่วม ปัจจุบันได้มีระบบติดตามดูระดับน้ำในพื้นที่ ซึ่งเทศบาลนครนนทบุรีมีความหนาแน่นของประชากรกว่า 4 แสนคน จนปัญหาปริมาณขยะที่มีเพิ่มขึ้นเฉลี่ยประมาณ 500 ตันต่อวัน ส่งผลให้ต้องใช้การบริหารจัดการระบบน้ำเป็นพิเศษ</p>
      <p>“เทศบาลนครนนทบุรี ตั้งใจที่จะพัฒนาสภาพแวดล้อมของชุมชนเมืองให้เป็นเมืองน่าอยู่อย่างยั่งยืน เพื่อคุณภาพชีวิตที่ดีของประชาชน ด้วยการนำเทคโนโลยีสมัยใหม่เข้าเป็นส่วนช่วยเจ้าหน้าที่ในการทำงาน เช่น ระบบการให้บริการประชาชนด้วยเทคโนโลยีภูมิสารสนเทศ ผ่านระบบอินเทอร์เน็ต เพื่อนำไปสู่การบริการประชาชนอย่างมีศักยภาพ ควบคู่ไปกับการดูแลจัดการและแก้ปัญหาสิ่งแวดล้อม รวมถึงส่งเสริมเศรษฐกิจในชุมชน จนก้าวเป็น สมาร์ทซิตี้ และเป็นเมืองที่น่าอยู่ทั้งในวันนี้และอนาคต”นายสมนึกกล่าว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244280%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244783/"/>
        <a href="https://www.thebangkokinsight.com/244601/"/>
        <a href="https://www.thebangkokinsight.com/242519/"/>
        <a href="https://www.thebangkokinsight.com/242410/"/>
      </related>
    </article>
  </body>
</html>