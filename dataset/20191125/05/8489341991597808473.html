<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807243/%D9%86%D8%AA%D8%A7%DB%8C%D8%AC-%D8%A2%D8%B2%D9%85%D9%88%D9%86-%D8%A8%D8%A7%D9%84%DB%8C%D9%86%DB%8C-%D9%86%D8%A7%D9%86%D9%88%D8%AF%D8%A7%D8%B1%D9%88%DB%8C-%D8%B6%D8%AF%D8%B3%D8%B1%D8%B7%D8%A7%D9%86-%DA%A9%D8%A8%D8%AF-%D8%A8%D9%87-%D8%B2%D9%88%D8%AF%DB%8C-%D8%A7%D8%B1%D8%A7%D8%A6%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T05:30:00+00:00"/>
    <meta property="og:title" content="در نشست سالانه بیماری‌های کبدی؛ نتایج آزمون بالینی نانوداروی ضدسرطان کبد به زودی ارائه می‌شود"/>
    <meta property="og:description" content="شرکت سیرنائومیکس، نتایج مثبت آزمون بالینی انجام شده روی نانوداروی ضدسرطان خود را در نشست سالانه بیماری‌های کبدی ارائه می‌کند."/>
  </head>
  <body>
    <article>
      <h1>در نشست سالانه بیماری‌های کبدی؛ نتایج آزمون بالینی نانوداروی ضدسرطان کبد به زودی ارائه می‌شود</h1>
      <h2>شرکت سیرنائومیکس، نتایج مثبت آزمون بالینی انجام شده روی نانوداروی ضدسرطان خود را در نشست سالانه بیماری‌های کبدی ارائه می‌کند.</h2>
      <address>
        <time datetime="2019-11-25T05:30:00+00:00">25 Nov 2019, 05:30</time>
      </address>
      <p>به گزارش گروه فناوری خبرگزاری دانشجو، سیرنائومیکس (Sirnaomics) یکی از شرکت‌های دارویی است که در حوزه توسعه دارو‌های مبتنی بر RNAi فعالیت دارد، این شرکت اعلام کرد که داده‌های بالینی استفاده از نانوداروی خود را در نشست کبد که با حمایت انجمن مطالعه بیماری‌های کبدی آمریکا برگزار می‌شود، ارائه خواهد کرد. این نانودارو موسوم به STP ۷۰۵، قرار است روی بیماران مبتلا به سرطان پیشرفته کیسه صفرا مورد آزمایش قرار گیرد.<br/><br/>داروی ضدسرطان سیرنائومیکس حاوی RNA تداخلی بوده و در آن از نانوذرات پلی‌پپتیدی استفاده شده است. این نانوذرات می‌توانند به سلول‌های هدف در کبد وارد شده و محتویات خود را در محل موردنظر رهاسازی کنند. این دارو به‌صورت مستقیم مانع از فعالیت سلول‌های فیبروبلاست سرطانی موسوم به CAF شده و با خاموش کردن دو ژن مختلف در محیط سرطانی، بیماری را کنترل می‌کند.<br/><br/>STP ۷۰۵ از دو الیگونوکلئوتید siRNA تشکیل شده است که mRNA TGF-β۱ و COX-۲ را هدف قرار می‌دهد و درون نانوذرات به همراه پپتید هیستیدین لیزین کوپلیمر کپسوله شده است. هر siRNA به‌صورت منفرد و جداگانه موجب ممانعت از بیان یک نوع ژن شده که برای این کار از فعالیت mRNA جلوگیری می‌کند. ترکیب این دو siRNA باعث نوعی هم‌افزایی شده و در نهایت فاکتور‌های فیبروژنیک و التهابی را کاهش می‌دهد. تجزیه و تحلیل مولکولی نشان می‌دهد که اثرات استفاده از این ترکیب در مهار اهداف موفقیت‌آمیز بوده است و می‌توان از این فناوری برای بیماری‌های التهابی و فیبروتیک استفاده کرد.<br/><br/>در سال ۲۰۱۷، این دارو به سازمان غذا و دارو معرفی شد تا نسبت به این روش درمانی تصمیم‌گیری شود. در حال حاضر این دارو علاوه بر تأییدیه FDA آمریکا، تأییدیه سازمان غذا و داروی چین را نیز دریافت کرده است. بنابراین، این محصول می‌تواند برای درمان بیماری‌های مختلف توسعه یابد.</p>
    </article>
  </body>
</html>