<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779796/%D8%AA%D9%88%D8%B3%D8%B9%D9%87-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A7%D9%88%D8%B1%D8%A7%D9%82-%D8%A8%D8%B1%D8%A7%DB%8C-%D8%AA%D8%A7%D9%85%DB%8C%D9%86-%D9%85%D8%A7%D9%84%DB%8C-%D8%B5%D9%86%D8%A7%DB%8C%D8%B9"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:26:49+00:00"/>
    <meta property="og:title" content="در گفتگو با مهر عنوان شد توسعه استفاده از اوراق برای تامین مالی صنایع"/>
    <meta property="og:description" content="یک کارشناس بازار سرمایه با بیان اینکه استفاده از اوراق در صنایع باید توسعه یابد، گفت: امکان استفاده از ابزارهای متنوعی همچون گواهی سپرده کالایی و اوراق سلف موازی استاندارد وجود دارد."/>
  </head>
  <body>
    <article>
      <h1>در گفتگو با مهر عنوان شد توسعه استفاده از اوراق برای تامین مالی صنایع</h1>
      <address><time datetime="2019-11-25T05:26:49+00:00">25 Nov 2019, 05:26</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>حسنعلی بشارت احسانی در گفتگو با <a href="https://www.mehrnews.com/">خبرنگار مهر</a>، در خصوص مزایای استفاده از روش های تامین مالی در بورس افزود: امکان تامین مالی صنایع و بهره گیری از اوراق مبتنی بر کالا از طریق بازار سرمایه باید بیشتر از تامین مالی از بازار پول مورد استفاده قرار گیرد؛ چراکه روش ها و ابزارهای مالی نوین قابل استفاده در بورس کالا می تواند به کاهش هزینه های صنایع و تامین مالی سریع تر آنها کمک کند و با توجه به پتانسیل ها و ظرفیت های موجود در این بازار، جای توسعه زیادی در خصوص استفاده از این اوراق برای صنایع وجود دارد.</p>
      <p>وی درباره روند مطلوب تامین مواد اولیه مصرفی و کالاهای واسطه‌ای موردنیاز صنایع مختلف از بازار سرمایه، به آرامش نسبی بازارها و روند مطلوب عرضه کالاها اشاره کرد و گفت: در معاملات بورس کالا، تمرکز بر تامین به موقع و بدون واسطه مواد مصرفی بخش تولید است و آمارهای معاملاتی حاکی از آن بوده که در سال جاری، واحدهای تولیدی توانسته اند به راحتی مواد اولیه مصرفی خود را بدون دغدغه از بورس تامین کنند و این فرآیند به کمک ساز  و کارهای بورس تسهیل شده است.</p>
      <p>کارشناس ارشد بازار سرمایه افزود: در سال رونق تولید به هر میزان عرضه مواد اولیه و کالاهای واسطه ای در بورس کالا بیشتر شود، شفافیت و اطمینان از تامین مواد اولیه برای تولید افزایش می یابد.</p>
      <p>وی به شفافیت مطلوب معاملاتی در حوزه کالاهای واسطه ای و مواد اولیه مصرفی صنایع تولیدی اشاره کرد و افزود: انجام معاملات از طریق بورس کالا آثار خود را در رونق تولید و رشد اقتصادی و افزایش درآمد در سطح ملی به نمایش می گذارد؛ این در حالی است که درست در مقابل بازارهای غیررسمی به دلیل نبود شفافیت، عاملی برای دامن زدن به التهاب ها هستند.</p>
      <p>بشارت احسانی با اشاره به امکان بهره گیری صنایع و واحدهای تولیدی از ابزارهای تامین مالی در بورس اظهار داشت: در حال حاضر، امکان استفاده از ابزارهای متنوعی از جمله معاملات گواهی سپرده کالایی، اوراق سلف موازی استاندارد و ابزارهای مشتقه وجود دارد و با توجه به سابقه چندین ساله این ابزارها در بورس، زیرساخت ها برای به کارگیری این ابزارها برای همه صنایع در دسترس است.</p>
      <p>وی معتقد است که باید صنایع بزرگ در حوزه فلزات و پتروشیمی به تدریج از معاملاتی همچون قراردادهای آتی که امکان پوشش ریسک های قیمتی در آینده را فراهم می کند، استقبال کنند تا سایر تولیدکنندگان نیز به این سمت سوق پیدا کنند.</p>
      <p>بشارت احسانی تاکید کرد: پتانسیل استفاده از ابزارهای مالی نوین وجود دارد و بازارهای مشتقه بیش از ۱۲۰ سال در دنیا به ویژه در کشورهای غربی استفاده می شده و کاربردهای متنوعی دارد؛ به طوری که هم تولیدکننده و هم مصرف کننده می تواند از این ابزارها بهره گیرد؛ این در حالی است که آن چنان که اگر فعالان صنایع یاد بگیرند که باید چطور از این ابزارها استفاده کنند، می توانند نوسانات غیرمترقبه قیمت یک کالا را پوشش داده و ریسک خود را مدیریت کنند.</p>
      <p>این کارشناس ارشد بازار سرمایه تاکید کرد: در کنار این دو گروه، افراد دارای سرمایه می توانند براساس پیش بینی های خود نسبت به روند تولید و فروش و قیمت یک کالا بر روی ابزارهای مبتنی بر آن کالا سرمایه گذاری کنند. راهکاری که در دنیا رایج است و در بازار سرمایه و بورس کالای ایران نیز در حال توسعه است که البته پیش نیاز این اتفاق، آموزش مستمر است.</p>
    </article>
  </body>
</html>