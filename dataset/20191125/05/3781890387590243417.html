<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743447"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T05:30:00+00:00"/>
    <meta property="og:title" content="จีนมองผลเลือกตั้งท้องถิ่นฮ่องกงชี้&quot;ไม่ได้กระทบอะไร&quot;"/>
    <meta property="og:description" content="นายหวัง อี้ รมว.กระทรวงการต่างประเทศจีน กล่าวว่าผลการเลือกตั้งสมาชิกสภาท้องถิ่นของฮ่องกง ที่ฝ่ายสนับสนุนรัฐบาลปักกิ่งพ่ายแพ้ยับเยินให้กับฝ่ายประชาธิปไตย 'ไม่ได้ส่งผลกระทบ' ต่อการที่ฮ่องกงยังคงเป็นเขตบริหารพิเศษของแผ่นดินใหญ่"/>
  </head>
  <body>
    <article>
      <h1>จีนมองผลเลือกตั้งท้องถิ่นฮ่องกงชี้"ไม่ได้กระทบอะไร"</h1>
      <address>
        <time datetime="2019-11-25T05:30:00+00:00">25 Nov 2019, 05:30</time>
      </address>
      <p>
        <b>นายหวัง อี้ รมว.กระทรวงการต่างประเทศจีน กล่าวว่าผลการเลือกตั้งสมาชิกสภาท้องถิ่นของฮ่องกง ที่ฝ่ายสนับสนุนรัฐบาลปักกิ่งพ่ายแพ้ยับเยินให้กับฝ่ายประชาธิปไตย "ไม่ได้ส่งผลกระทบ" ต่อการที่ฮ่องกงยังคงเป็นเขตบริหารพิเศษของแผ่นดินใหญ่</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 25 พ.ย. ว่านายหวัง อี้ รมว.กระทรวงการต่างประเทศจีน กล่าวเมื่อวันจันทร์ หลังเสร็จสิ้นการพบหารือกับนายกรัฐมนตรีชินโซ อาเบะ ผู้นำญี่ปุ่น ที่กรุงโตเกียว เกี่ยวกับผลการเลือกตั้งสมาชิกสภาท้องถิ่นของฮ่องกง ซึ่งมีขึ้นเมื่อวันอาทิตย์ที่ผ่านมา และพันธมิตรแนวร่วมพรรคการเมืองฝ่ายประชาธิปไตยและต่อต้านขั้วอำนาจเก่า จับมือกันคว้าชัยชนะ "ถล่มทลาย" ว่า "ไม่ว่าอะไรจะเกิดขึ้น"  ฮ่องกงยังคงมีสถานะเป็นเขตบริหารพิเศษที่เป็นส่วนหนึ่งของแผ่นดินใหญ่ พร้อมทั้งย้ำว่า "ความพยายามใดก็ตาม" เพื่อหวังสร้างความปั่นป่วนแตกแยก และทำลายเสถียรภาพของฮ่องกง "ไม่มีทางประสบความสำเร็จ"<br/> </p>
      <figure>
        <iframe data-src="https://twitter.com/TicToc/status/1198801281789370368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/rthk_enews/status/1198818508227743747?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191125/news_GwaeHyynFL112428_533.jpg?v=201911260710?v=1377"/>
      </figure>
      <p> <br/>ขณะที่เจ้าหน้าที่ระดับสูงของรัฐบาลวอชิงตัน โดยเฉพาะประธานาธิบดีโดนัลด์ ทรัมป์ ผู้นำสหรัฐ และนายไมค์ ปอมเปโอ รมว.กระทรวงการต่างประเทศ ยังไม่แสดงท่าทีอย่างเป็นทางการต่อผลการเลือกตั้งท้องถิ่นของฮ่องกง ที่แม้เบสิกลอว์ระบุว่าสมาชิกสภาท้องถิ่น "แทบไม่มีบทบาท" เนื่องจากอำนาจสำคัญทั้งหมดอยู่ที่การตัดสินใจของสภานิติบัญญัติ ( เล็กโค ) อย่างไรก็ตาม ฝ่ายต่อต้านรัฐบาลปักกิ่งคาดหวังเป็นอย่างยิ่งให้ผลการเลือกตั้งครั้งนี้ "เป็นสัญญาณ" จากชาวฮ่องกงถึงแผ่นดินใหญ่<br/> </p>
      <figure>
        <iframe data-src="https://twitter.com/rthkcandice/status/1198813988978475008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191125/news_okEhJBptYJ112514_533.jpg?v=201911260710?v=9784"/>
      </figure>
      <p> </p>
      <figure>
        <iframe data-src="https://twitter.com/rthk_enews/status/1198813998939901952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ สถานีโทรทัสน์อาร์ทีเอชเคของฮ่องกงรายงานผลอย่างไม่เป็นทางการหลังนับไปแล้วประมาณ 90% ว่าแนวร่วมพรรคการเมืองฝ่ายประชาธิปไตยและต่อต้านขั้วอำนาจเก่าได้รับการเลือกตั้งรวมกันอย่างน้อย 390 ที่นั่ง จากทั้งหมด 452 ที่นั่ง คิดเป็นชัยชนะใน 17 จากทั้งหมด 18 เขตเลือกตั้ง ส่วนจำนวนผู้ออกมาใช้สิทธิ์อยู่ที่ประมาณ 71.2% จากจำนวนผู้มีสิทธิ์ลงคะแนน 4.1 ล้านคนของจำนวนประชากรทั้งเกาะราว 7.4 ล้านคน ถือเป็นสถิติที่เพิ่มขึ้น 24.19% จากการเลือกตั้งเมื่อปี 2558 และแน่นอนว่าเป็นสถิติสูงสุดเป็นประวัติการณ์ ด้านนางแคร์รี แลม หัวหน้าคณะผู้บริหารฮ่องกง กล่าวว่ารัฐบาลจะรับฟังเสียงของประชาชน "ด้วยความสุภาพ".<br/><br/><b>เครดิตภาพ : REUTERS</b></p>
    </article>
  </body>
</html>