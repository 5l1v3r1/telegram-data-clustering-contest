<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/targoviste/rezultate-partiale-judetul-dambovita-campion-sesizarile-electorale-1_5ddb630a5163ec4271633ca4/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T05:16:39+00:00"/>
    <meta property="og:title" content="Rezultate parţiale. Judeţul Dâmboviţa, campion la sesizările electorale"/>
    <meta property="og:description" content="Potrivit centralizării MAI, de la deschiderea procesului de votare au fost înregistrate 182 de sesizări de contravenţii sau infracţiuni electorale. În urma verificărilor, peste 50 la sută dintre sesizări nu s-au confirmat."/>
  </head>
  <body>
    <article>
      <h1>Rezultate parţiale. Judeţul Dâmboviţa, campion la sesizările electorale</h1>
      <address><time datetime="2019-11-25T05:16:39+00:00">25 Nov 2019, 05:16</time> by <a rel="author">Corina Slămnoiu</a></address>
      <h4>Potrivit centralizării MAI, de la deschiderea procesului de votare au fost înregistrate 182 de sesizări de contravenţii sau infracţiuni electorale. În urma verificărilor, peste 50 la sută dintre sesizări nu s-au confirmat.</h4>
      <p>Cele mai multe sesizări au fost înregistrate în Bucureşti şi în judeţele Dâmboviţa, Dolj, Giurgiu şi Olt.</p>
      <p>Efectivele MAI au aplicat 17 amenzi în valoare de 16.200 de lei, precum şi 16 avertismente scrise.</p>
      <p>De asemenea, sunt în cercetare 25 de posibile infracţiuni, printre care coruperea alegătorilor, violarea confidenţialităţii votului, fraudă la vot, vot multiplu, acces ilegal la un sistem informatic.</p>
      <p>În judeţul Dâmboviţa, respectiv în Bistriţa-Năsăud, au fost înregistrate sesizări care făceau referire la continuarea propagandei electorale, însă în urma verificărilor efectuate nu s-au confirmat.</p>
      <p>
        <b>Rezultate parţiale</b>
      </p>
      <p>Conform datelor preliminare din 18.422 de secţii de votare din totalul de 18.748, Klaus Iohannis a fost votat de 5.432.779 de alegători, reprezentând 62,95%</p>
      <p>Viorica Dăncilă a fost votată de 3.198.354 de alegători, adică 37,05%.</p>
      <p>Conform datelor preliminare din 16.764 de secţii de votare, au fost centralizate 7.394.598 de voturi valabil exprimate, potrivit News.ro.. Klaus Iohannis a fost votat de 4.620.295 de alegători, reprezentând  62,48%. Viorica Dăncilă a fost votată de 2.776.844) de alegători, adică 37,52%.</p>
      <p>Secţiile de votare din ţară s-au închis. Prezenţa la vot la ora 21.00 este de 49,87 la sută, peste 9 milioane de români exercitându-şi dreptul de vot, potrivit datelor Biroului Electoral Central (BEC). În străinătate procesul de votare continuă, iar până la ora 21:00 au votat 927.230 de cetăţeni români, din care 909.727 la secţiile de votare, iar restul prin corespondenţă</p>
      <hr/>
    </article>
  </body>
</html>