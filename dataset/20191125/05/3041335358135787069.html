<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/25/greece/kairikos-xamos-apo-ton-giryoni-ekklisi-apo-tin-politiki-prostasia-na-mi-ginontai-metakiniseis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-25T05:22:38+00:00"/>
    <meta property="og:title" content="Καιρικός... χαμός από τον Γηρυόνη: Έκκληση από την Πολιτική Προστασία να μη γίνονται μετακινήσεις"/>
    <meta property="og:description" content="Σοβαρότατα προβλήματα σε όλη τη χώρα έχει προκαλέσει η κακοκαιρία Γηρυόνης που σαρώνει τη χώρα. Λίγο πριν τις 5 τα ξημερώματα η Γενική Γραμματεία Πολιτικής Προστασίας εξέδωσε ανακοίνωση με την οποία ζητάει από τους πολίτες – κατοίκους της Αττικής, να αποφύγουν τις μετακινήσεις έως τις 10 το πρωί. Όπως αναφέρεται στην ανακοίνωση – έκκληση οι μετακινήσεις"/>
  </head>
  <body>
    <article>
      <h6 class="kicker">Τεράστια προβλήματα</h6>
      <h1>Καιρικός... χαμός από τον Γηρυόνη: Έκκληση από την Πολιτική Προστασία να μη γίνονται μετακινήσεις</h1>
      <h2>Σοβαρότατα προβλήματα σε όλη τη χώρα έχει προκαλέσει η κακοκαιρία Γηρυόνης που σαρώνει τη χώρα. Λίγο πριν τις 5 τα ξημερώματα η Γενική Γραμματεία Πολιτικής Προστασίας εξέδωσε ανακοίνωση με την οποία ζητάει από τους πολίτες – κατοίκους της Αττικής, να αποφύγουν τις μετακινήσεις έως τις 10 το πρωί. Όπως αναφέρεται στην ανακοίνωση – έκκληση οι μετακινήσεις […]</h2>
      <address><time datetime="2019-11-25T05:22:38+00:00">25 Nov 2019, 05:22</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Σοβαρότατα προβλήματα σε όλη τη χώρα έχει προκαλέσει η κακοκαιρία Γηρυόνης που σαρώνει τη χώρα.</p>
      <p>Λίγο πριν τις 5 τα ξημερώματα η Γενική Γραμματεία Πολιτικής Προστασίας εξέδωσε ανακοίνωση με την οποία ζητάει από τους πολίτες – κατοίκους της Αττικής, να αποφύγουν τις μετακινήσεις έως τις 10 το πρωί.</p>
      <p>
        <a href="https://www.in.gr/2019/11/25/economy/oikonomikes-eidiseis/anadromika-poioi-syntaksiouxoi-tha-diekdikisoun-ekatommyria-eyro/">Δείτε επίσης: Αναδρομικά, ποιοι συνταξιούχοι θα διεκδικήσουν εκατομμύρια ευρώ</a>
      </p>
      <p>Όπως αναφέρεται στην ανακοίνωση – έκκληση οι μετακινήσεις πρέπει να αποφεύγονται τόσο για λόγους προληπτικού, όσο και για την αποφυγή κυκλοφοριακής συμφόρησης, με πιθανές δυσάρεστες συνέπειες λόγω συσσώρευσης υδάτων.</p>
      <h3>Στην Πολιτική Προστασία ο Χρυσοχοϊδης</h3>
      <p>Εν τω μεταξύ, στην Πολιτική Προστασία όπου τα επιτελικά της στελέχη με επικεφαλής τον γενικό γραμματέα Νίκο Χαρδαλιά παραμένουν σε διαρκή σύσκεψη από τις πέντε χθες το απόγευμα λόγω της κακοκαιρίας Γηρυόνης, βρίσκεταιο υπουργός Προστασίας του Πολίτη Μιχάλης Χρυσοχοϊδης.</p>
      <p>Όπως έγινε γνωστό, ο υπουργός ενημερωνόταν όλη τη νύχτα για  τα προβλήματα που έχει προκαλέσει το κύμα της κακοκαιρίας, ενώ μετέβη επί τόπου στην Πολιτική Προστασία όταν η κατάσταση επιδεινώθηκε, πράγμα που είχε ως αποτέλεσμα να κλείσει η εθνική οδός  Αθηνών – Κορίνθου και να εγκλωβιστούν άνθρωποι στα αυτοκίνητα.</p>
      <h4>Κλειστά τα σχολεία στην Αττική έως τις 10</h4>
      <p>Σύμφωνα με ενημέρωση από την Περιφέρεια Αττικής,  λόγω της κακοκαιρίας που σαρώνει τη χώρα και τις τελευταίες ώρες χτυπά και την Αττική, θα ζητηθεί να παραμείνουν κλειστά τα σχολεία έως τις 10 το πρωί.</p>
      <p>«Η κακοκαιρία είναι σε εξέλιξη σε διάφορες περιοχές της Αττικής και για την ασφάλεια των μαθητών θα ζητήσουμε να μείνουν κλειστά τα σχολεία<a href="https://www.protothema.gr/tag/sxoleia/"> </a>μέχρι τις 10 το πρωί» δήλωσε ο κ. Πατούλης.</p>
      <p>Πλημμυρισμένα σπίτια και ακινητοποιημένα αυτοκίνητα στην Κινέτα</p>
      <p>Τα περισσότερα προβλήματα αυτή τη στιγμή παρουσιάζονται στην Κινέτα όπου λόγω της σφοδρής βροχόπτωσης έχει σημάνει συναγερμός.</p>
      <p>Όπως έχει γίνει γνωστό, έχει διακοπεί  η κυκλοφορία των οχημάτων σε Νέα και Παλαιά Εθνική Οδό Αθηνών – Κορίνθου ενώ αποφασίστηκε αναστολή λειτουργίας του Προαστιακού Σιδηροδρόμου.</p>
      <figure>
        <img src="https://www.in.gr/wp-content/uploads/2019/11/plimira-600x338.jpg"/>
      </figure>
      <h4>Ζητούν βοήθεια</h4>
      <p>Δεκάδες κλήσεις δέχεται η Πυροσβεστική από κατοίκους που έχουν εγκλωβιστεί στα σπίτια τους, τα οποία έχουν πλημμυρίσει ή οι κάτοικοι δεν μπορούν να μετακινηθούν λόγω της ορμής και του μεγάλου όγκου των υδάτων που έχουν μετατρέψει τους δρόμους σε ορμητικά ποτάμια.</p>
      <p>Υπάρχουν, επίσης, πολλά αυτοκίνητα ακινητοποιημένα στους δρόμους και τις δύο εθνικές οδούς, οι οποίες παρουσιάζουν εικόνα λίμνης εξαιτίας των συσσωρευμένων υδάτων.</p>
      <p>Τα νερά που κατεβαίνουν από το βουνό μαζί με φερτά υλικά έχουν μετατραπεί λόγω της σφοδρής και πυκνής βροχόπτωσης σε ορμητικούς και επικίνδυνους χειμάρρους που παρασέρνουν τα πάντα στο πέρασμά τους.</p>
      <h4>Διακόπηκε η κυκλοφορία στην Πειραιώς</h4>
      <p>Νωρίτερα διακόπηκε η κυκλοφορία των οχημάτων και στα δύο ρεύματα της οδού <a href="https://www.in.gr/tags/%cf%80%ce%b5%ce%b9%cf%81%ce%b1%ce%b9%cf%8e%cf%82/">Πειραιώς</a> εξαιτίας της σφοδρής βροχόπτωσης που πλήττει και την Αττική.</p>
      <p>Σύμφωνα με την αστυνομία, η κυκλοφορία των οχημάτων έχει διακοπεί και στα δύο ρεύματα της οδού Πειραιώς, από το ύψος της Χαμοστέρνας μέχρι την Ηρακλειδών.</p>
      <p>Τα περισσότερα προβλήματα από την έντονη βροχόπτωση εντοπίζονται κυρίως στην Κινέτα, ενώ, σύμφωνα με την ενημέρωση από την Γενική Γραμματεία Πολιτικής Προστασίας, λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό.</p>
      <p>Εξάλλου ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <p>Η Πυροσβεστική Υπηρεσία έχει δεχθεί έως αυτή την ώρα 40 κλήσεις από την ευρύτερη περιοχή της Κινέτας για παροχή βοήθειας.</p>
      <h4>«Πνίγηκε» η Κατερίνη</h4>
      <p>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτας.</p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, δημιουργήθηκαν προβλήματα και στο παραλιακό μέτωπο της Κατερίνης.</p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
      <p>
        <a href="https://www.tanea.gr/2019/11/25/politics/antipoliteysi/to-diplo-prosopo-tou-tsipra-to-proi-aristeros-to-vrady-kentroaristeros/">Το διπλό πρόσωπο του Τσίπρα: Το πρωί αριστερός, το βράδυ κεντροαριστερός</a>
      </p>
    </article>
  </body>
</html>