<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04735183?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="Sven Nys stopt met sponsor Telenet (of is het andersom?)"/>
    <meta property="og:description" content="Na 12 jaar hoofdsponsorschap zal Telenet vanaf 2021 niet langer samenwerken met de veldritploeg (Telenet-Baloise) van Sven Nys. Het Sven Nys Cycling Team z..."/>
  </head>
  <body>
    <article>
      <h1>Sven Nys stopt met sponsor Telenet (of is het andersom?)</h1>
      <address>
        <time datetime="2019-11-25T05:00:00+00:00">25 Nov 2019, 05:00</time>
      </address>
      <p>
        <b>Na 12 jaar hoofdsponsorschap zal Telenet vanaf 2021 niet langer samenwerken met de veldritploeg (Telenet-Baloise) van Sven Nys. Het Sven Nys Cycling Team zegt in een persbericht zelf de samenwerking stop te zetten, maar bij Telenet beweren ze het tegenovergestelde.</b>
      </p>
      <p>Sven Nys Cycling Team, eigenaar van het veldritteam Telenet Baloise Lions, zal de sponsorovereenkomst met Telenet niet verlengen na 2020. “Telenet is al ruim tien jaar lang sponsor van dit team, maar vanaf 2021 willen we een vernieuwende formule introduceren in de sponsoring voor ons team. Daarin willen we de mediarechten van het team en de renners op een andere manier benaderen en onze activiteiten met teampartners anders aanpakken. Een exclusief partnership met een telecom- en mediabedrijf als Telenet past daar niet langer in”, aldus Sven Nys in een persbericht.</p>
      <p>Bij Telenet horen we echter een ander verhaal: “Het zijn wij die besloten hebben om het contract stop te zetten”, zegt woordvoerder Isabelle Geeraerts. De reden van het aflopende verhaal is nog onduidelijk. Mogelijk zijn ze bij Telenet niet tevreden over de steeds kleiner wordende ploeg. Vanaf januari verlaten Quinten Hermans en Corné van Kessel het team. Een andere reden kan de hervorming van de wereldbeker zijn. Telenet is momenteel hoofdsponsor van de wereldbeker, die binnenkort in handen is van Flanders Classics. Hun grote rivaal Golazo werkt nauw samen met het Sven Nys Cycling Team. Bij Telenet ontkennen ze beide drijfveren. Nys was niet bereikbaar voor commentaar.</p>
    </article>
  </body>
</html>