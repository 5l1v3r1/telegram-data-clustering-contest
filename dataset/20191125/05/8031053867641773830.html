<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%ce%ba%ce%bf%ce%ba%ce%b1%ce%b9%cf%81%ce%af%ce%b1-%ce%b3%ce%b7%cf%81%cf%85%cf%8c%ce%bd%ce%b7%cf%82-%ce%b5%ce%ba%ce%ba%ce%b5%ce%bd%cf%8e%ce%b8%ce%b7%ce%ba%ce%b1%ce%bd-%cf%83%cf%80%ce%af.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T05:16:10+00:00"/>
    <meta property="og:title" content="Κακοκαιρία Γηρυόνης: Εκκενώθηκαν σπίτια στην Κατερίνη- Προβλήματα σε Σέρρες και Τρίκαλα (βίντεο)"/>
    <meta property="og:description" content="Σοβαρά προβλήματα έχει προκαλέσει η κακοκαιρία Γηρυόνης από νωρίς τη νύχτα στην Θεσσαλία και την Δυτική Μακεδονία."/>
  </head>
  <body>
    <article>
      <h1>Κακοκαιρία Γηρυόνης: Εκκενώθηκαν σπίτια στην Κατερίνη- Προβλήματα σε Σέρρες και Τρίκαλα (βίντεο)</h1>
      <address>
        <time datetime="2019-11-25T05:16:10+00:00">25 Nov 2019, 05:16</time>
      </address>
      <p>
        <b>Σοβαρά προβλήματα έχει προκαλέσει η κακοκαιρία Γηρυόνης από νωρίς τη νύχτα στην Θεσσαλία και την Δυτική Μακεδονία.</b>
      </p>
      <p>Ηδη στην Κατερίνη τα προβλήματα από την κακοκαιρία είναι αρκετά, με την θάλασσα να έχει φουσκώσει στη περιοχή της Παραλίας και να έχουν εισχωρήσει στον δρόμο μεγάλες ποσότητες νερού. Μάλιστα, με δεδομένο πως ο νομός, μαζί με Ημαθία και Λάρισα, αναμένεται να δεχτούν τον μεγαλύτερο όγκο βροχής από την κακοκαιρία, οι αρμόδιες υπηρεσίες έδωσαν εντολή για να εκκενωθούν οι κατοικίες που βρίσκονται στον δρόμο μπροστά από την θάλασσα. Έθεσαν μάλιστα σε κατάσταση ετοιμότητας και τους κατοίκους που μένουν στις αμέσως επόμενες γειτονιές για να είναι έτοιμοι να μετακινηθούν, εφ’ όσον κριθεί απαραίτητο.</p>
      <p>Μάλιστα, μετά από απόφαση των Δήμων Κατερίνης και Δίου – Ολύμπου, όλα τα σχολεία θα παραμείνουν κλειστά σήμερα λόγω της κακοκαιρίας. Το κλείσιμο των σχολείων αφορά τους δύο δήμους, καθώς και τους δήμους Πέτρας, Παραλίας, Κορινού, Ελαφίνας, Πιερίων, Δίου, Λιτοχώρου, Ανατολικού Ολύμπου. Η κακοκαιρία ξεκίνησε από το απόγευμα, με τα φαινόμενα να είναι έντονα στο Ιόνιο, ενώ σήμερα αναμένεται να επηρεάσει σχεδόν όλη τη χώρα.</p>
      <p>Προβλήματα στα Τρίκαλα, έκλεισε η σιδηροδρομική γραμμή Σερρών-Δράμας<br/>Η κακοκαιρία έχει χτυπήσει και στην Θεσσαλία, αλλά και την βόρεια Μακεδονία. Στα Τρίκαλα η ορατότητα λόγω της σφοδρότητας της βροχόπτωσης, έχει δημιουργήσει προβλήματα στην εθνική Οδό Τρικάλων – Καλαμπάκας, ενώ στις Σέρρες, η σιδηροδρομική Γραμμή προς τη Δράμα, έκλεισε προσωρινά.</p>
      <figure>
        <iframe src="https://www.youtube.com/embed/JH6my4vacJw" width="560" height="315" data-service="Youtube" scrolling="no"/>
      </figure>
      <p>Μεγάλες ποσότητες νερού μετέφεραν υλικά πάνω στις γραμμές, οι οποίες μετατοπίστηκαν στην γέφυρα του Νεοχωρίου. Έτσι, η κυκλοφορία διακόπηκε ώστε συνεργείο να επιδιορθώσει τις ζημιές, με επιβάτες ενός τρένου που περνούσε από το σημείο, να μεταφέρονται με λεωφορεία του ΟΣΕ στον προορισμό τους.</p>
    </article>
  </body>
</html>