<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837588-yevropeysku-misiyu-u-perskiy-zatotsi-roztashuyut-v-abu-dabi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T05:30:00+00:00"/>
    <meta property="og:title" content="Європейську місію у Перській затоці розташують в Абу-Дабі"/>
    <meta property="og:description" content="КИЇВ. 25 листопада. УНН. Європейська місія для забезпечення безпечного проходу кораблів у Перській затоці буде базуватися на французькій морській базі в …"/>
  </head>
  <body>
    <article>
      <h1>Європейську місію у Перській затоці розташують в Абу-Дабі</h1>
      <address><time datetime="2019-11-25T05:30:00+00:00">25 Nov 2019, 05:30</time> by <a rel="author">Ілля Нежигай</a></address>
      <p><b>КИЇВ. 25 листопада. УНН.</b> Європейська місія для забезпечення безпечного проходу кораблів у Перській затоці буде базуватися на французькій морській базі в Абу-Дабі. Про це у неділю, 24 листопада, заявила міністерка оборони Франції Флоранс Парлі, передає <b>УНН </b>із посиланням на DW.</p>
      <p>“Ми офіційно домовились, що командний центр європейської ініціативи морського нагляду перебуватиме на території ОАЕ”, — сказала вона.</p>
      <p>Роботу місії забезпечуватимуть близько 10-15 співробітників, які “сприятимуть тому, щоб морська навігація в затоці була максимально безпечною”, додала Парлі. Вона не назвала країни, які приєднаються до місії, заявивши, що уряди низки держав ще чекають, коли їхні парламенти нададуть згоду на участь в ініціативі. Дії європейської місії будуть координуватися із нещодавно створеною аналогічною місією США, зазначила міністерка оборони Франції.</p>
      <p>На початку листопада міжнародна коаліція на чолі з США створила місію для захисту судноплавства у Перській затоці. Приводом для цього стало затримання Іраном 19 липня танкера <a href="https://www.unn.com.ua/uk/news/1826120-iran-vidpustiv-zatrimaniy-britanskiy-tanker">Stena Impero.</a> Після цього США закликали інші країни об’єднатися для захисту суден. До коаліції приєдналася Великобританія і низка інших країн. Місія розташована на військовій базі в Бахрейні. Більшість європейських урядів відмовилися брати участь у цій коаліції, побоюючись погіршення відносин з Іраном на тлі скорочення ним <a href="https://www.unn.com.ua/uk/news/1834933-iran-znovu-pogrozhuye-vikhodom-z-yadernoyi-ugodi">своїх зобов’язань за ядерною угодою.</a></p>
      <p>Напруга у Перській затоці зросла після кількох атак на нафтові танкери, в яких США та їхні союзники обвинуватили Іран. Тегеран відкидає усі обвинувачення.</p>
    </article>
  </body>
</html>