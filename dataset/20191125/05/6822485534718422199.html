<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T05:00:00+00:00"/>
    <meta property="og:title" content="۱۰ ترفند کلیدی برای کنترل سریع خشم"/>
    <meta property="og:description" content=" سحر پهلوان نشان روانشناس و مشاور در گفت‌وگو با باشگاه خبرنگاران جوان، درباره چگونگی کنترل خشم، اظهار کرد: یکی از مهم‌ترین مسائل در ارتباط با مدیریت هیجانات، کنترل خشم است و زمانی که ناکامی رخ می‌دهد ما خشمگین می‌شویم."/>
  </head>
  <body>
    <article>
      <h1>۱۰ ترفند کلیدی برای کنترل سریع خشم</h1>
      <address>
        <time datetime="2019-11-25T05:00:00+00:00">25 Nov 2019, 05:00</time>
      </address>
      <p>یک روانشناس گفت: یکی از مهم‌ترین مسائل در ارتباط با مدیریت هیجانات، کنترل خشم است و زمانی که ناکامی رخ می‌دهد ما خشمگین می‌شویم.</p>
      <p> سحر پهلوان نشان روانشناس و مشاور در گفت‌وگو با باشگاه خبرنگاران جوان، درباره چگونگی کنترل خشم، اظهار کرد: یکی از مهم‌ترین مسائل در ارتباط با مدیریت هیجانات، کنترل خشم است و زمانی که ناکامی رخ می‌دهد ما خشمگین می‌شویم.</p>
      <p>این روانشناس بیان کرد: مدیریت هیجانات ارتباطی با بهره هوشی، میزان تحصیلات و ... ندارد چراکه مهارت آموختنی است و افراد برای فراگیری این مهارت باید نکاتی را رعایت کنند.</p>
      <p>پهلوان نشان ادامه داد: ابتدا باید هیجانات خود را بشناسیم تا بتوانیم هیجانات را نام‌گذاری کنیم و بعد از آن عواملی که باعث بروز هیجان شده است را شناسایی کرده تا راهکاری در جهت کنترل، کاهش و یا افزایش داشته باشیم.</p>
      <p>او اضافه کرد: گاهی افراد خشمگین که می‌شوند فکر می‌کنند ناراحت هستند بنابراین ممکن است راهکارهای نامناسبی در جهت رفع این احساس به کار گیرند.</p>
      <p>این روانشناس گفت: همچنین در ارتباط با خشم باید بدانیم واکنشی که بروز دادیم متناسب با آن موقعیت است یا خیر.</p>
      <p>پهلوان نشان درباره تکنیک برای کنترل خشم، عنوان کرد: تکنیک تن آرامی از جمله تکنیک‌هایی است که افراد هنگام بروز خشم می‌توانند انجام دهند؛ فرد می‌تواند هنگامی که خشمگین شده است، چند نفس عمیق بکشد، موقعیت را ترک کند و یا گاهی با بستن یک کش و ضربه به دست فکر خود را از موضوعی که باعث خشمش شده است منحرف کند.</p>
      <p>او با بیان اینکه واکنش نشان دادن نسبت به موقعیتی که باعث خشم شده است را به زمان دیگری موکول کنند، افزود: زمانی که آرام‌تر شدند، درباره مسئله‌ای که خشم آنها را برافروخته است صحبت کنند.</p>
      <p> <br/>این روانشناس گفت: علت‌ها، پیامدها و واکنش‌های خود را نسبت به رویداد یادداشت و بررسی کنند که واکنشی که به آن مسئله نشان داده‌اند مشکل را حل کرده است یا خیر و سپس امتیاز دهند. اگر نتیجه نگرفتند راه دیگری را انتخاب کنند.</p>
      <p>پهلوان نشان با اشاره به اینکه خشم دلایل مختلفی دارد، ادامه داد: برخی از افراد خشمگین بودن ویژگی خانوادگی آنهاست و جنبه ژنتیکی دارد، شرایط محیطی، زندگی در محیط‌های نامطلوب، مشکلات اقتصادی، سبک فرزند پروری نامناسب، محرومیت و فشارهای محیطی می‌تواند در بروز خشم تأثیرگذار باشد.</p>
      <p>او تصریح کرد: افرادی که ویژگی شخصیتی ضداجتماعی و تکانش‌گری دارند، با یک تلنگر کوچک به شدت خشمگین شده و واکنش‌هایی نشان می‌دهند که متناسب با آن موقعیت نیست، به صورت انفجاری خشمی را در این افراد می‌بینیم که حتی ممکن است بعد از آن پشیمان شوند.</p>
      <p>این روانشناس ادامه داد: درمان‌های رفتاری، شناختی مانند تن آرامی می‌تواند فرد را تشویق کند به یادگیری مهارت‌هایی که هنگام بروز خشم بتوانند هیجان خود را کنترل کنند.</p>
      <p>پهلوان نشان ادامه داد: زمانی که با افراد روان‌پریش، ضداجتماعی و تکانش‌گری روبه‌رو هستیم به دلیل مشکلات شخصیتی که این افراد دارند برای کنترل خشم در آنها نیاز به تجویز دارو است، همچنین خانواده درمانی برای کنترل خشم در این افراد ضروری است.</p>
      <p>او اضافه کرد: درمان‌های هیجان‌مدار (شناخت هیجان، یادگیری مدیریت هیجانات، تبدیل کردن هیجان منفی به مثبت) در کنترل خشم افراد کمک کننده است.</p>
      <p>این روانشناس خاطرنشان کرد: خشم به طور کامل نباید حذف شود و به عنوان پدیده منفی نباید دیده شود اما باید بدانیم چه مکانی و به چه میزان بروز خشم لازم است. تجربه هیجانات منفی در زندگی لازم است اما نباید آسیبی به اطرافیان وارد شود.</p>
    </article>
  </body>
</html>