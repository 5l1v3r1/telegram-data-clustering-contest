<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/kismi-iskan-izni-olmaz-2221587"/>
    <meta property="og:site_name" content="Posta"/>
    <meta property="article:published_time" content="2019-11-25T05:00:52+00:00"/>
    <meta property="og:title" content="Kısmi iskan izni olmaz"/>
    <meta property="og:description" content="Sakarya-Karasu’daki bir sitede daire aldım."/>
  </head>
  <body>
    <article>
      <h1>Kısmi iskan izni olmaz</h1>
      <address><time datetime="2019-11-25T05:00:52+00:00">25 Nov 2019, 05:00</time> by <a rel="author">Tamer Heper</a></address>
      <p>Sakarya-Karasu’daki bir sitede daire aldım. Emlakçı ‘evin iskanı var’ dedi. Ben de belediyeden araştırmadım. Sonra öğrendim ki iskan yokmuş. Müteahhit daha önce daire sakinlerine ‘900 lira belediyeye ödeme yapın, iskanınızı alın’ demiş. Alan almış parayı vermeyenler alamamış. Bina ruhsatı 5 yılı geçti bu arada. Belediyeye gittiğimde “Daha önceki yönetim vermiş iskanları, biz veremeyiz” dediler. Sorun binada sığınak olmamasıymış. Ne yapmalıyım. Emlakçı iskansız olduğunu söylemediği için Emlakçıya müteahhite dava açabilir miyim?</p>
      <p>● O.Ç.</p>
      <p>★ ★ ★ ★ ★</p>
      <p>Okuyucumun durumu istenilmeyen bir durum. Bir kimse bir daire aldığında teknik yönden olsun hukuki yönden olsun her şeyiyle tam olmasını ister. Okuyucumun dairesinin hukuki noksanlığı var. Bir dairenin hukuki olarak bitmiş olması iskan izninin alınması ile olur. Peki 900 TL veren iskanı almış, vermeyen almamış ne demek? Bir anayapı içinde böyle bir ayrım yoktur.</p>
      <p>Bina için iskan izni parayı verene verilip diğerlerine verilmez diye bir kural yok. İskan izni binanın tümü için verilir. İskan izni için binanın tasdikli projesine uygun imar mevzuatına aykırı olmaması lazım. Binada sığınak olması gerekiyor ama yoksa bu halde o binaya iskan izni verilmez. Dolayısıyla 900 TL verenler de iskan izni alamazlar. Peki bu durumda daireyi satan müteahhidin bir sorumluluğu var mı?</p>
      <p>Var, zira daire ayıplı. Ayıplı dairelerde alıcının tüketici olarak bazı seçimlik hakları var. Bu olaya en uygun talep, dairedeki bu ayıp nedeni ile dairenin değer kaybı kadar tazminat talep etmek. Bu konuda dava açılır, mahkeme bilirkişiye başvurur, iskan izinli bir daire ile iskan izinsiz bu dairenin değer farkı kadar para tazminat olarak müteahhitten alınır.</p>
    </article>
  </body>
</html>