<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1032184/kakokairia-giryonis-poioi-dromoi-einai-kleistoi-poy-entopizontai-provlimata"/>
    <meta property="og:site_name" content="Newsbomb"/>
    <meta property="article:published_time" content="2019-11-25T05:18:44+00:00"/>
    <meta property="og:title" content="Κακοκαιρία «Γηρυόνης»: Ποιοι δρόμοι είναι κλειστοί - Πού εντοπίζονται προβλήματα"/>
    <meta property="og:description" content="Προβλήματα και στην κίνηση των δρόμων έχει προκαλέσει η κακοκαιρία «Γηρυόνης» που σαρώνει τη χώρα τις τελευταίες ώρες. Οι πολίτες, σύμφωνα με την ΓΓΠΠ, καλό θα ήταν να αποφύγουν σήμερα, Δευτέρα (25/11), τις μετακινήσεις καθώς το φαινόμενο είναι σε πλήρη εξέλιξη."/>
  </head>
  <body>
    <article>
      <h1>Κακοκαιρία «Γηρυόνης»: Ποιοι δρόμοι είναι κλειστοί - Πού εντοπίζονται προβλήματα</h1>
      <h2>Προβλήματα και στην κίνηση των δρόμων έχει προκαλέσει η κακοκαιρία «Γηρυόνης» που σαρώνει τη χώρα τις τελευταίες ώρες. Οι πολίτες, σύμφωνα με την ΓΓΠΠ, καλό θα ήταν να αποφύγουν σήμερα, Δευτέρα (25/11), τις μετακινήσεις καθώς το φαινόμενο είναι σε πλήρη εξέλιξη.</h2>
      <address><time datetime="2019-11-25T05:18:44+00:00">25 Nov 2019, 05:18</time> by <a rel="author">Newsroom</a></address>
      <p>Σύμφωνα με την Τροχαία, η γενική εικόνα στους <b>δρόμους της Αθήνας</b> προς ώρας είναι καλή, καθώς δε σημειώνονται ιδιαίτερα προβλήματα.</p>
      <p>Ιδιαίτερα προσοχή χρειάζεται η κυκλοφορία των οχημάτων <b>στην οδό Πειραιώς</b>. Σημειώνεται ότι μετά τις 5 το πρωί η κυκλοφορία διεκόπη, <b>από την Χαμοστέρνας έως την Ηρακλειδών,</b> και αποκαταστάθηκε λίγο πριν τις 7 το πρωί.</p>
      <p>Προβλήματα δημιουργήθηκαν και στον<b> Πειραιά</b> και συγκεκριμένα στην ακτή Βασιλειάδη, στην Πύλη Ε3, στο λιμάνι, στο ρεύμα προς Κερατσίνι.</p>
      <p>Με χαμηλές ταχύτητες καλό θα ήταν να κινούνται οι οδηγοί και στην<b> λεωφόρο Ποσειδώνος</b>, καθώς στο ύψος της Καλαμακίου σημειώνονται προβλήματα λόγω υπερχείλισης υδάτων.</p>
      <h3>Διακοπή κυκλοφορίας σε Νέα και Παλαιά Εθνική Οδό Αθηνών - Κορίνθου</h3>
      <p>Με απόφαση της Πολιτικής Προστασίας, διεκόπη η κυκλοφορία στο 61ο χιλιόμετρο της Εθνικής, από την Κινέτα έως τους Αγίους Θεοδώρους, καθώς το ρέμα κατέβαζε φερτά υλικά προς την περιοχή της Κινέτας.</p>
      <p>Τα νερά από το ρέμα έφτασαν μέχρι τον κεντρικό δρόμο, με αποτέλεσμα οι αρμόδιοι να δώσουν εντολή για διακοπή της κυκλοφορίας και στην παλαιά Εθνική οδός, κόβοντας στην ουσία, προσωρινά, κάθε δίοδο προς την Αθήνα.</p>
      <p>Η εντολή που δόθηκε ήταν να κλείσει η Ολυμπία Οδός από τα διόδια του Καλαμακίου έως τους Αγίους Θεοδώρους και η παλιά Εθνική από τα διόδια της Ελευσίνας προς Κόρινθο, έως και τα διόδια του Καλαμακίου.</p>
      <h3>ΓΓΠΠ: Έκκληση στους κατοίκους να αποφύγουν τις μετακινήσεις λόγω κακοκαιρίας</h3>
      <p>Η Γενική Γραμματεία Πολιτικής Προστασίας (ΓΓΠΠ), εξέδωσε τις πρώτες πρωινές ώρες της Δευτέρας (25/11) επείγουσα έκκληση - σύσταση προς τους πολίτες - κατοίκους της Αττικής, να αποφύγουν τις μετακινήσεις έως τις 10:00 το πρωί.</p>
      <p>Σύμφωνα με την ανακοίνωση – έκκληση, οι μετακινήσεις πρέπει να αποφεύγονται τόσο για λόγους προληπτικούς και για την αποφυγή κυκλοφοριακής συμφόρησης, με πιθανές δυσάρεστες συνέπειες λόγω συσσώρευσης υδάτων.</p>
      <h3>Αναστολή Προαστιακού</h3>
      <p>Αποφασίστηκε η αναστολή όλων των δρομολογίων του Προαστιακού Σιδηροδρόμου από το Κιάτο προς Πειραιά και αντίστροφα.</p>
      <p>Η Γενική Γραμματεία Πολιτικής Προστασίας απευθύνει έκκληση στους πολίτες να αποφύγουν τις μετακινήσεις τους προς τις περιοχές αυτές και να ακολουθούν τις οδηγίες των Αρχών.</p>
      <p>
        <i>
          <b>Δείτε όλες τις τελευταίες </b>
          <a href="https://www.newsbomb.gr/oles-oi-eidhseis">
            <b>Ειδήσεις</b>
          </a>
          <b> από την Ελλάδα και τον Κόσμο, τη στιγμή που συμβαίνουν, στο </b>
          <a href="https://www.newsbomb.gr/">
            <b>Newsbomb.gr</b>
          </a>
        </i>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/ellada/story/1032183/kakokairia-giryonis-kommeni-sta-dyo-i-ellada-kleisti-i-ethniki-odos-athinon-korinthoy">Κακοκαιρία «Γηρυόνης»: Κομμένη στα δύο η Ελλάδα - Κλειστή η εθνική οδός Αθηνών - Κορίνθου</a>
      </p>
      <p>
        <a href="https://www.newsbomb.gr/ellada/story/1032182/kakokairia-giryonis-kleista-mexri-tis-10-to-proi-ola-ta-sxoleia-stin-attiki">Κακοκαιρία «Γηρυόνης»: Κλειστά μέχρι τις 10 το πρωί όλα τα σχολεία στην Αττική</a>
      </p>
    </article>
  </body>
</html>