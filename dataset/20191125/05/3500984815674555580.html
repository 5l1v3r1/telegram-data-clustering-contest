<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/nazor-novy-hyundai-ioniq-electric-pohledem-majitele-starsi-verze"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-25T05:51:16+00:00"/>
    <meta property="og:title" content="Názor: Nový Hyundai Ioniq Electric pohledem majitele starší verze"/>
    <meta property="og:description" content="V pondělí 18.11. v Berouně proběhla tisková konference automobilky Hyundai, kde nám byly představeny nové elektrické / elektrifikované modely, které se začaly vyrábět v letošním roce. Konkrétně se jednalo o modernizované verze vozů Ioniq a Kona. Jako třešnička na dortu pak byl představen také vodíkový automobil Hyundai Nexo. V rámci této akce jsme mohli všechny vozy také krátce vyzkoušet. Rád bych se v tomto článku zaměřil na nový Ioniq a jakožto majitel stávající verze bych rád porovnal v čem se nová verze od předchozí liší."/>
  </head>
  <body>
    <article>
      <h1>Názor: Nový Hyundai Ioniq Electric pohledem majitele starší verze</h1>
      <address><time datetime="2019-11-25T05:51:16+00:00">25 Nov 2019, 05:51</time> by <a rel="author">Luboš Sochr</a></address>
      <p>
        <b>V pondělí 18.11. v Berouně proběhla tisková konference automobilky Hyundai, kde nám byly představeny nové elektrické / elektrifikované modely, které se začaly vyrábět v letošním roce. Konkrétně se jednalo o modernizované verze vozů Ioniq a Kona. Jako třešnička na dortu pak byl představen také vodíkový automobil Hyundai Nexo. V rámci této akce jsme mohli všechny vozy také krátce vyzkoušet. Rád bych se v tomto článku zaměřil na nový Ioniq a jakožto majitel stávající verze bych rád porovnal v čem se nová verze od předchozí liší.</b>
      </p>
      <figure>
        <img src="https://elektrickevozy.cz/wp-content/uploads/2019/11/Ioniq_2016.jpg"/>
      </figure>
      <figure>
        <img src="https://elektrickevozy.cz/wp-content/uploads/2019/11/Ioniq_2019.jpg"/>
      </figure>
      <p>Nejedná se samozřejmě o nijak podrobný test, protože projížďka trvala pouze 30 minut. Je to tedy spíše o prvních dojmech z nové verze. Taktéž se jedná pouze o moje subjektivní názory, takže pokud se mnou v něčem nebudete souhlasit, tak je to naprosto v pořádku.</p>
      <p>Začal bych tedy výčtem technických parametrů, ve kterých se obě verze liší:</p>
      <table bordered="">
        <tr>
          <td/>
          <td>Model 2016</td>
          <td>Model 2019</td>
        </tr>
        <tr>
          <td>Výkon</td>
          <td>88 kW</td>
          <td>100 kW</td>
        </tr>
        <tr>
          <td>Kapacita baterie</td>
          <td>28 kWh</td>
          <td>38.3 kWh</td>
        </tr>
        <tr>
          <td>Dojezd (WLTP)</td>
          <td>204 km</td>
          <td>294 km</td>
        </tr>
        <tr>
          <td>Zrychlení 0 – 96 km/h</td>
          <td>9.7 sekundy</td>
          <td>9.5 sekundy</td>
        </tr>
      </table>
      <p>Co považuji za největší přínos, je větší kapacita baterie, která nabízí už velice slušný dojezd. I když původních 28 kWh je pro mě osobně dostačující, ale to je hodně individuální a někomu to rozhodně stačit nemusí. Více energie je tedy vždy příjemný bonus. Na internetu se množí informace o tom, že tento vůz trpí neduhem v podobě pomalejšího nabíjení. To jsem ale neměl šanci vyzkoušet, takže se tím nyní zabývat nebudu. Pojďme tedy obě verze porovnat z uživatelského hlediska. V první řadě bych dodal, že jízdní vlastnosti zůstaly zachované. Vyšší výkon až tak moc znát není, takže toto téma nebude předmětem tohoto článku. To ani za tak krátkou jízdu posoudit objektivně nelze. Začneme tedy porovnáním exteriéru.</p>
      <h3>Exteriér</h3>
      <p>Karoserie zůstala už na první pohled stejná a změn doznaly pouze kosmetické prvky. V tomto případě ale Hyundai udělal krok správným směrem. Za mě určitě nejvíce kladných bodů získává přepracovaná přední maska, kde původně dost nudný kryt nahradil velice stylově prolisovaný, který autu dodává mnohem modernější vzhled. Taktéž segmentovaný vnitřek hlavních světlometů k tomuto krytu perfektně sedí.</p>
      <figure>
        <img src="https://elektrickevozy.cz/wp-content/uploads/2019/11/Ioniq_5-768x576.jpg"/>
      </figure>
      <figure>
        <img src="https://elektrickevozy.cz/wp-content/uploads/2019/11/Ioniq_4-768x576.jpg"/>
      </figure>
      <p>Zadní část doznala změn pouze v čirém vzhledu zadních světlometů, což se dle mě taktéž velice povedlo. Posuďte sami.</p>
      <figure>
        <img src="https://elektrickevozy.cz/wp-content/uploads/2019/11/Ioniq_3-768x576.jpg"/>
      </figure>
      <p>Za exteriér je pro mě tedy nová verze jednoznačně lepší a Hyundai za tento krok chválím. I původní verze Ioniqu se mi vždy velice líbila, ale tento nový facelift mu dodává na kráse ještě víc. Uvidíme tedy, jaké změny nám přinesl interiér</p>
      <h3>Interiér</h3>
      <p>Zde už je na první pohled změn více ač původního ducha si Ioniq stále zachovává. Sedačky a obecně posez v autě mi přišel naprosto stejný, takže s tímto se v novém Ioniqu evidentně nehýbalo. Středová konzole s voličem režimu jízdy a vyhříváním sedaček/volantu zůstala taktéž stejná. Pouze přibylo tlačítko na aktivování pohledu ze zadní kamery i během jízdy dopředu. Což je funkce, která se mi velice líbí, protože částečně kompenzuje omezený výhled přes zpětné zrcátko. Ten byl u Ioniqu vždy dost kritizovaný, kvůli předělu zadního okna. Dle mého názoru je to z venku líbivé, ale zevnitř to dost překáží.</p>
      <figure>
        <img src="https://elektrickevozy.cz/wp-content/uploads/2019/11/Ioniqrearwindow.jpg"/>
      </figure>
      <p>Dále zde máme přepracovaný středový displej, který narostl do větších rozměrů a umožňuje zobrazení více údajů. Dokonce je možné si zobrazení rozdělit na dvě poloviny a na každé si nastavit zobrazení jiných infomací. To mi připadalo vcelku příjemné. Co mě naopak úplně nepotěšilo je nastavování klimatizace a vytápění pod tímto displejem. Oproti staré verzi jsou totiž nyní tlačítka pouze dotyková, což velmi znesnadňuje ovládání po paměti během jízdy. U původní verze jsem zvyklý tlačítka nahmátnout, aniž bych spustil oči ze silnice. To u nové verze možné není, protože prstem necítíte předěl mezi tlačítky, protože tam zkrátka žádný není.</p>
      <figure>
        <img src="https://elektrickevozy.cz/wp-content/uploads/2019/11/Ioniq_center_console.jpg"/>
      </figure>
      <figure>
        <img src="https://elektrickevozy.cz/wp-content/uploads/2019/11/Ioniq_center_console2-768x576.jpg"/>
      </figure>
      <p>Co se týče hlavní kapličky za volantem, tak i ta byla kompletně přepracována. Její design s průduchem na displejem, kterým je vidět ven se mi libí. Hlavní displej je nyní o poznání větší. Tady bych se ale opět přiklonil spíše ke starší verzi. Ta dávkuje informace mnohem přehlednějším způsobem. Vše důležité bylo vždy vidět na první pohled. U nové verze jsou důležité informace (dojezd, nastavení rekuperace) všude kolem (na můj vkus až příliš překombinované) grafiky a uprostřed jsou dle mého názoru méně užitečné informace (spotřeba, čas jízdy atd.). Asi je to spíše o zvyku a také o nastavení, které jsem neměl možnost příliš zkoumat do hloubky. V tomto případě tedy mojí kritiku berte opravdu s rezervou.</p>
      <figure>
        <img src="https://elektrickevozy.cz/wp-content/uploads/2019/11/Ioniq_1-768x576.jpg"/>
      </figure>
      <p>Design celé palubní desky je ještě podtržen stříbrnou linkou, která se táhne jejím středem od jedné strany až ke druhé a to se mi hodně líbí. Taktéž chválím ambientní osvětlení které je velice líbivé.</p>
      <figure>
        <img src="https://elektrickevozy.cz/wp-content/uploads/2019/11/Ioniq_interior.jpg"/>
      </figure>
      <p>Volant a dveře zůstaly beze změn. Dle mého názoru na nich ani nebylo třeba nic moc měnit.</p>
      <p>Toť z krátké zkušební jízdy asi vše. Mě se osobně nový Ioniq velmi líbí, ale svého starého kvůli němu prodávat nebudu. Jedná se spíše o evoluci a já jsem s původním modelem spokojený, takže zatím počkám, co přinese budoucnost. Pokud ale někdo uvažuje o vstupu do světa elektromobility a je připraven za něj utratit milion, tak by nový Ioniq mohl být skvělou volbou, právě třeba díky většímu dojezdu oproti původní verzi.</p>
      <h3>SOUVISEJÍCÍ</h3>
      <ol>
        <li>
          <a href="https://elektrickevozy.cz/clanky/ze-je-novy-elektromobil-drahy-hyundai-ioniq-electric-muzete-mit-jiz-za-495-490-kc">Že je nový elektromobil drahý? Hyundai Ioniq Electric můžete mít již za 495 490 Kč</a>
        </li>
        <li>
          <a href="https://elektrickevozy.cz/clanky/test-po-27-000-km-hyundai-ioniq-electric-je-kralem-spotreby">Test po 27 000 km: Hyundai Ioniq Electric je králem spotřeby</a>
        </li>
        <li>
          <a href="https://elektrickevozy.cz/clanky/elektromobil-hyundai-ioniq-jako-pojizdna-dobijeci-stanice">Elektromobil Hyundai Ioniq jako pojízdná dobíjecí stanice?</a>
        </li>
      </ol>
    </article>
  </body>
</html>