<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/ora-miden-gia-prosfygiko-metanasteytiko-en-meso-klimakoymenon-antidraseon-kai-ayximenon-roon-apo-tin-toyrkia-epicheirei-na-efarmosei-to-schedio-tis-i-kyvernisi/"/>
    <meta property="og:site_name" content="economico.gr"/>
    <meta property="article:published_time" content="2019-11-25T05:08:19+00:00"/>
    <meta property="og:title" content="Ωρα μηδέν για προσφυγικό/μεταναστευτικό : Εν μέσω κλιμακούμενων αντιδράσεων και αυξημένων ροών από την Τουρκία, επιχειρεί να εφαρμόσει το σχέδιό της η κυβέρνηση"/>
    <meta property="og:description" content="Σε κρίσιμο στοίχημα για την κυβέρνηση αναδεικνύεται η διαχείριση του μεταναστευτικού/προσφυγικού όπως προκύπτει τόσο από τα ευρήματα των δημοσκοπήσεων όσο όμως και από τις κλιμακούμενες αντιδράσεις των τοπικών κοινωνιών στην ίδρυση κλειστών προαναχωρησιακών κέντρων. Είναι ενδεικτικό ότι στην τελευταία δημοσκόπηση της Metron Analysis, καταγράφεται σαφέστατος προβληματισμός για το  πρόβλημα, το οποίο  μοιάζει με λερναία ύδρα, καθώς οι ροές παραμένουν δραματικά αυξημένες, με αποτέλεσμα, κάθε σχεδιασμός να υποχωρεί υπό το βάρος των νέων δεδομένων."/>
  </head>
  <body>
    <article>
      <h1>Ωρα μηδέν για προσφυγικό/μεταναστευτικό : Εν μέσω κλιμακούμενων αντιδράσεων και αυξημένων ροών από την Τουρκία, επιχειρεί να εφαρμόσει το σχέδιό της η κυβέρνηση</h1>
      <address><time datetime="2019-11-25T05:08:19+00:00">25 Nov 2019, 05:08</time> by <a rel="author">Έλλη Τριανταφύλλου</a></address>
      <p>Σε <b>κρίσιμο στοίχημα</b> για την κυβέρνηση αναδεικνύεται η διαχείριση του <b>μεταναστευτικού/προσφυγικού</b> όπως προκύπτει τόσο από τα ευρήματα των δημοσκοπήσεων όσο όμως και από τις κλιμακούμενες αντιδράσεις των τοπικών κοινωνιών στην ίδρυση <b>κλειστών προαναχωρησιακών κέντρων</b>. Είναι ενδεικτικό ότι στην τελευταία δημοσκόπηση της Metron Analysis, καταγράφεται σαφέστατος προβληματισμός για το  πρόβλημα, το οποίο  μοιάζει με <b>λερναία ύδρα,</b> καθώς οι ροές παραμένουν δραματικά αυξημένες, με αποτέλεσμα, κάθε σχεδιασμός να υποχωρεί υπό το βάρος των νέων δεδομένων.</p>
      <p>Το κυβερνητικό επιτελείο, το<b> Μέγαρο Μαξίμου</b> και οι συναρμόδιοι υπουργοί διαδηλώνουν σε όλους τους τόνους την αποφασιστικότητα της κυβέρνησης να μοιράσει τα βάρη του προσφυγικού/μεταναστευτικού με τρόπο δίκαιο και αναλογικό, παρά τις αντιδράσεις που εγείρονται από τοπικούς άρχοντες και πολίτες – τις οποίες, πάντως, λαμβάνει υπόψιν.</p>
      <p>Σύμφωνα με πληροφορίες, το επόμενο χρονικό διάστημα θα ξεκινήσει η κατασκευή των πέντε ελεγχόμενων κέντρων στην ενδοχώρα, συνολικής χωρητικότητας 8.000 θέσεων, σε <b>Δυτική Κρήτη, Αγρίνιο, Λιβαδειά, Λαμία</b> και <b>Ριτσώνα</b>, ενώ χώροι για τη δημιουργία νέων καταυλισμών αναζητούνται και  σε<b> Αρτα</b> και <b>Φωκίδα</b>.</p>
      <p>
        <b>Η λερναία ύδρα και η δύσκολη επιχείρηση «αποκεφαλισμού» της</b>
      </p>
      <p>Το σχέδιο αποσυμφόρησης των νησιών είναι καλοσχεδιασμό, αλλά προσκρούει στα «κύματα» των μεταναστών που καταφτάνουν καθημερινά από την<b> Τουρκία</b> στα ελληνικά νησιά. Μόνο τις τελευταίες έξι εβδομάδες έχουν συνολικά μεταφερθεί στην ενδοχώρα <b>9.000</b> αιτούντες άσυλο, οπότε από τις <b>20.000</b> θέσεις που είχαν εξευρεθεί, απομένουν <b>11.000</b>, όπως αναφέρουν κυβερνητικές πηγές. Στο ίδιο χρονικό διάστημα 9.747 πρόσφυγες και μετανάστες πέρασαν από την Τουρκία στα νησιά.</p>
      <p>Η  κυβέρνηση ευελπιστεί ότι με τα κλειστά κέντρα, την  αυστηροποίηση του συστήματος ασύλου, την επιτάχυνση των διαδικασιών και την πιο αποτελεσματική φύλαξη των συνόρων, σε συνδυασμό με τις διπλωματικές πρωτοβουλίες που βρίσκονται σε εξέλιξη, θα επιτευχθεί η σταδιακή μείωση των ροών από την Τουρκία.</p>
      <p>Ο <b>πολιορκητικός κριός</b> του κυβερνητικού σχεδίου είναι η εφαρμογή του νέου νόμου για το άσυλο από τις αρχές του 2020 σε συνδυασμό με την αύξηση του προσωπικού που έχει προβλεφθεί. Δεδομένου ότι το 99% όσων φθάνουν υποβάλλει αίτημα ασύλου, η πιθανότητα το αίτημα αυτό να γίνει δεκτό θα κρίνεται σε σύντομο χρονικό διάστημα (μέχρι 25 ημέρες). «Αρχικά λοιπόν θα κρίνεται αν το αίτημα ασύλου που υποβάλλεται είναι παραδεκτό ή μη παραδεκτό. Γι’ αυτό τον λόγο στον νέο νόμο προβλέπεται η λίστα ασφαλών χωρών προέλευσης. Τα άτομα που προέρχονται από αυτές τις χώρες είναι φανερό ότι δεν χρήζουν διεθνούς προστασίας και άρα μπορούν να επιστρέφονται στις χώρες τους», εξηγούν πηγές του υπουργείου Προστασίας του Πολίτη.</p>
      <p>Η παραμονή σε κλειστά κέντρα για όσους το αίτημά τους κρίνεται μη παραδεκτό, και εφόσον επιθυμούν να συνεχίσουν τη διαδικασία μέσω του συστήματος εξέτασης των αιτημάτων ασύλου, σύμφωνα με τη νέα νομοθεσία μπορεί να φτάσει τους 16 μήνες, ενώ εφόσον υπάρξει παραβατική ενέργεια μπορεί να παραταθεί για ακόμα 16 μήνες. Οσον αφορά τις επιστροφές στην Τουρκία, τα κλειστά κέντρα θα δώσουν τη δυνατότητα να οργανώνονται άμεσα, εφόσον όσων το αίτημα ασύλου απορρίπτεται δεν υπάρχει πιθανότητα να εξαφανίζονται όπως συμβαίνει έως τώρα. Προκειμένου να εξομαλυνθούν οι σχέσεις με τους δημάρχους των πέντε νησιών –Λέσβου, Σάμου, Χίου, Κω και Λέρου– όπου σχεδιάζεται η λειτουργία των κλειστών κέντρων και να αποκατασταθεί η συνεργασία σε βάση συνυπευθυνότητας, εξετάζεται η πιθανότητα να δοθούν στην Τοπική Αυτοδιοίκηση περισσότερες αρμοδιότητες όσον αφορά τη διαχείριση τόσο του φαινομένου όσο και των ίδιων των δομών υποδοχής και φιλοξενίας.</p>
    </article>
  </body>
</html>