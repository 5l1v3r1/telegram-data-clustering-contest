<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35293-seime-pirmasis-2020-metu-biudzeto-projekto-svarstymas"/>
    <meta property="og:site_name" content="budas.lt"/>
    <meta property="article:published_time" content="2019-11-25T05:55:06+00:00"/>
    <meta property="og:title" content="Seime – pirmasis 2020 metų biudžeto projekto svarstymas"/>
    <meta property="og:description" content="Seimas pirmadienį nenumatytame posėdyje pradės svarstyti 2020 metų valstybės biudžeto projektą."/>
  </head>
  <body>
    <article>
      <h1>Seime – pirmasis 2020 metų biudžeto projekto svarstymas</h1>
      <address><time datetime="2019-11-25T05:55:06+00:00">25 Nov 2019, 05:55</time> by <a rel="author">Sniegė Balčiūnaitė</a></address>
      <figure>
        <img src="http://budas.lt/images/lapkritis/biudze1.jpg"/>
      </figure>
      <p>Seimas pirmadienį nenumatytame posėdyje pradės svarstyti 2020 metų valstybės biudžeto projektą.</p>
      <p>Dokumento svarstymas pirmadienį, kai paprastai posėdžiai nevyksta, vyks dėl procedūrų – Seimas jo negalėjo imtis praėjusią savaitę, nes Biudžeto ir finansų komitetas laiku nespėjo registruoti išvados dėl projekto – reikia, kad ji būtų registruota iki posėdžio likus ne mažiau kaip 72 valandoms.</p>
      <p>Komitetas kitų metų pajamų ir išlaidų planą apsvarstė tik praėjusį trečiadienį.</p>
      <p>Paprastai per pirmą svarstymą savo pozicijas išsako frakcijų ir komitetų atstovai, atskiri parlamentarai, o Biudžeto ir finansų komiteto vadovas informuoja, kiek ir kam lėšų siūloma Vyriausybei rasti papildomai.</p>
      <p>Po pirmojo svarstymo nebalsuojama – projektas grąžinamas Vyriausybei tobulinti. Tai įprasta procedūra.</p>
      <p>Seimo Biudžeto ir finansų komiteto duomenimis, Seimo komitetai papildomai kitų metų biudžete rasti prašė 284,6 mln. eurų, atskiri parlamentarai – dar 368,7 mln. eurų. Vyriausybei siūloma įvertinti visus pasiūlymus, o komitetas siūlo papildomai įvairioms reikmėms numatyti beveik 60 mln. eurų.</p>
      <p>Pensijoms ir vaiko pinigams didinti kitąmet numatoma skirti beveik 0,5 mlrd. eurų daugiau negu šiemet. Skinasi kelią ir prezidento siūlymas šiek tiek labiau padidinti pensijas indeksuojant bazinės pensijos koeficientą.</p>
      <p>Valdantieji siūlo įvesti prekybos apyvartos, automobilių taršos ir bankų turto mokesčius bei sumažinti ribą, nuo kurios būtų mokamas nekilnojamojo turto mokestis.</p>
      <p>Taip pat numatoma nuo 555 iki 607 eurų kelti minimalią mėnesio algą, didinti darbo užmokestį valdžios sektoriaus darbuotojams, nes didinamas pareiginės algos bazinis dydis ir numatyti kiti vienkartiniai atlyginimų kėlimai.</p>
      <p>Siūloma šiek tiek sumažinti lengvatą žemdirbių dyzelinui bei padidinti stipraus alkoholio, tabako ir degalų akcizus.</p>
      <p>Valstybės kontrolė ir Lietuvos bankas perspėjo, kad valdžios sektorius kitąmet vėl gali būti deficitinis, nors Finansų ministerija planuoja išlaikyti viešųjų finansų perteklių.</p>
      <p>Vyriausybė prognozuoja, kad kitų metų ekonomikos augimas sulėtės iki 2,4 proc. Šiemet bendrasis vidaus produktas turėtų augti 3,7 procento.</p>
      <p>Biudžeto projekte numatoma, kad jo pajamos kitąmet didės 9 proc. iki 11,545 mlrd. eurų, išlaidos – 8 proc. iki 12,646 mlrd. eurų. Planuojama, kad bendras valdžios sektoriaus finansų perteklius kitąmet sudarys 0,2 proc. bendrojo vidaus produkto (BVP).</p>
      <p>Po pirmojo biudžeto svarstymo Seime dokumentas bus grąžintas Vyriausybei, o galutinai turėtų būti priimtas gruodžio 10 dieną.</p>
      <footer>Vilnius, lapkričio 25 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>