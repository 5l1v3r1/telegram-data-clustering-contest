<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401985/%D8%AF%D8%B4%D9%85%D9%86%D8%A7%D9%86-%D8%AA%D9%84%D8%A7%D8%B4-%D8%B2%DB%8C%D8%A7%D8%AF%DB%8C-%D8%A8%D8%B1%D8%A7%DB%8C-%D9%86%D8%A7%D8%A2%D8%B1%D8%A7%D9%85-%DA%A9%D8%B1%D8%AF%D9%86-%D8%AA%D8%A8%D8%B1%DB%8C%D8%B2-%D8%A7%D9%86%D8%AC%D8%A7%D9%85-%D8%AF%D8%A7%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T05:40:11+00:00"/>
    <meta property="og:title" content="دشمنان تلاش زیادی برای ناآرام کردن تبریز انجام دادند"/>
    <meta property="og:description" content="ایسنا/آذربایجان شرقی نماینده ولی فقیه در آذربایجان شرقی گفت: دشمنان تلاش زیادی برای ناآرام کردن تبریز انجام دادند؛ اما مردم آگاه، بصیر و زمان شناس آذربایجان همه این نقشه‌ها را خنثی کرد."/>
  </head>
  <body>
    <article>
      <h6 class="kicker">نماینده ولی فقیه در آذربایجان شرقی:</h6>
      <h1>دشمنان تلاش زیادی برای ناآرام کردن تبریز انجام دادند</h1>
      <address>
        <time datetime="2019-11-25T05:40:11+00:00">25 Nov 2019, 05:40</time>
      </address>
      <p>ایسنا/آذربایجان شرقی نماینده ولی فقیه در آذربایجان شرقی گفت: دشمنان تلاش زیادی برای ناآرام کردن تبریز انجام دادند؛ اما مردم آگاه، بصیر و زمان شناس آذربایجان همه این نقشه‌ها را خنثی کرد.</p>
      <p>حجت الاسلام سید محمد علی آل هاشم در هفتاد و هشتمین جلسه شورای فرهنگ عمومی استان که در محل کتابخانه مرکزی تبریز برگزار شد، با اشاره به راهپیمایی چند روز گذشته مردم تبریز و آذربایجان در محکومیت آشوبگران خیابانی، اظهار کرد: این راهپیمایی خودجوش و انقلابی نقطه قوتی برای آذربایجان بود؛ همانگونه که تبریز و استان در تمامی حرکت‌ها و صحنه‌های انقلاب پیشرو بود؛ در این حرکت نیز پیشگامی خود را نشان داد.</p>
      <p>امام جمعه تبریز با بیان اینکه مردم تبریز بار دیگر در لبیک به بیانات حکیمانه رهبر معظم انقلاب پیشگام شدند، خاطرنشان کرد: آذربایجان در طول تاریخ در همه صحنه‌های سیاسی و انقلابی همیشه پیشگامی خود را به اثبات رسانده است.</p>
      <p>وی در پایان با تبریک فرارسیدن هفته بسیج اظهار کرد: بسیج یک تفکر و فرهنگ است که اگر در جامعه حاکم شود، انقلاب اسلامی را در مقابل توطئه‌های دشمنان بیمه می کند.</p>
      <p>حجت الاسلام آل‌هاشم با اشاره به اینکه حضور بسیج در هر عرصه‌ای مایه افتخار است، افزود: بسیج در تمامی میادین حضور دارد و به رسالت اصلی خود با اخلاص در عمل و خدامحوری و تلاش عاشقانه عمل کرده است.</p>
      <p>وی در بخش دیگر سخنانش اظهار کرد: جا دارد از تلاش تمامی دست‌اندرکاران برگزاری هفدهمین نمایشگاه بین المللی کتاب تبریز و دهمین نمایشگاه مطبوعات استان تقدیر کنیم.</p>
      <p>امام جمعه تبریز با تأکید بر حضور ناشران مهم و نامدار کشور در این رویداد مهم فرهنگی در تبریز گفت: این نمایشگاه به عنوان یک رویداد مهم فرهنگی برای منطقه شمال غرب کشور مطرح است، از این رو انتظار داریم تازه‌های نشر در این نمایشگاه ارایه شود.</p>
      <p>به گزارش روابط عمومی اداره کل فرهنگ و ارشاد اسلامی، نماینده ولی فقیه در آذربایجان شرقی با اشاره به برگزاری موفق دهمین نمایشگاه مطبوعات استان نسبت به دوره‌های گذشته خاطرنشان کرد: انتظار برخی از فعالان رسانه‌ای برگزاری مستقل این نمایشگاه است، هر چند امسال هم سالن، هم برنامه‌ها و هم پوستر نمایشگاه مطبوعات جدا از نمایشگاه کتاب بوده است.</p>
      <p>انتهای پیام</p>
    </article>
  </body>
</html>