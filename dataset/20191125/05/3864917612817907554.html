<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824558-u-kongresi-gotuut-zvit-z-rozsliduvanna-sodo-impicmentu-trampa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T05:45:00+00:00"/>
    <meta property="og:title" content="У Конгресі готують звіт з розслідування щодо імпічменту Трампа"/>
    <meta property="og:description" content="Комітет з розвідки Палати представників Конгресу США готує звіт за результатами розслідування щодо імпічменту президента Дональда Трампа."/>
  </head>
  <body>
    <article>
      <h1>У Конгресі готують звіт з розслідування щодо імпічменту Трампа</h1>
      <h2>Комітет з розвідки Палати представників Конгресу США готує звіт за результатами розслідування щодо імпічменту президента Дональда Трампа.</h2>
      <address>
        <time datetime="2019-11-25T05:45:00+00:00">25 Nov 2019, 05:45</time>
      </address>
      <p>Про це в неділю заявив голова комітету, конгресмен від демократів Адам Шифф в інтерв'ю телеканалу <a href="https://edition.cnn.com/2019/11/24/politics/adam-schiff-impeachment-jake-tapper-state-of-the-union/index.html">CNN</a>.</p>
      <p>"Ми зараз працюємо над складанням цього звіту. Але, знову ж таки, щодня ми продовжуємо дізнаватися все більше інформації. І я думаю, що це буде продовжуватися. Таким чином, у нас можуть бути доповнення до цього звіту... Але оскільки уже э незаперечні докази, ми хочемо передати їх у Судовий комітет, щоб переконатися, що ми захистимо країну на майбутніх виборах", — сказав Шифф.</p>
      <p>Голова комітету також зазначив, що Конгрес може провести нові слухання в рамках процедури імпічменту. Він підкреслив, що робота з проведення розслідування триває.</p>
      <p>"Чого ми точно не збираємося робити, так це чекати місяці, поки адміністрація президента веде гру, спрямовану на виснаження опонентів у спробі затягнути процес. Йти таким шляхом ми не хочемо", - сказав Шифф.</p>
      <p>Як відомо, в Палаті представників триває розслідування про імпічмент президента. Демократи звинувачують Трампа в спробі втягнути Україну в президентські вибори в США шляхом проведення розслідування проти його головного конкурента — колишнього віцепрезидента США Джо Байдена.</p>
      <p>Фото: The White House</p>
    </article>
  </body>
</html>