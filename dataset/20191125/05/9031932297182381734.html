<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/papiez-franciszek-odwiedzil-cesarza-japonii/"/>
    <meta property="og:site_name" content="Polsat News"/>
    <meta property="article:published_time" content="2019-11-25T05:44:00+00:00"/>
    <meta property="og:title" content="Papież Franciszek odwiedził cesarza Japonii"/>
    <meta property="og:description" content="Papież Franciszek, składający wizytę w Tokio złożył w poniedziałek miejscowego czasu prywatną wizytę cesarzowi Japonii Naruhito w Pałacu Cesarskim. Wstąpił on formalnie na tron przed miesiącem."/>
  </head>
  <body>
    <article>
      <h1>Papież Franciszek odwiedził cesarza Japonii</h1>
      <address>
        <time datetime="2019-11-25T05:44:00+00:00">25 Nov 2019, 05:44</time>
      </address>
      <p>
        <b>Papież Franciszek, składający wizytę w Tokio złożył w poniedziałek miejscowego czasu prywatną wizytę cesarzowi Japonii Naruhito w Pałacu Cesarskim. Wstąpił on formalnie na tron przed miesiącem.</b>
      </p>
      <related>
        <a href="https://www.polsatnews.pl/wiadomosc/2019-11-10/nowy-cesarz-japonii-pokazal-swoja-twarz-poddanym-tysiace-przyszly-zrobic-selfie/"/>
      </related>
      <p>Naruhito jest 126. cesarzem Japonii.</p>
      <p>Papieska wizyta w Pałacu Cesarskim miała charakter prywatny i trwała pół godziny.</p>
      <p>Franciszek wręczył cesarzowi oprawioną w złotą ramę mozaikę przedstawiającą rzymski Łuk Tytusa. Wykonali ją artyści z pracowni w Watykanie. </p>
      <p>Po odwiedzinach u cesarza papież spotkał się z japońską młodzieżą w katedrze w Tokio.</p>
      <p>
        <b>"Nie musimy być wszyscy jednakowi"</b>
      </p>
      <p>Zwracając się do młodych ludzi zgromadzonych w katedrze Najświętszej Marii Panny w dzielnicy Bunkyo papież odnotował, że są wśród nich osoby różnej narodowości. - Nauczmy się razem budować społeczeństwo, jakiego chcemy dla dnia jutrzejszego - zaapelował.</p>
      <p>Patrząc na reprezentantów różnych narodowości i kultur papież stwierdził: "wasza obecność tutaj przypomina wszystkim, że przyszłość nie jest jednobarwna".</p>
      <p>
        <a href="https://www.polsatnews.pl/wiadomosc/2019-11-23/papiez-odwiedzi-nagasaki-i-hiroszime/">
          <b>ZOBACZ: Papież odwiedzi Nagasaki i Hiroszimę</b>
        </a>
      </p>
      <p>- Nasza rodzina ludzka musi nauczyć się żyć razem w harmonii i pokoju, chociaż nie musimy być wszyscy jednakowi - podkreślił Franciszek.</p>
      <p>Wskazał, że trzeba "wzrastać w braterstwie, we wrażliwości na innych i szacunku dla różnych doświadczeń i punktów widzenia".</p>
      <p>"Kultura spotkania jest możliwa, nie jest utopią" - zapewniał papież.</p>
      <p>
        <b>"Wielkie religie uczą tolerancji, harmonii i miłosierdzia"</b>
      </p>
      <p>Odniósł się do problemów społecznych w Japonii, między innymi do zjawiska znęcania się w szkołach i mobbingu.</p>
      <p>- Czasami ofiary mobbingu obwiniają wręcz siebie za to, że stały się łatwym celem. Mogą czuć się nieudacznikami, słabymi i bezwartościowymi - zaznaczył papież.</p>
      <p>Ale paradoksalnie, tłumaczył, "to prześladowcy są naprawdę słabi, ponieważ myślą, że mogą podkreślać swoją tożsamość raniąc innych".</p>
      <p>- Wszyscy musimy się zjednoczyć przeciwko tej mentalności mobbingu i nauczyć się mówić: "dość!" - apelował Franciszek i nazwał ją "epidemią".</p>
      <p>Papież mówił : "jeśli chuligan nazywa cię grubasem, powiedz mu, że chudzi są mniej zdrowi".</p>
      <p>- Wielkie religie uczą tolerancji, harmonii i miłosierdzia; nie uczą lęku, podziału ani konfliktu. Jezus stale mówił swoim uczniom, by się nie lękali - przypomniał.</p>
      <p>
        <b>"Jezus wiedział co to znaczy być migrantem"</b>
      </p>
      <p>Franciszek zauważył też: "Jezus wiedział, co to znaczy być pogardzanym i odrzucanym, aż po ukrzyżowanie. Wiedział też, co to znaczy być obcym, migrantem, innym. W pewnym sensie Jezus był najbardziej zepchniętym na margines" - wskazał.</p>
      <p>Papież poruszył też kwestię japońskiego stylu życia w "społeczeństwie szalonego pośpiechu, nastawionym jedynie na to, aby być konkurencyjnym i produktywnym".</p>
      <p>
        <a href="https://www.polsatnews.pl/wiadomosc/2019-11-13/papiez-odradza-sie-przesladowanie-zydow-to-nie-jest-chrzescijanskie/">
          <b>ZOBACZ: Papież: odradza się prześladowanie Żydów. To nie jest chrześcijańskie</b>
        </a>
      </p>
      <p>Ludzi żyjących w takim pędzie porównał do "zombie" i dodał, że wszystko ich nudzi, nie mają już marzeń, nie śmieją się, nie bawią się, nie znają uczucia zadziwienia i zaskoczenia.</p>
      <p>- Iluż ludzi na całym świecie jest materialnie bogatych, ale żyją jak niewolnicy samotności, której nie da się porównać z niczym innym - podkreślił.</p>
      <p>Przytoczył słowa świętej matki Teresy z Kalkuty: "Najstraszniejsza bieda to samotność i poczucie bycia niekochanym".</p>
      <p>
        <b>"Rzeczy są ważne, ale osoby są niezbędne"</b>
      </p>
      <p>Apelował o walkę z "duchowym ubóstwem" i "przyjaźń społeczną".</p>
      <p>- Oznacza to uznanie, że rzeczą najważniejszą nie jest to wszystko, co posiadam czy mogę nabyć, ale z kim mogę to dzielić. Nie jest tak ważne skupianie się i zastanawianie dla czego żyję, ale dla kogo żyję - wyjaśnił młodzieży.</p>
      <p>
        <a href="https://www.polsatnews.pl/wiadomosc/2019-11-15/papiez-niektore-wystapienia-politykow-przypominaja-to-co-mowil-hitler/">
          <b>ZOBACZ: Papież: niektóre wystąpienia polityków przypominają to, co mówił Hitler</b>
        </a>
      </p>
      <p>- Rzeczy są ważne, ale osoby są niezbędne. Bez nich odczłowieczamy samych siebie, tracimy oblicze, imię i stajemy się jeszcze jednym przedmiotem, może najlepszym ze wszystkich, ale jednak jedynie przedmiotem - ostrzegł.</p>
      <p>
        <b>"Dzięki Bogu wciąż nie ma selfie duszy"</b>
      </p>
      <p>Franciszek apelował do młodych Japończyków o gesty przyjaźni i udzielanie gościny uchodźcom. Ich mała grupa obecna była w katedrze, w której zgromadziło się łącznie ok. 900 osób.</p>
      <p>- Wasza gościnność będzie świadectwem, że dla wielu mogą być obcymi, ale przez was mogą być uważani za braci i siostry - dodał.</p>
      <p>Papież powiedział : "Wynaleziono wiele rzeczy, ale dzięki Bogu wciąż nie ma selfie duszy. Aby być szczęśliwym, musimy innych poprosić o pomoc, żeby zdjęcie zrobił ktoś inny, to znaczy opuścić samych siebie i udać się do innych, zwłaszcza potrzebujących".</p>
      <p>Oryginalna tokijska katedra z 1920 roku została zniszczona w wyniku bombardowań w 1945 roku. Nowy gmach został zaprojektowany przez Kenzo Tange i zbudowany w 1964 roku. Budynek jest jednym z najciekawszych dzieł architektury w Tokio.</p>
      <p>
        <a href="https://www.polsatnews.pl/wideo/nie-pamietam-takiego-kryzysu-w-izraelu-szewach-weiss-w-polsat-news_6760335/">WIDEO - "Nie pamiętam takiego kryzysu w Izraelu". Szewach Weiss w Polsat News</a>
      </p>
      <figure>
        <img src="https://r.dcs.redcdn.pl/http/o2/redefine/cp/qn/qnc96r4yg18smjsbqtbah9zvdu92vv1m.jpg"/>
      </figure>
    </article>
  </body>
</html>