<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779556/%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%DA%A9%D8%A7%D8%B1%D8%AE%D8%A7%D9%86%D9%87-%D8%AA%D9%88%D9%84%DB%8C%D8%AF-%D8%A8%D8%B0%D8%B1-%D9%87%DB%8C%D8%A8%D8%B1%DB%8C%D8%AF%DB%8C-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%DB%8C-%DA%A9%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T05:27:55+00:00"/>
    <meta property="og:title" content="معاون تحقیقات و فناوری دانشگاه: دانشگاه آزاد کارخانه تولید «بذر هیبریدی» راه اندازی می کند"/>
    <meta property="og:description" content="معاون تحقیقات، فناوری و نوآوری دانشگاه آزاد از راه اندازی کارخانه تولید بذر هیبریدی با همکاری چند نهاد دیگر خبر داد."/>
  </head>
  <body>
    <article>
      <h1>معاون تحقیقات و فناوری دانشگاه: دانشگاه آزاد کارخانه تولید «بذر هیبریدی» راه اندازی می کند</h1>
      <address><time datetime="2019-11-25T05:27:55+00:00">25 Nov 2019, 05:27</time> by <a rel="author" href="https://www.mehrnews.com/archive?jr=810" target="_blank">مهتاب چابوک</a></address>
      <p>روح‌الله دهقانی در گفتگو با <a href="https://www.mehrnews.com/">خبرنگار مهر</a>، با اشاره به راه اندازی یک کارخانه چند ده هکتاری برای تولید بذر هیبریدی و مقاوم به آفت، اظهار کرد: قرار است دانشگاه آزاد با مشارکت چندین نهاد دیگر کارخانه بزرگی را در زمینه تولید بذر ایجاد کند.</p>
      <p>معاون تحقیقات، فناوری و نوآوری دانشگاه آزاد با اشاره به اینکه این دانشگاه پیش قراول تولید بذر داخلی است، افزود: براساس آمارها متاسفانه تولید ۹۷ درصدی بذر در اختیار خارجی هاست که یکی از نقاط ضعف در کشور محسوب می شود.</p>
      <p>وی با اشاره به سرمایه گذاری ۱۰۰ میلیاردی برای راه اندازی کارخانه تولید بذر، خاطرنشان کرد: دانشگاه آزاد از امسال به یکی از نهادهای اصلی تولید بذر اصلاح شده، بومی و سالم داخلی تبدیل خواهد شد.</p>
      <p>دهقانی با اعلام اینکه تیم های پژوهشی در تلاش برای ایجاد و توسعه بذرهای هیبرید و مقاوم هستند، ادامه داد: واحدهای تحقیق و توسعه در دانشگاه آزاد در واقع فناوری را به دست می آورند و پس از تولید نمونه آن را برای تولید انبوه به کارخانه تحویل می دهند.</p>
      <p>معاون تحقیقات، فناوری و نوآوری دانشگاه آزاد با بیان این مطلب که محل راه اندازی این کارخانه استان اصفهان است، اظهار کرد: در حال حاضر زمین و گلخانه ها آماده شده و انشاالله در دهه فجر امسال افتتاح خواهد شد.</p>
    </article>
  </body>
</html>