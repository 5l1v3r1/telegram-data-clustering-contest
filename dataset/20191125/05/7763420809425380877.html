<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/thailand/northeast/579157"/>
    <meta property="og:site_name" content="Spring News"/>
    <meta property="article:published_time" content="2019-11-25T05:19:49+00:00"/>
    <meta property="og:title" content="เตือนภัยรับ จม.เป็นผู้โชคดีได้รางวัลชุดโฮมเธียร์เตอร์แต่ต้องจ่ายค่าธรรมเนียมเกือบ 3 หมื่น"/>
    <meta property="og:description" content="สองพี่น้องชาว อ.ประโคนชัย จ.บุรีรัมย์ ออกมาเตือนภัย หลังได้รับจดหมายเป็นผู้โชคดีได้รางวัลเครื่องใช้ไฟฟ้า พอเดินทางไปรับกลับหลอกล่อให้จับสลากลุ้นรางวัลใหญ่ชุดโฮมเธียร์เตอร์มูลค่าเกือบ 80,000 แต่ต้องจ่ายค่าธรรมเนียม 27,678 บาทเหยื่อหลงเชื่อจ่ายเงิน แต่พอนำเครื่องเสียงไปเปิดฟังที่บ้านคุณภาพกลับไม่เหมือนที่เปิดให้ฟังในร้าน เชื่อถูกหลอกโร่แจ้ง ตร.สุดท้ายบริษัทยอมคืนเงิน คาดมีคนตกเป็นเหยื่อหลายราย"/>
  </head>
  <body>
    <article>
      <h1>เตือนภัยรับ จม.เป็นผู้โชคดีได้รางวัลชุดโฮมเธียร์เตอร์แต่ต้องจ่ายค่าธรรมเนียมเกือบ 3 หมื่น</h1>
      <h2> สองพี่น้องชาว อ.ประโคนชัย จ.บุรีรัมย์ ออกมาเตือนภัย หลังได้รับจดหมายเป็นผู้โชคดีได้รางวัลเครื่องใช้ไฟฟ้า พอเดินทางไปรับกลับหลอกล่อให้จับสลากลุ้นรางวัลใหญ่ชุดโฮมเธียร์เตอร์มูลค่าเกือบ 80,000 แต่ต้องจ่ายค่าธรรมเนียม 27,678 บาทเหยื่อหลงเชื่อจ่ายเงิน แต่พอนำเครื่องเสียงไปเปิดฟังที่บ้านคุณภาพกลับไม่เหมือนที่เปิดให้ฟังในร้าน เชื่อถูกหลอกโร่แจ้ง ตร.สุดท้ายบริษัทยอมคืนเงิน คาดมีคนตกเป็นเหยื่อหลายราย</h2>
      <address>
        <time datetime="2019-11-25T05:19:49+00:00">25 Nov 2019, 05:19</time>
      </address>
      <p>วันที่ 25 พ.ย.62 นางเพียร ถั่วประโคน อายุ 60 ปี และนางสุณีย์ เงียบประโคน อายุ 48 ปี สองพี่น้องชาวบ้านหนองปรือ ต.โคกม้า อ.ประโคนชัย จ.บุรีรัมย์ ได้ออกมาเตือนภัย หลังได้รับจดหมายจากบริษัทที่อ้างเป็นตัวแทนจำหน่ายเครื่องใช้ไฟฟ้าหลายยี่ห้อดัง ว่าเป็นผู้โชคดีได้รับรางวัลเครื่องใช้ไฟฟ้า เตารีดไอน้ำ เตาอบไฟฟ้า และเครื่องดูดฝุ่น แต่พอนำจดหมายไปติดต่อรับของรางวัล พบว่าบริษัทดังกล่าวไม่ได้มีสินค้าวางจำหน่ายเหมือนกับห้างร้านทั่วไป เปิดเป็นห้องเล็กๆ เท่านั้น และพอไปถึงพนักงานกลับหลอกล่อให้จับสลากลุ้นรางวัลใหญ่ทั้งทองคำ และเครื่องใช้ไฟฟ้ายี่ห้อดัง แต่เมื่อทั้งสองจับสลากแล้วไม่ได้รางวัลใหญ่ พนักงานก็บอกว่าให้ลูกสาวของนางสุณีย์ ที่ไปด้วยจับอีก พอลูกสาวจับสลากปรากฎว่าได้รางวัลเป็นชุดโฮมเธียร์เตอร์ยี่ห้อดังจากต่างประเทศ ซึ่งทางบริษัทบอกว่ามีมูลค่าสูงถึง 76,900 บาท แต่จะต้องเสียค่าธรรมเนียม 36 เปอร์เซ็นต์ คิดคำณวนแล้วเป็นเงิน 27,684 บาท แต่นางสุณย์ไม่มีเงินพอที่จะจ่ายจึงปฏิเสธไม่เอาของรางวัลที่จับได้ แต่พนักงานก็ยังคะยั้นคะยอ ทั้งยังเปิดเครื่องเสียงให้ฟังซึ่งเสียงดังกระหึ่มเพราะมากเหมือนในโรงหนังเลย จนนางเพียร ผู้เป็นพี่สาวที่ไปด้วยกันยอมเอาเงินที่พึ่งไปจำนำสร้อยคอทองคำ เพื่อเตรียมจะไปชำระหนี้กองทุนหมู่บ้าน จ่ายค่าธรรมเนียมให้กับทางบริษัทไป เพราะคิดว่าชุดโฮมเธียร์เตอร์ดังกล่าวเป็นของจริงนำเข้าจากต่างประเทศ</p>
      <figure>
        <img src="https://spcdn.springnews.co.th/wp-content/uploads/2019/11/2-131.jpg"/>
      </figure>
      <p>แต่พอนางเพียร จ่ายค่าธรรมเนียมแล้วจะถ่ายรูปชุดโฮมเธียร์เตอร์ให้ญาติดูว่าตนได้ของรางวัลชุดใหญ่ แต่ทางบริษัทกลับห้ามไม่ให้ถ่ายอ้างว่าเป็นลิขสิทธิ์ไม่สามารถถ่ายได้ ก็รู้สึกแปลกใจแต่ก็ไม่ได้ทักท้วงอะไร กระทั่งพนักงานนำชุดโฮมเธียร์เตอร์ที่อยู่ในบริษัท แต่ไม่ใช่ชุดเดียวกับที่โชว์หน้าร้าน ขึ้นรถให้ เมื่อนำกลับไปเปิดฟังที่บ้าน คุณภาพเสียงกลับไม่เหมือนกับที่พนักงานเปิดให้ฟังในร้านเลย เสียงต่างกันมากถึงแม้จะไม่ใช่ผู้เชี่ยวชาญด้านเครื่องเสียงแต่ก็ฟังออก วันต่อมาจึงนำชุดโฮมเธียร์เตอร์ดังกล่าวกลับไปคืนบริษัทและจะขอเงินคืน แต่ทางบริษัทไม่ยอมให้คืนทั้งที่ตามความเป็นจริงแล้ว เวลาที่ไปซื้อของตามห้างร้านทั่วไปสามารถคืนได้ไม่เกิน 7 วัน จึงเชื่อว่าน่าจะถูกหลอก จึงได้เข้าแจ้งความที่ สภ.เมืองบุรีรัมย์ กระทั่งทางบริษัทยอมคืนเงินค่าธรรมเนียมที่จ่ายไปให้ทั้งหมด ส่วนตนเองก็คืนสินค้าให้กับทางบริษัทครบทุกชิ้นเช่นกัน</p>
      <p>โดยนางเพียร บอกว่า แม้กรณีของตนเองจะได้เงินคืนแล้ว แต่อยากจะนำเรื่องราวที่เกิดขึ้นออกมาเตือนภัย เพราะไม่อยากให้ชาวบ้านคนอื่นต้องตกเป็นเหยื่อหลงเชื่อเหมือนกันตนเอง และเชื่อว่าน่าจะมีชาวบ้านในหลายอำเภอที่ได้รับจดหมายในลักษณะดังกล่าว</p>
      <figure>
        <img src="https://spcdn.springnews.co.th/wp-content/uploads/2019/11/1-153-1024x576.jpg"/>
      </figure>
    </article>
  </body>
</html>