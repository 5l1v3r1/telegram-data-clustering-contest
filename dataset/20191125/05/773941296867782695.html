<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/xekina-episima-i-anatimologisi-ton-farmakon-meta-kai-tin-ekdosi-tis-ypoyrgikis-apofasis/"/>
    <meta property="og:site_name" content="economico.gr"/>
    <meta property="article:published_time" content="2019-11-25T05:03:10+00:00"/>
    <meta property="og:title" content="Ξεκινά επίσημα η ανατιμολόγηση των φαρμάκων μετά και την έκδοση της Υπουργικής Απόφασης"/>
    <meta property="og:description" content="Όπως είχε δεσμευτεί ο Υπουργός Υγείας Βασίλης Κικίλιας, δημοσιεύτηκε μέσα στην προηγούμενη εβδομάδα η Υπουργική Απόφαση η οποία προσδιορίζει όλα τα «χαρακτηριστικά» που θα έχει η διαδικασία της ανατιμολόγησης φαρμάκων."/>
  </head>
  <body>
    <article>
      <h1>Ξεκινά επίσημα η ανατιμολόγηση των φαρμάκων μετά και την έκδοση της Υπουργικής Απόφασης</h1>
      <address><time datetime="2019-11-25T05:03:10+00:00">25 Nov 2019, 05:03</time> by <a rel="author">Μαίρη Φωτάκη</a></address>
      <p>Όπως είχε δεσμευτεί ο Υπουργός Υγείας <b>Βασίλης Κικίλιας</b>, δημοσιεύτηκε μέσα στην προηγούμενη εβδομάδα η <b>Υπουργική Απόφαση</b> η οποία προσδιορίζει όλα τα «χαρακτηριστικά» που θα έχει η διαδικασία της <b>ανατιμολόγησης φαρμάκων</b>.</p>
      <p>Έτσι μετά από περίπου ενάμιση χρόνο, αναμένεται πριν από τις γιορτές η έκδοση νέου Δελτίου τιμών, το οποίο επί της ουσίας θα εφαρμοστεί μέσα στο 2020. Επίσης γίνεται σαφές πως κανένα φάρμακο δεν θα αυξηθεί σε σχέση με το προηγούμενο Δελτίο ενώ και <b>οι μειώσεις δεν θα είναι μεγαλύτερες από το 7%</b>, όπως περιγράφονταν γενικά στην τροπολογία που πέρασε από τη Βουλή πριν 10 μέρες</p>
      <p>Παράλληλα η διαδικασία φαίνεται ότι <b>απλουστεύεται</b> και μάλιστα καταργείται από τα άρθρα της τιμολόγησης προηγούμενη παράγραφος που αφορούσε σε αναγωγές σκευασμάτων. Ειδικότερα καταργείται το εδάφιο που ανέφερε: «<i>Για τις διαφορετικές συσκευασίες ή περιεκτικότητες φαρμάκου ίδιας φαρμακοτεχνικής μορφής ανευρίσκεται η τιμή με τη διαδικασία αναγωγής σε ήδη τιμολογημένα φάρμακα, λαμβάνοντας υπόψη τη χαμηλότερη τιμή μονάδος, και επιλέγεται η χαμηλότερη τιμή μεταξύ αυτών, με κατώτατο όριο τη χαμηλότερη τιμή της Ευρωζώνης</i>».</p>
      <p>Επίσης καταργείται και το μαξιλάρι της τιμής ανά ΚΗΘ και συγκεκριμένα η αναφορά ότι «σε κάθε περίπτωση η λιανική τιμή δεν μπορεί να είναι χαμηλότερη από την προκύπτουσα τιμή με βάση το Κόστος Ημερήσιας Θεραπείας (ΚΗΘ) που ορίζεται σε 0,20 ευρώ». Πλέον αν μετά την ανατιμολόγηση το ΚΗΘ είναι κάτω από 0,2 ευρώ, παραμένει εκεί.</p>
      <p>
        <b>Εθελούσιες</b>
      </p>
      <p>Σχετικά με τις εθελούσιες μειώσεις το άρθρο 12 της ΥΑ αναφέρει τα εξής: «<i>Οι ΚΑΚ μπορούν ζητούν οικειοθελείς μειώσεις τιμών μετά τη δημοσίευση του δελτίου τιμών γενικής ανατιμολόγησης τιμών φαρμάκων με αίτησή τους στη Διεύθυνση Φαρμάκου του Υπουργείου Υγείας εντός 5 ημερών από τη δημοσίευση του Δελτίου. Οι μειώσεις των τιμών γίνονται δεκτές με την έκδοση τροποποιητικού δελτίου τιμών εντός 15 ημερών από τη λήξη της πενθήμερης προθεσμίας για την υποβολή σχετικών αιτήσεων. Επιπλέον οι ΚΑΚ δικαιούνται άπαξ ετησίως να αιτηθούν μείωση των δημοσιευμένων σε δελτία τιμών των προϊόντων τους στη Διεύθυνση Φαρμάκου του Υπουργείου Υγείας, οι οποίες γίνονται δεκτές με την έκδοση συμπληρωματικών δελτίων τιμών φαρμάκων εντός 15 ημερών από την υποβολή της αίτησης. Οι κάτοχοι άδειας κυκλοφορίας φαρμάκων αναφοράς δύναται να προσφέρουν χαμηλότερες τιμές με όριο τη τιμή των αντίστοιχων γενοσήμων φαρμάκων της ίδιας δραστικής όπως αυτές καθορίζονται σύμφωνα με την παρ.1 του άρθρου 10 της παρούσης. Οι εθελούσιες αυτές μειώσεις τιμών δεν επηρεάζουν τις τιμές των αντίστοιχων γενοσήμων φαρμάκων</i>»</p>
      <p>Τέλος μάλλον κάτι αλλάζει και όσον αφορά στα <b>περιθώρια κέρδους των φαρμακοποιών</b> καθώς καταργήθηκε η παράγραφος η οποία έλεγε ότι «<i>Στις περιπτώσεις απευθείας πώλησης προς τα φαρμακεία, η έκπτωση επί της χονδρικής τιμής πώλησης συμπεριλαμβάνει και το ποσοστό μικτού κέρδους φαρμακέμπορων, το οποίο επιστρέφεται στον ΕΟΠΥΥ σύμφωνα με τις διατάξεις της αριθμ. Γ5/οικ.30468/22.4.2015 υπουργικής απόφασης (ΦΕΚ 869/Β’/19-5-2015)</i>». Πλέον αυτό δεν υπάρχει.</p>
      <p><b>ΕΟΦ</b><br/>Από την Παρασκευή 22/11 επίσης η εταιρείες μπορούσαν να στέλνουν στον <b>ΕΟΦ</b> <b>στοιχεία</b> για τα φάρμακα τα οποία θα ανατιμολογηθούν. Η ανακοίνωση του ΕΟΦ επισημαίνει ότι «<i>στα πλαίσια της διαδικασίας τιμολόγησης νέων φαρμακευτικών προϊόντων (προϊόντα αναφοράς, γενόσημα, υβριδικά, βιο-ομοειδή) συνταγογραφούμενων και ΜΗΣΥΦΑ, παρακαλούνται οι κάτοχοι των αδειών κυκλοφορίας αυτών όπως υποβάλλουν από σήμερα Πέμπτη 21 Νοεμβρίου 2019 έως και την Πέμπτη 28 Νοεμβρίου 2019 τα φύλλα έρευνας και τα στοιχεία των προς τιμολόγηση φαρμακευτικών προϊόντων, λαμβάνοντας υπόψη συναλλαγματική ισοτιμία και δεδομένα τιμών στα 18 Κράτη Μέλη της Ευρωζώνης στις 01-10-2019. Η υποβολή των ανωτέρω στοιχείων θα πρέπει να γίνει σε ηλεκτρονική μορφή, με τη χρήση της διαδικτυακής εφαρμογής στη Διαδικτυακή Πύλη του ΕΟΦ, διαδικασία η οποία εφαρμόζεται κατά την ανατιμολόγηση. Στη λίστα τιμολόγησης νέων φαρμακευτικών προϊόντων θα συμπεριληφθούν τα αιτήματα που έχουν κατατεθεί από 01-01-2019 έως και 15-11-2019 και είναι πλήρη</i>».<br/>Τα νέα σκευάσματα ανέρχονται σε 324 κωδικούς συνταγογραφούμενων και 30 ΜΗΣΥΦΑ.</p>
      <p>Πηγή: Healthmag.gr</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>