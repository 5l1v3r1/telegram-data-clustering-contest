<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/25/economy/economy-greece/anadromika-poioi-syntaksiouxoi-tha-diekdikisoun-ekatommyria-eyro/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-25T05:30:39+00:00"/>
    <meta property="og:title" content="Αναδρομικά : Ποιοι συνταξιούχοι θα διεκδικήσουν εκατομμύρια ευρώ"/>
    <meta property="og:description" content="Οι ανώτατοι δικαστικοί λειτουργοί θα ασχοληθούν με όλα τα προβλήματα που έχουν ανακύψει τα τελευταία χρόνια με τις περικοπές σε κύριες και επικουρικές συντάξεις και τις περικοπές σε δώρα και επιδόματα."/>
  </head>
  <body>
    <article>
      <h6 class="kicker">Μετά την απόφαση του ΣτΕ</h6>
      <h1>Αναδρομικά : Ποιοι συνταξιούχοι θα διεκδικήσουν εκατομμύρια ευρώ</h1>
      <h2>Οι ανώτατοι δικαστικοί λειτουργοί θα ασχοληθούν με όλα τα προβλήματα που έχουν ανακύψει τα τελευταία χρόνια με τις περικοπές σε κύριες και επικουρικές συντάξεις και τις περικοπές σε δώρα και επιδόματα.</h2>
      <address><time datetime="2019-11-25T05:30:39+00:00">25 Nov 2019, 05:30</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η Ολομέλεια του Συμβουλίου της Επικρατείας θα ξεκαθαρίσει οριστικά και αμετάκλητα το τοπίο με βάση το οποίο θα καθοριστεί το εύρος των διεκδικούμενων <a href="https://www.in.gr/tags/%ce%b1%ce%bd%ce%b1%ce%b4%cf%81%ce%bf%ce%bc%ce%b9%ce%ba%ce%ac/">αναδρομικών</a> των συνταξιούχων.<br/>Λόγω της μείζονος σημασίας του θέματος που έχει ανακύψει, το οποίο έχει κοινωνικές και οικονομικές διαστάσεις, οι ανώτατοι δικαστές θα κρίνουν την υπόθεση στο πλαίσιο «πιλοτικής δίκης». Αυτό πρακτικά σημαίνει ότι μέχρι τον προσδιορισμό της Ολομέλειας του ΣτΕ, που ενδέχεται να είναι τον Φεβρουάριο του 2020, για την αποφυγή ενδεχόμενων αντιφατικών αποφάσεων παγώνουν όλες οι εκκρεμείς προσφυγές με συναφές αντικείμενο.</p>
      <p>Στο πλαίσιο αυτής της δίκης, οι ανώτατοι δικαστικοί λειτουργοί θα ασχοληθούν με όλα τα προβλήματα που έχουν ανακύψει τα τελευταία χρόνια με τις περικοπές σε κύριες και επικουρικές συντάξεις και τις περικοπές σε δώρα και επιδόματα.</p>
      <p>
        <a href="https://www.in.gr/2019/11/25/economy/oikonomikes-eidiseis/anadromika-poioi-syntaksiouxoi-tha-diekdikisoun-ekatommyria-eyro/">Δείτε επίσης: Αναδρομικά, ποιοι συνταξιούχοι θα διεκδικήσουν εκατομμύρια ευρώ</a>
      </p>
      <p>
        <b>Διαβάστε επίσης:  <a href="https://www.in.gr/2019/11/22/economy/vomva-apo-ste-se-pilotiki-diki-tha-krithoun-anadromika-dora-kai-epidomata/">Βόμβα από το ΣτΕ : Σε πιλοτική δίκη θα κριθούν αναδρομικά, δώρα και επιδόματα</a></b>
      </p>
      <p>Η απόφαση αυτή ελήφθη έπειτα από σχετική αίτηση του ΕΦΚΑ, καθώς η υπόθεση αφορά χιλιάδες συνταξιούχους. Ηδη στο Διοικητικό Πρωτοδικείο Αθηνών υπάρχει εκκρεμής δίκης 46 συνταξιούχων, οι οποίοι κινούνται δικαστικά για τη διεκδίκηση αναδρομικών επικαλούμενοι αποφάσεις του ΣτΕ των ετών 2015, ενώ στα δικαστήρια όλης της χώρας εκκρεμούν περί τις 6.000 αγωγές.<br/>Για να κριθεί το σημαντικό αυτό θέμα με τη σφραγίδα του Ανώτατου Δικαστηρίου και να μην υπάρχουν αντιφατικές αποφάσεις αλλά και προσδοκίες σε χιλιάδες πολίτες, η επιτροπή του ΣτΕ αποφάσισε να εκδικαστεί το αίτημα του ΕΦΚΑ στην Ολομέλεια που θα κρίνει τα πάντα γύρω από τα <a href="https://www.in.gr/tags/%ce%b1%ce%bd%ce%b1%ce%b4%cf%81%ce%bf%ce%bc%ce%b9%ce%ba%ce%ac/">αναδρομικά</a>.</p>
      <h3>Οι έξι κατηγορίες</h3>
      <p>Σε «παλιά» και «νέα» καθορίζονται τα αναδρομικά που διεκδικούν οι συνταξιούχοι μετά την πρόσφατη απόφαση του ΣτΕ. Ειδικότερα οι 6 κατηγορίες των συνταξιούχων που διεκδικούν ή θα λάβουν αναδρομικά είναι οι παρακάτω:</p>
      <p>1. Αναδρομικά στις κύριες <a href="https://www.in.gr/tags/%cf%83%cf%85%ce%bd%cf%84%ce%ac%ce%be%ce%b5%ce%b9%cf%82/">συντάξεις</a> με αφετηρία την 4η Οκτωβρίου 2019. Τα αναδρομικά των εν λόγω συντάξεων που θα εκδοθούν στο προσεχές μέλλον πρέπει να υπολογιστούν με διπλό τρόπο:</p>
      <p>– Για την περίοδο από την υποβολή της αίτησης συνταξιοδότησης και μέχρι τις 4 Οκτωβρίου 2019 τα αναδρομικά της σύνταξης πρέπει να υπολογιστούν με τα παλαιά ποσοστά αναπλήρωσης του νόμου Κατρούγκαλου του 2016.</p>
      <p>– Για την περίοδο από τις 4 Οκτωβρίου και μέχρι την έκδοση της οριστικής συνταξιοδοτικής απόφασης τα αναδρομικά της σύνταξης πρέπει να υπολογιστούν με τα νέα ποσοστά αναπλήρωσης, τα οποία αναμένεται να θεσμοθετηθούν τον ερχόμενο Ιανουάριο.</p>
      <ol>
        <li>Επικουρικές συντάξεις με έναρξη των αναδρομικών την 4η Οκτωβρίου 2019. Aναδρομικές αυξήσεις έως 30% έρχονται το νέο έτος για περισσότερους από 450.000 συνταξιούχους που εισπράττουν επικουρικές συντάξεις. Οι αυξήσεις αφορούν μόνο τις επικουρικές συντάξεις που είχαν υποστεί μείωση λόγω του ορίου των 1.300 ευρώ ως αθροίσματος κύριας και επικουρικής.<br/>Στο πλαίσιο του νέου Ασφαλιστικού και μετά τις αποφάσεις του ΣτΕ που «γκρέμισαν» τις μειώσεις του 2016, η λύση που επιλέγεται από το υπουργείο Εργασίας οδηγεί σε μεσοσταθμική αύξηση ύψους 52,5 ευρώ τον μήνα για 465.112 συνταξιούχους επικουρικών συντάξεων. Αύξηση που ετησίως φτάνει στα 630 ευρώ κατά μέσο όρο.</li>
        <li>Συνταξιούχοι όλων των Ταμείων με άθροισμα συντάξεων άνω των 1.000 ευρώ που δικαιούνται αναδρομικά μετά τον Ιούνιο του 2015 για 10 ή περισσότερους μήνες από την επιστροφή των περικοπών των νόμων 4093 και 4051 στην κύρια σύνταξη.</li>
        <li>Συνταξιούχοι όλων των επικουρικών ταμείων που δικαιούνται αναδρομικά μετά τον Ιούνιο του 2015 για 10 ή 12 μήνες από τις περικοπές των νόμων 4051 και 4093.</li>
        <li>Συνταξιούχοι Δημοσίου που δικαιούνται επιστροφή εισφοράς αλληλεγγύης από το 2017 που κρίθηκε αντισυνταγματική με απόφαση του Ελεγκτικού Συνεδρίου.</li>
        <li>Αναδρομικά 40 μηνών (από τον Ιούνιο του 2016 και έπειτα) σε 300.000 επικουρικές συντάξεις διεκδικεί το Ενιαίο Δίκτυο Συνταξιούχων (ΕΝΔΙΣΥ), καθώς υποστηρίζει πως επανυπολογίστηκαν με εντελώς αυθαίρετο τρόπο και προκύπτουν διαφορές από 80 ευρώ έως και 299,06 ευρώ τον μήνα.</li>
      </ol>
      <p>
        <b>ΕΝΤΥΠΗ ΕΚΔΟΣΗ ΝΕΑ</b>
      </p>
      <p>
        <a href="https://www.tanea.gr/2019/11/25/politics/antipoliteysi/to-diplo-prosopo-tou-tsipra-to-proi-aristeros-to-vrady-kentroaristeros/">Το διπλό πρόσωπο του Τσίπρα: Το πρωί αριστερός, το βράδυ κεντροαριστερός</a>
      </p>
    </article>
  </body>
</html>