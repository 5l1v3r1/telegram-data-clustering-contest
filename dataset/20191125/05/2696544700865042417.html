<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_A_Stadler_megvenne_a_Dunakeszi_Jarmujavitot"/>
    <meta property="og:site_name" content="HVG.hu"/>
    <meta property="article:published_time" content="2019-11-25T05:53:00+00:00"/>
    <meta property="og:title" content="A Stadler megvenné a Dunakeszi Járműjavítót"/>
    <meta property="og:description" content="A vonatgyártó Stadler a Dunakeszi Járműjavító Kft.-vel közösen gyártaná le a MÁV által rendelt emeletes vonatok utolsó tételét, egyúttal vételi ajánlatot is tenne a partner cégre."/>
  </head>
  <body>
    <article>
      <h1>A Stadler megvenné a Dunakeszi Járműjavítót</h1>
      <address><time datetime="2019-11-25T05:53:00+00:00">25 Nov 2019, 05:53</time> by <a rel="author">MTI/hvg.hu</a></address>
      <p>
        <b>A vonatgyártó Stadler a Dunakeszi Járműjavító Kft.-vel közösen gyártaná le a MÁV által rendelt emeletes vonatok utolsó tételét, egyúttal vételi ajánlatot is tenne a partner cégre.</b>
      </p>
      <p>A <i>Világgazdaság</i>nak Dunai Zoltán, a Stadler magyarországi csoportjának igazgatója elmondta, hogy szerződésállományuk több mint 100 milliárd forintos megbízással bővült, miután a napokban döntött a kormány a MÁV-Start és a Stadler keretmegállapodásában szereplő 40 vonat utolsó tételének lehívásáról is. Az utolsó 21, emeletes KISS motorvonattal együtt 2022 végéig negyven szerelvényt helyeznek üzembe Magyarországon.</p>
      <p>Az igazgató elmondása szerint a Dunakeszi Járműjavító alvállalkozóként már részt vesz a megbízásban, összeszereli a szerelvények betétkocsijait és elvégzi a komplett járművek üzembe helyezését. Az együttműködést szeretnék kiterjeszteni a mostani 21 vonatra is – jelezte.</p>
      <p>Dunai Zoltán kiemelte, hogy a Stadler emellett tulajdonszerzésben is gondolkodik, erről annyit mondott, hogy ajánlatuk kidolgozása folyamatban van.</p>
      <p>A magyar kormány még egy májusi határozattal versenyeztetés nélkül <a href="https://hvg.hu/kkv/20190529_Verseny_nelkul_az_oroszoke_lett_a_dunakeszi_jarmujavito_ceg">az orosz Transmashholdingot </a>jelölte ki arra, hogy megvegye a MÁV és a magyar állam közös tulajdonában álló Dunakeszi Járműjavítót. A Transmashholding az a cég, amelynek leányvállalata gyártotta és újította fel a 3-as metró szerelvényeit.</p>
      <p>Az oroszok azonban a határidő június végi lejártáig nem vették meg a Dunakeszit, a kormány azt a hónap elején <a href="https://hvg.hu/kkv/20191105_csepel_holding_felszamolas_fizeteskeptelenseg">november 29-ig hosszabbította</a> – igaz, az is nemsokára elmúlik, és az üzlet még mindig nem jött létre.</p>
      <related>
        <a href="https://hvg.hu/gazdasag/20190821_dunakeszi_jarmujavito_metrovagonmas_egyiptom"/>
        <a href="https://hvg.hu/kkv/20190530_Magyar_kozpenzbol_hizik_majd_a_Dunakeszi_Jarmujavito_uj_orosz_tulajdonosa"/>
      </related>
    </article>
  </body>
</html>