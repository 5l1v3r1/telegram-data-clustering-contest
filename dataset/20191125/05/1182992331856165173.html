<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%b2%d0%b0%d0%bb%d0%b5%d0%b6%d0%b8-%d0%b5-%d0%be%d0%b1%d1%8f%d0%b2%d0%b5%d0%bd-%d0%b2-7-%d0%be%d0%b1%d0%bb%d0%b0%d1%81%d1%82%d0%b8-%d0%b2/"/>
    <meta property="og:site_name" content="Труд"/>
    <meta property="article:published_time" content="2019-11-25T05:07:57+00:00"/>
    <meta property="og:title" content="Жълт код за валежи е обявен в 7 области в страната"/>
    <meta property="og:description" content="Средиземноморски циклон ще определя времето у нас и на Балканите през следващите 48 часа. Интензивни валежи, гръмотевични бури и ураганни ветрове ще ударят най-вече съседна Гърция. За последните 24 часа в района между Италия и южната част на Балканите са..."/>
  </head>
  <body>
    <article>
      <h1>Жълт код за валежи е обявен в 7 области в страната</h1>
      <address><time datetime="2019-11-25T05:07:57+00:00">25 Nov 2019, 05:07</time> by <a rel="author">Труд онлайн</a></address>
      <p>Средиземноморски циклон ще определя времето у нас и на Балканите през следващите 48 часа. Интензивни валежи, гръмотевични бури и ураганни ветрове ще ударят най-вече съседна Гърция. За последните 24 часа в района между Италия и южната част на Балканите са паднали над 25 000 мълнии. Днес в почти цяла Гърция е в сила код „червено” за опасно време.</p>
      <p>България е в периферията на циклона. Днес над страната ще е облачно с валежи, които ще са по-интензивни след обяд, вечерта и през нощта. Ще вали по-интензивно в южната половина на страната, където количествата за денонощието ще са между 25-30 литра на квадратен метър. За 7 области в страната е в сила жълт код за валежи.</p>
      <p>В хода на деня вятърът ще се усилва и в източната половина на страната ще достига скорост на поривите до 50 км/ч. Температурите ще са между 9 и 14 градуса, сравнително по-топло в Югоизточна България и по Черноморието.</p>
      <p>В планините над 1500-1700 метра ще вали сняг с по-значителни количества в Рила, Пирин и Западните Родопи. Под тази граница валежите ще са от дъжд. По високите части температурите ще са около 2 градуса, а по ниските – до 8.</p>
      <p>В първите дни на тази седмица има опасност от възникване на поройни наводнения в районите с интензивни валежи. Под наблюдение са притоците на Марица (Чепеларска река в районите на с. Бачково и Асеновград), река Черкезица в района на яз. „40-те извора” и яз. „Сушица”. Във вторник сутринта алармата е по долното течение на река Тунджа. В нощта срещу сряда опасността за наводнения е в района на река Двойница при с. Дюлино и Обзор.</p>
    </article>
  </body>
</html>