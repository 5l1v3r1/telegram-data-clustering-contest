<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807245/%D9%82%DB%8C%D9%85%D8%AA-%D8%A8%D9%84%DB%8C%D8%AA-%D8%A7%D8%AA%D9%88%D8%A8%D9%88%D8%B3-%DA%AF%D8%B1%D8%A7%D9%86-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T05:54:00+00:00"/>
    <meta property="og:title" content="رییس اتحادیه تعاونی‌های مسافربری: قیمت بلیت اتوبوس گران نمی‌شود"/>
    <meta property="og:description" content="رییس اتحادیه تعاونی‌های مسافربری اعلام کرد که در پی اصلاح قیمت بنزین مسلما شاهد افزایش تقاضا برای سفر‌های مردمی با اتوبوس خواهیم بود که هیچ مشکلی در این زمینه وجود ندارد و قیمت بلیت اتوبوس گران نمی‌شود."/>
  </head>
  <body>
    <article>
      <h1>رییس اتحادیه تعاونی‌های مسافربری: قیمت بلیت اتوبوس گران نمی‌شود</h1>
      <h2>رییس اتحادیه تعاونی‌های مسافربری اعلام کرد که در پی اصلاح قیمت بنزین مسلما شاهد افزایش تقاضا برای سفر‌های مردمی با اتوبوس خواهیم بود که هیچ مشکلی در این زمینه وجود ندارد و قیمت بلیت اتوبوس گران نمی‌شود.</h2>
      <address>
        <time datetime="2019-11-25T05:54:00+00:00">25 Nov 2019, 05:54</time>
      </address>
      <p>به گزارش گروه اقتصادی خبرگزاری دانشجو، حدود ۱۰ روز پیش سهمیه‌بندی بنزین و اصلاح قیمت آن اجرایی شد و مسئولان دستگاه‌های مختلف اعلام کردند که هیچ بخشی اجازه افزایش قیمت‌های خود را به بهانه بالارفتن قیمت بنزین ندارد. اخیرا محمد اسلامی-وزیر راه و شهرسازی- نیز در جمع خبرنگاران اعلام کرد که اگر نرخ کرایه یا قیمت بلیت سفر‌های جاده‌ای، ریلی و هوایی افزایش یابد، غیر قانونی بوده و با متخلفان برخورد می‌کنیم.<br/><br/>در همین راستا احمدرضا عامری رییس اتحادیه تعاونی‌های مسافربری گفت: قیمت بلیت اتوبوس هیچ‌گونه افزایشی نداشته است و بر اساس نرخ‌های گذشته فروخته می‌شود، اما اگر مردم شاهد تخلف موردی و افزایش قیمت بلیت اتوبوس توسط برخی رانندگان بودند می‌توانند با دستگاه‌های نظارتی مختلف یا تلفن اتحادیه تعاونی‌های مسافربری به شماره ۶۶۶۷۹۰۳۲ تماس بگیرند تا با آن‌ها برخورد شود.<br/><br/>وی با بیان این‌که هم‌اکنون فصل رکود سفر‌های جاده‌ای است، افزود: پیش‌بینی ما این است در پی اصلاح قیمت بنزین، تقاضا برای سفر‌های مردم با اتوبوس افزایش پیدا کند که هیچ مشکلی در این زمینه از نظر تعداد ناوگان و زیرساخت‌های لازم نداریم، چرا که امتحان خود را در ایام مختلف به ویژه ایام اربعین که طی ۱۵ روز حدود پنج میلیون زائر را به صورت رفت و برگشت جابه‌جا کردیم، پس داده‌ایم.<br/><br/>عامری ادامه داد: تاکنون تغییر خاصی در میزان استقبال مردم از اتوبوس برای انجام سفر‌های بین‌شهری‌شان را شاهد نبودیم، اما طی روز‌ها و هفته‌های آینده با تمام شدن سهمیه بنزین شخصی‌شان این افزایش تقاضا اتفاق می‌افتد و از هم‌اکنون آمادگی افزایش استقبال مردم را داریم.</p>
      <p>منبع: ایسنا</p>
    </article>
  </body>
</html>