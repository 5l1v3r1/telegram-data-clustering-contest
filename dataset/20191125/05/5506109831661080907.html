<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146172/%D8%AF%D9%88%D9%84%D8%AA-%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%A7%D8%B4-%D8%B1%D8%A7-%D8%A8%D8%A7-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%B3%D9%88%D8%AF%D8%A7%DA%AF%D8%B1%D8%A7%D9%86-%D8%A7%D8%B1%D8%B2-%D8%B7%D9%84%D8%A7-%D9%85%D8%B3%DA%A9%D9%86-%D8%AE%D9%88%D8%AF%D8%B1%D9%88-%D9%88-%D9%BE%D8%B2%D8%B4%DA%A9%D8%A7%D9%86-%D9%88-%D9%88%DA%A9%D9%84%D8%A7-%D8%AC%D8%A8%D8%B1%D8%A7%D9%86-%DA%A9%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T05:03:00+00:00"/>
    <meta property="og:title" content="دولت کسری بودجه‌اش را با مالیات از سوداگران ارز، طلا، مسکن، خودرو و پزشکان و وکلا جبران کند"/>
    <meta property="og:description" content="ابوالفضل ابوترابی در گفت‌گو با خبرنگار اقتصادی خبرگزاری تسنیم،پیرامون لزوم افزایش درآمدهای مالیاتی کشور گفت: با توجه به کسری بودجه و کاهش منابع مالی دولت افزایش درآمدهای مالیاتی برای اداره کشور الزامی است. متاسفانه میزان فرار و تخلف‌های مالیاتی در کشور چشمگیر است. درحال حاضر افرادی با سوداگری در بخش‌های نظیر مسکن، ارز، طلا و خودرو درآمدهای فراوانی بدست می‌آورند و هیچگونه مالیاتی پرداخت نمی‌کنند."/>
  </head>
  <body>
    <article>
      <h1>دولت کسری بودجه‌اش را با مالیات از سوداگران ارز، طلا، مسکن، خودرو و پزشکان و وکلا جبران کند</h1>
      <h2>عضو کمیسیون حقوقی مجلس گفت: طرح مالیات بر عایدی سرمایه هرچه سریع‌تر باید در مجلس تصویب شود.افرادی با سرمایه‌گذاری در بازارهای غیرمولد همچون، طلا، سکه و دلار یک شبه پول زیادی به دست می‌آورند. با سازوکار مالیاتی می‌توان سوداگری در این بخش را خنثی کرد.</h2>
      <address>
        <time datetime="2019-11-25T05:03:00+00:00">25 Nov 2019, 05:03</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1397/04/19/1397041909281486114696274.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>ابوالفضل ابوترابی در گفت‌گو با خبرنگار اقتصادی <a href="https://www.tasnimnews.com/">خبرگزاری تسنیم</a>،پیرامون لزوم افزایش درآمدهای مالیاتی کشور گفت: با توجه به کسری بودجه و کاهش منابع مالی دولت افزایش درآمدهای مالیاتی برای اداره کشور الزامی است. متاسفانه میزان فرار و تخلف‌های مالیاتی در کشور چشمگیر است. درحال حاضر افرادی با سوداگری در بخش‌های نظیر مسکن، ارز، طلا و خودرو درآمدهای فراوانی بدست می‌آورند و هیچگونه مالیاتی پرداخت نمی‌کنند.</p>
      <p>وی ادامه داد: به یاد دارم سال 1394 قانونی تحت عنوان مالیات بر خانه‌های خالی در مجلس تصویب شد. قرار بود سامانه‌ای برای این موضوع ایجاد شود ولی متاسفانه آقای آخوندی، وزیر راه و شهرسازیوقت اقدامی در این راستا انجام نداد. در صورت راه‌اندازی سامانه مذکور منابع مالی فراوانی نصیب کشور می‌شد.</p>
      <p>وی ادامه داد: طرح مالیات بر عایدی سرمایه هرچه سریع‌تر باید در مجلس بررسی و تصویب شود. در حال حاضر مشاهده می‌شود افرادی با سرمایه‌گذاری در بازارهای غیر مولد همچون، طلا، سکه و دلار یک شبه پول زیادی به دست می‌آورند. با سازوکارهای مالیاتی به راحتی می‌توان سوداگری در این بخش را خنثی کرد.</p>
      <p>نماینده مردم اصفهان با اشاره به فرار مالیاتی در بعضی از مشاغل گفت: دریافت مالیات از بعضی گروه‌های شغلی پُردرآمد همچون وکلا و پزشکان ازجمله دیگر راه‌های افزایش منابع مالی برای دولت است. دولت هرچه سریع‌تر باید نسبت به شفاف‌سازی درآمدی این گروه‌های شغلی اقدام کند.</p>
      <p>عضو کمیسیون حقوقی و قضایی مجلس درباره تخلف‍‌‌های مالیاتی فراوان با استفاده از کارت‌های بازرگانی گفت: براساس گزارش‌های رسیده، متخلفان با سوء استفاده از کارت‌های بازرگانی و ایجاد شرکت‌های صوری درآمدهای بالای کسب می‌کنند و فرار مالیاتی زیادی در این بخش دارند. مسئولین و متولیان این بخش ازجمله وزارت صمت در این زمینه باید دقت نظر بیشتری داشته باشند.</p>
      <p>وی ادامه داد: پدید حساب‌های اجاره‌ای و نیابتی هم درحال حاضر ابزاری برای فرار مالیاتی هستند که امیدواریم بانک مرکزی هرچه سریع‌تر نسبت به شناسایی و مسدودسازی آن‌ها اقدام کند.</p>
      <p>ابوترابی در پایان تصریح کرد: ملغی کردن معافیت‌های مالیاتی مناطق آزاد همچون مالیات بر ارزش افزود و ... هم می‌تواند کمک فراوانی به افزایش منابع مالی دولت کند.</p>
      <p>انتهای پیام/</p>
    </article>
  </body>
</html>