<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/25/nagyot-robbantott-a-vilagranglistan-a-semmelweis-egyetem-ez-all-a-hatterben"/>
    <meta property="og:site_name" content="infostart"/>
    <meta property="article:published_time" content="2019-11-25T05:34:00+00:00"/>
    <meta property="og:title" content="Nagyot robbantott a világranglistán a Semmelweis Egyetem - ez áll a háttérben"/>
    <meta property="og:description" content="Hatvanegy helyet lépett előre a Semmelweis Egyetem a Times Higher Education felmérésének orvos- és egészségtudományi kategóriájában, így ezen a területen a világ 318. legjobb egyetemének számít. Hankó Balázs stratégiai és fejlesztési rektorhelyettes szerint ez a magyar felsőoktatás, illetve orvos- és egészségtudományi képzés sikere."/>
  </head>
  <body>
    <article>
      <h1>Nagyot robbantott a világranglistán a Semmelweis Egyetem - ez áll a háttérben</h1>
      <address><time datetime="2019-11-25T05:34:00+00:00">25 Nov 2019, 05:34</time> by <a rel="author">Infostart / InfoRádió - Rozgonyi Ádám</a></address>
      <h3>Hatvanegy helyet lépett előre a Semmelweis Egyetem a Times Higher Education felmérésének orvos- és egészségtudományi kategóriájában, így ezen a területen a világ 318. legjobb egyetemének számít. Hankó Balázs stratégiai és fejlesztési rektorhelyettes szerint ez a magyar felsőoktatás, illetve orvos- és egészségtudományi képzés sikere.</h3>
      <p>Idén a 318. legjobb orvosi egyetem a Semmelweis Egyetem a Times Higher Education listáján, ez 61 helyes előrelépés - tudatta az InfoRádióval Hankó Balázs, a Semmelweis Egyetem stratégiai és fejlesztési rektorhelyettese.</p>
      <p>"Ez tulajdonképpen annak köszönhető, hogy az egyetem az elmúlt években egy-egy indikátor által vizsgált teljesítményben jelentősen előrelépett, a kutatási tevékenysége nagyot nyomott a latban. Az egyes tudományos közlemények idézettsége is jelentős mértékben nőtt. Más indikátorok alapján azonos helyen maradt" - újságolta.</p>
      <p>Úgy látja, ez leginkább a magyar felsőoktatás és orvosi-egészségtudományi képzés sikere, az oktatás, a kutatás és a klinikai betegellátás hármas egysége az, ami leginkább ezt az előrelépést szolgálja.</p>
      <blockquote>"A publikációk kétharmada klinikai betegellátási, tehát gyakorlati területhez kötődik leginkább"</blockquote>
      <p>- fűzte hozzá Hankó Balázs.</p>
      <p>Éves szinten 1300 ilyen publikációja van az egyetemnek, vagyis naponta majdnem négy, kétszer gyakrabban hivatkoznak így más egyetemek a Semmelweis Egyetemen készült tudományos cikkekre.</p>
      <p>
        <i>Nyitókép: MTI/Szigetváry Zsolt</i>
      </p>
      <p>
        <b>Kapcsolódó hang</b>
      </p>
      <p>A Semmelweis Egyetem a világ 318. legjobbja</p>
      <figure>
        <audio src="https://infostart.hu/audio/00005/0000542fb.mp3"/>
      </figure>
      <p> </p>
    </article>
  </body>
</html>