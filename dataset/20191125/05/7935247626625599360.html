<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/alkislar-nagihan-ogretmene-216114h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T05:39:00+00:00"/>
    <meta property="og:title" content="Alkışlar Nagihan öğretmene"/>
    <meta property="og:description" content="Sırameşeler Çocukevleri Sitesi'nde görevli resim-iş öğretmeni, içe kapanık öğrencisinin resim yeteneğini keşfetmesini sağlayarak onu sosyal hayata kazandırdı."/>
  </head>
  <body>
    <article>
      <h1>Alkışlar Nagihan öğretmene</h1>
      <h2>Sırameşeler Çocukevleri Sitesi'nde görevli resim-iş öğretmeni, içe kapanık öğrencisinin resim yeteneğini keşfetmesini sağlayarak onu sosyal hayata kazandırdı.</h2>
      <address>
        <time datetime="2019-11-25T05:39:00+00:00">25 Nov 2019, 05:39</time>
      </address>
      <p>Üç yıldır öğretmenlik yapan 26 yaşındaki Nagihan Yetim, öğrencisi Ebru Güler'in resme olan ilgisini fark ettikten sonra ona fırça tutmayı, renkleri, boyaları öğretti. Aile, Çalışma ve Sosyal Hizmetler Bursa İl Müdürlüğüne bağlı Sırameşeler Çocukevleri Sitesi'nde ücretli öğretmen olarak görevli Yetim, sanatla iç içe olursa sosyalleşmesine katkı sağlayabileceğini düşündüğü öğrencisinin hayatına dokundu. Öğretmeni sayesinde resim konusundaki kabiliyetini geliştiren ve birçok yağlı boya tablo yapan Güler, resimle tanıştıktan sonra öz güven kazanarak sosyal hayatında olumlu yönde gelişim sağladı. Nagihan Yetim, yaptığı açıklamada, Kasım 2016'da Sırameşeler Çocukevleri Sitesi'nde ücretli öğretmen olarak işe başladığını söyledi. Kurumda grup sorumlusu olduğunu belirten Yetim, ‘'Grubumdaki çocukların her türlü ihtiyaçlarını karşılamak için buradayım. Çocuklarla etütler yapıyoruz. Burada çocukların her şeyinden biz sorumluyuz. İşimin yanı sıra yetenekli gördüğüm çocuklara vakit bulabildiğim kadarıyla resim dersi veriyorum'' dedi.</p>
      <p>
        <b>ÖZ GÜVENİ YERİNE GELDİ</b>
      </p>
      <p>Ebru Güler'in iki yıldır sorumlusu olduğunu ifade eden Yetim, başta içe kapanık olan öğrencisiyle özel olarak ilgilendiğini anlattı. Öğrencisinin her geçen gün resim yapmada kendisini geliştirdiğini vurgulayan Yetim, ‘'Ebru şu an örgü de örebiliyor. Çok güzel pasta, börek de yapıyor. Bize getirip ikram ediyor. Artık Ebru'nun öz güveninin tamamen yerine geldiğini düşünüyorum. O eski problemleri atlattı'' diye konuştu.</p>
      <p>
        <b>GÜZEL BİR İLETİŞİMİMİZ VAR</b>
      </p>
      <p>Öğrencisinin gelişiminden duyduğu memnuniyeti dile getiren Yetim, şunları kaydetti: ‘'Ebru, yağlı boya yapıyor, tuval üzerinde çalışmayı çok seviyor. İlk başlarda fırçayı eline alma, ona sahip olma gibi bir bilgisi yoktu ama şu an rahatlıkla eline fırça alıp tuvalin başına geçip kendi istediğini yapabilme yeteneğine sahip. Ebru'nun bu durumundan çok mutluyum. O kadar güzel bir gelişme kaydettik ki ben resmi olarak öğretmeniyim ama aslında onların bir ablaları, anneleriyim. Ebru ile aramızda güzel, olumlu bir iletişim var.''</p>
      <p>
        <b>RESİM YAPMAK STRESİMİ AZALTIYOR</b>
      </p>
      <p>Ebru Güler de, bir atölye çalışması sırasında atölyeye tuvaller getirildiğini, resme merakının bu tuvalleri görmesiyle başladığını söyledi. Bir tuval alarak resim yapmayı denediğine ve resme yeteneği olup olmadığını görmek istediğine işaret eden Güler, ‘'Evde bir resim yaptım. Nagihan hoca da benim bu yeteneğimi keşfetti. Sonra daha fazla resim yapmaya başladım. Kendimi geliştirmeye çalışıyorum'' dedi. ilk olarak bir baykuş çizdiğini ve zamanla birçok resim tablosu olduğunu belirten Güler, şöyle devam etti: ‘'Nagihan hoca, bana fırça tutmayı, guaj, akrilik boyayı, renkleri kullanmayı, karıştırmayı öğretti. Onu ablam gibi görüyorum. O yüzden aramızda duygusal bir bağ oluştu. Resim yapmak stresimi azaltıyor, bana iyi geliyor ve el becerimi geliştiriyor. Tablolarımı eve asıyoruz. 'Bunu ben yaptım' diyorum. Mutlu hissediyorum.''</p>
    </article>
  </body>
</html>