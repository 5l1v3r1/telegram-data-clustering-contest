<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/economy/article/1626144/%E0%A6%AC%E0%A6%BF%E0%A6%B6%E0%A7%8D%E0%A6%AC%E0%A7%87%E0%A6%B0-%E0%A6%B8%E0%A6%AC%E0%A6%9A%E0%A7%87%E0%A7%9F%E0%A7%87-%E0%A6%AC%E0%A7%9C-%E0%A6%86%E0%A6%87%E0%A6%AA%E0%A6%BF%E0%A6%93"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T05:25:00+00:00"/>
    <meta property="og:title" content="বিশ্বের সবচেয়ে বড় আইপিও"/>
    <meta property="og:description" content="১৯৮৬ সালে মাইক্রোসফট যখন প্রথম আইপিও (প্রাথমিক গণপ্রস্তাব) শেয়ারবাজারে ছাড়ে, তখন মাত্র ২ হাজার ১০০ ডলার দিয়ে যাঁরা কোম্পানিটির আইপিও কিনেছিলেন, ২০০৩ সালে এসে তাঁরা ৭ লাখ ২০ হাজার ডলারের মালিক হয়েছেন। অবশ্য এত দিন ধরে শেয়ার ধরে রাখার ধৈর্যও হয়তো অনেকের নেই। কথাটা মনে হলো, সৌদি তেল কোম্পানি আরামকোর শেয়ার ছাড়ার সংবাদ জেনে। তারা শেয়ারবাজারে আইপিও ছাড়ার ঘোষণা দিয়েছে। এটিই এখন বিশ্বের সবচেয়ে বড় তেল..."/>
  </head>
  <body>
    <article>
      <h1>বিশ্বের সবচেয়ে বড় আইপিও</h1>
      <address><time datetime="2019-11-25T05:25:00+00:00">25 Nov 2019, 05:25</time> by <a rel="author">বাণিজ্য প্রতিবেদক</a></address>
      <p>১৯৮৬ সালে মাইক্রোসফট যখন প্রথম আইপিও (প্রাথমিক গণপ্রস্তাব) শেয়ারবাজারে ছাড়ে, তখন মাত্র ২ হাজার ১০০ ডলার দিয়ে যাঁরা কোম্পানিটির আইপিও কিনেছিলেন, ২০০৩ সালে এসে তাঁরা ৭ লাখ ২০ হাজার ডলারের মালিক হয়েছেন। অবশ্য এত দিন ধরে শেয়ার ধরে রাখার ধৈর্যও হয়তো অনেকের নেই।</p>
      <p>কথাটা মনে হলো, সৌদি তেল কোম্পানি আরামকোর শেয়ার ছাড়ার সংবাদ জেনে। তারা শেয়ারবাজারে আইপিও ছাড়ার ঘোষণা দিয়েছে। এটিই এখন বিশ্বের সবচেয়ে বড় তেল কোম্পানি। এর মূল্যমান ধরা হয়েছে ১ দশমিক ৭১ ট্রিলিয়ন ডলার। এক ট্রিলিয়ন হচ্ছে ১ হাজার বিলিয়ন বা ১ লাখ কোটি। বলা হয়েছে, আরামকোর দেড় শতাংশ শেয়ার ছাড়া হবে। আর এই দেড় শতাংশেরই মূল্যমান হচ্ছে ২৫ বিলিয়ন ডলার। ১ বিলিয়ন হচ্ছে ১০০ কোটি। এর আগের সর্বোচ্চ আইপিও ছিল চীনা কোম্পানি আলিবাবার। ২০১৪ সালে তথ্যপ্রযুক্তি খাতের কোম্পানিটি ২১ দশমিক ৮ বিলিয়ন ডলারের আইপিও ছেড়েছিল।</p>
      <p>আরামকো এর আগে ২০১৮ সালে আরেকবার আইপিও ছাড়ার কথা বলেছিল। কথা ছিল ৩ শতাংশ শেয়ার ছাড়া হবে, যার মূল্য ৫১ বিলিয়ন ডলার। এখন বলা হচ্ছে, দেড় শতাংশ শেয়ার ছাড়ার কথা। তারপরও আরামকোই হতে যাচ্ছে বিশ্বের সবচেয়ে বড় আইপিও। </p>
      <p> </p>
    </article>
  </body>
</html>