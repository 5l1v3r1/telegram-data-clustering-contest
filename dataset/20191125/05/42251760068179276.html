<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/NBA/a315601-Doncic-Teze-je-bilo-kad-smo-imali-Dirka-u-odbrani.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T05:47:00+00:00"/>
    <meta property="og:title" content="Dončić: Teže je bilo kad smo imali Dirka u odbrani"/>
    <meta property="og:description" content="Posle pobede nad Hjustonom heroj Dalas Meveriksa Luka Dončić je pričao o ciljevima ekipe u aktuelnoj sezoni, a to je iskoristio da se našali i pecne legendu franšize Dirka Novickog."/>
  </head>
  <body>
    <article>
      <h1>Dončić: Teže je bilo kad smo imali Dirka u odbrani</h1>
      <h2>Posle pobede nad Hjustonom heroj Dalas Meveriksa Luka Dončić je pričao o ciljevima ekipe u aktuelnoj sezoni, a to je iskoristio da se našali i pecne legendu franšize Dirka Novickog.</h2>
      <address><time datetime="2019-11-25T05:47:00+00:00">25 Nov 2019, 05:47</time> by <a rel="author">Marko Vlahović</a></address>
      <figure>
        <img src="https://sportklub.rs/Picture/170381/jpeg/Luka-Doncic.jpg"/>
        <figcaption>
          <cite>Ronald Martinez, Getty Images Sport</cite>
        </figcaption>
      </figure>
      <p>U još jednoj spektakularnoj partiji Luka Dončić je zadivio sve koji prate košarku. Mladi Slovenac je ubacio 41 poen Hjuston Roketsima i to u direktnom duelu sa Džejmsom Hardenom. Luka kaže da mu to što igra protiv nekog velikog imena ne predstavlja veliki problem.</p>
      <p>"<i>Prilazim svakoj utamici isto. Nekad šutevi uđu nekad ne, uvek isto ulazim u meč. Ti dueli su veliki, Harden je jedan od najboljih u ligi i jednostavno velika pobeda za nas</i>", poručio je <b>Dončić</b> dodavši da su Mevsi ove sezone sposobni da prave pobede kao protiv Roketsa. </p>
      <figure>
        <iframe src="https://www.youtube.com/embed/RoL6V4Xw8xY" width="620" height="381" data-service="Youtube" scrolling="no"/>
        <figcaption>
          <cite>You Tube</cite>
        </figcaption>
      </figure>
      <p>Luku su zatim pitali i kakvi su ciljevi Dalasa ove sezone. On je govorio ranije da je glavni cilj ući u plej of ali su sada možda apetiti porasli. </p>
      <p>"<i>Što se mene tiče cilj je ući u plej of. Dugačka je sezona, tek smo igrali jedan mesec i još nismo obezbedili plej-of. Moramo da nastavimo. Samopouzdanje imamo, moramo da nastavimo ovako i da i dalje prilazimo svakoj utakmici kao danas</i>".</p>
      <p>Kada su novinari pitali Dončića šta je to drugačije u odnosu na prošlu sezonu on je iskoristio priliku da "pecne" Dirka Novickog. </p>
      <p>"<i>Mnogo je samopouzdanje veće, prošle godine smo imali Dirka u odbrani pa je bilo teško. Ne, ne šalim se. Svi pokrivaju jedni druge, igraju kako treba i to je to</i>", završio je Dončić.</p>
    </article>
  </body>
</html>