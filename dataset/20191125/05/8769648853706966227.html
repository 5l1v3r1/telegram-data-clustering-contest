<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/preguntes-puig-sessio-control-corts-dijous-28-novembre"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T05:44:00+00:00"/>
    <meta property="og:title" content="Les beques de la Generalitat, el sistema fiscal i els ERO d'Andalusia, entre les preguntes a Puig aquest dijous"/>
    <meta property="og:description" content="El president del Consell, Ximo Puig, respondrà aquest dijous al ple de les Corts a preguntes dels grups sobre el preacord entre el PSOE i Unides Podem per a governar a l'estat espanyol; la fiscalitat; els becaris de la Generalitat; les prioritats de l'executiu valencià, i la sentència dels ERO d'Andalusia."/>
  </head>
  <body>
    <article>
      <h1>Les beques de la Generalitat, el sistema fiscal i els ERO d'Andalusia, entre les preguntes a Puig aquest dijous</h1>
      <h2>El president de l'executiu valencià també haurà de respondre en la sessió de control sobre el preacord de govern a Espanya i dir "quina és la principal prioritat del Consell"</h2>
      <address><time datetime="2019-11-25T05:44:00+00:00">25 Nov 2019, 05:44</time> by <a rel="author">DLV</a></address>
      <p>VALÈNCIA (EP, EFE). El president del Consell, Ximo Puig, respondrà aquest dijous al ple de les Corts a preguntes dels grups sobre el preacord entre el PSOE i Unides Podem per a governar a l'estat espanyol; sobre la fiscalitat; sobre els becaris de la Generalitat; sobre les prioritats de l'executiu valencià, i sobre la sentència dels ERO d'Andalusia.<br/><br/>L'<a href="https://www.diarilaveu.com/les-corts-nomenaran-lactriu-rosana-pastor-com-a-membre-delconsell-valencia-de-cultura">última sessió parlamentària de control d'enguany</a> la iniciarà la síndica del grup popular, Isabel Bonig, qui demanarà al president de la Generalitat que explique "quina és la principal prioritat del Consell".<br/><br/>A continuació, el síndic de Ciutadans, Toni Cantó, preguntarà a Puig sobre la política que aplicarà en relació <a href="https://www.diarilaveu.com/presidencia-deixara-comptar-becaris-any-que-ve">amb els becaris que presten serveis al departament de Presidència</a> de la Generalitat.<br/><br/>Tot seguit serà el torn del síndic de Compromís, Fran Ferri, qui preguntarà: "Quin és el full de ruta del Consell per a consolidar la reforma tributària del Botànic que va configurar un sistema fiscal progressiu com a garantia del sosteniment dels serveis públics i de la igualtat d'oportunitats?".<br/><br/>El seguirà la portaveu de Vox, Ana Vega. La seua pregunta per a Puig és si "pensa dimitir o convocar eleccions" després de conéixer-se "la gravetat de <a href="https://www.diarilaveu.com/audiencia-sevilla-condemna-grinan-preso-i-chaves-inhabilitacio-cas-ero">la sentència dels ERO</a> protagonitzats pel seu partit" i "la citació dels seus germans com a investigats per la possible comissió de diversos delictes".<br/><br/>Finalment, Puig parlarà <a href="https://www.diarilaveu.com/sanchez-iglesias-tanquen-preacord-govern-coalicio">del preacord per a l'executiu espanyol</a> en resposta a la pregunta que li formularà la portaveu d'Unides Podem, Naiara Davó, qui li demanarà que indique què li sembla "per a la Comunitat Valenciana el preacord de govern a Espanya entre el PSOE i Unides Podem.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/festival-cinema-ciutada-compromes-tanca-cinquena-edicio-dimecres"/>
        <a href="https://www.diarilaveu.com/qui-dia-passa-any-empeny-25-de-novembre"/>
        <a href="https://www.diarilaveu.com/pp-duia-prorrogant-jubilacions-irregulars-treballadors-emt"/>
        <a href="https://www.diarilaveu.com/erc-demana-compromis-explicit-dels-socialistes-sobre-taula-de-negociacio"/>
      </related>
    </article>
  </body>
</html>