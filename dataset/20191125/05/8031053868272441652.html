<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bd%ce%af%ce%ba%ce%bf%cf%82-%cf%87%ce%b1%cf%81%ce%b4%ce%b1%ce%bb%ce%b9%ce%ac%cf%82-%ce%b3%ce%b9%ce%b1-%ce%ba%ce%b1%ce%ba%ce%bf%ce%ba%ce%b1%ce%b9%cf%81%ce%af%ce%b1-%ce%b3%ce%b7%cf%81%cf%85%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T05:52:27+00:00"/>
    <meta property="og:title" content="Νίκος Χαρδαλιάς για κακοκαιρία Γηρυόνης: Στην Κινέτα κινδύνεψαν ζωές"/>
    <meta property="og:description" content="Για την κακοκαιρία Γηρυόνης τοποθετήθηκε ο Νίκος Χαρδαλιάς στα ΜΜΕ, λέγοντας πως κινδύνεψαν ζωές στη Κινέτα."/>
  </head>
  <body>
    <article>
      <h1>Νίκος Χαρδαλιάς για κακοκαιρία Γηρυόνης: Στην Κινέτα κινδύνεψαν ζωές</h1>
      <address>
        <time datetime="2019-11-25T05:52:27+00:00">25 Nov 2019, 05:52</time>
      </address>
      <p>
        <b>Για την κακοκαιρία Γηρυόνης τοποθετήθηκε ο Νίκος Χαρδαλιάς στα ΜΜΕ, λέγοντας πως κινδύνεψαν ζωές στη Κινέτα.</b>
      </p>
      <p>Ο Γενικός Γραμματέας Πολιτικής Προστασίας, ανέφερε αρχικά στο Αθηναϊκό-Μακεδονικό Πρακτορείο, πως η κυβέρνηση είναι «σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν». Ο κ. Χαρδαλιάς βρίσκεται στο Ενιαίο Συντονιστικό Κέντρο Επιχειρήσεων, για την αντιμετώπιση της κακοκαιρίας, όπου ενημερώνει τον Μιχάλη Χρυσοχοϊδη για την κατάσταση που επικρατεί και τις ενέργειες που γίνονται για την αντιμετώπιση των προβλημάτων, κυρίως στην Αττική.</p>
      <p>Χαρδαλιάς: Δύσκολη νύχτα, κινδύνεψαν ζωές<br/>Στη συνέχεια, μιλώντας στην τηλεόραση του ΣΚΑΪ, ο κ. Χαρδαλιάς είπε πως τα προβλήματα είναι τεράστια στην περιοχή της Κινέτας και μάλιστα κινδύνεψαν ζωές.</p>
      <p>«Ηταν μια δύσκολη νύχτα. Γίνεται προσπάθεια να διορθώσουμε τα προβλήματα με το ρεύμα. Από εκεί και πέρα είναι ξεκάθαρο πως ζητάμε από τους οδηγούς να αποφύγουν να πάνε προς τα διόδια της Ελευσίνας. Ο λόγος που έκλεισε ο δρόμος είναι για την ασφάλειά τους. Πρέπει να γίνει αντιληπτό. Δεν κλείνουμε τους δρόμους για να ταλαιπωρήσουμε τον κόσμο, αλλά γιατί υπάρχει ανάγκη. Κινδυνεύει κόσμος. Τα συνεργεία δουλεύουν να απομακρυνθούν φερτά υλικά από τον δρόμο», είπε αρχικά και συνέχισε.</p>
      <p>Στη Κινέτα, κάτω από την παλιά εθνική οδό κινδύνεψαν ζωές. Απεγκλωβίσαμε κόσμο και παιδιά, καθώς το νερό πέρασε με μεγάλη ορμή προς την περιοχή. Ημασταν σε επιφυλακή ευτυχώς και επεμβήκαμε γρήγορα. Οι 27 κλήσεις αφορούσαν απεγκλωβισμούς από οχήματα και σπίτια».</p>
      <p>Η Γενική Γραμματεία Πολιτικής Προστασίας απηύθυνε σύσταση – έκκληση προς τους πολίτες της Αττικής να αποφεύγουν τις μετακινήσεις τους έως τις 10 το πρωί, τόσο για προληπτικούς λόγους, όσο και για να μην προκληθεί κυκλοφοριακή συμφόρηση, λόγω συσσώρευσης υδάτων.</p>
      <p>«Οσον αφορά την υπόλοιπη χώρα, χρειάζεται προσοχή στις περιοχές που έχουν πληγεί τα προηγούμενα 24ωρα. Χρειάζεται μεγάλη προσοχή και παραμένουμε σε επιφυλακή σε όλη τη χώρα. Πρέπει όλοι μας να συμβάλουμε με υπευθυνότητα», κατέληξε.</p>
    </article>
  </body>
</html>