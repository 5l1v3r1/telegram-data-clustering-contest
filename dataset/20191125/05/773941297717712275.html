<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/69753-2/"/>
    <meta property="og:site_name" content="economico.gr"/>
    <meta property="article:published_time" content="2019-11-25T05:08:18+00:00"/>
    <meta property="og:title" content="Ερχονται ριζικές αλλαγές για τους κατόχους παλαιών οχημάτων. Τί δρομολογεί το υπουργείο Μεταφορών και γιατί"/>
    <meta property="og:description" content="Τρόπους ενίσχυσης της οδικής ασφάλειας με ταυτόχρονη μείωση της ατμοσφαιρικής ρύπανσης αναζητεί το υπουργείο Μεταφορών και στο πλαίσιο αυτό έχουν πέσει στο τραπέζι πολλά σενάρια, με βασικότερο τις ριζικές αλλαγές στους ελέγχους ΚΤΕΟ που περνούν τα παλαιά αυτοκίνητα."/>
  </head>
  <body>
    <article>
      <h1>Ερχονται ριζικές αλλαγές για τους κατόχους παλαιών οχημάτων. Τί δρομολογεί το υπουργείο Μεταφορών και γιατί</h1>
      <address><time datetime="2019-11-25T05:08:18+00:00">25 Nov 2019, 05:08</time> by <a rel="author">Έλλη Τριανταφύλλου</a></address>
      <p>Τρόπους ενίσχυσης της <b>οδικής ασφάλειας</b> με ταυτόχρονη μείωση της <b>ατμοσφαιρικής ρύπανσης</b> αναζητεί το <b>υπουργείο Μεταφορών</b> και στο πλαίσιο αυτό έχουν πέσει στο τραπέζι πολλά σενάρια, με βασικότερο τις ριζικές αλλαγές στους ελέγχους <b>ΚΤΕΟ</b> που περνούν τα παλαιά αυτοκίνητα.</p>
      <p>Σύμφωνα με πληροφορίες ( Καθημερινή ), τα αρμόδια στελέχη του υπουργείου Μεταφορών εξετάζουν σοβαρά την <b>εντατικοποίηση</b> των ελέγχων ΚΤΕΟ για τα παλαιότερα οχήματα, κάτι που αν γίνει πράξη, είναι σαφές ότι θα αποφέρει και σημαντικά έσοδα στα κρατικά ταμεία.</p>
      <p>Ειδικότερα, κατα τις ίδιες πηγές, το επικρατέστερο σενάριο που είναι αυτή τη στιγμή στο τραπέζι είναι ο επανέλεγχος για τα παλαιότερα οχήματα να γίνεται <b>κάθε χρόνο</b> αντί για τη διετία<b> που ισχύει σήμερα.</b></p>
      <p>Μένει βέβαια ακόμη να διευκρινιστεί ποιας ηλικίας αμάξι θα ορίζεται ως παλαιό αυτοκίνητο, με τις προτάσεις που έχουν πέσει στο τραπέζι είναι δύο: η μία αφορά σε οχήματα με ηλικίες πάνω από 10 έτη και η δεύτερη αφορά σε οχήματα με ηλικία άνω των 15 ετών.</p>
      <p>
        <b>Ετήσιοι έλεγχοι</b>
      </p>
      <p>Σύμφωνα με το ισχύον καθεστώς ο πρώτος τεχνικός έλεγχος ενός οχήματος διενεργείται τέσσερα χρόνια μετά την πρώτη κυκλοφορία του Ι.Χ. και στη συνέχεια κάθε διετία μετά τον πρώτο έλεγχο.</p>
      <p>Οι υπό εξέταση σκέψεις θέλουν για τα παλαιά αυτοκίνητα ο επανέλεγχος να γίνεται κάθε χρόνο αντί για κάθε δύο έτη.</p>
      <p>Αυτό, ωστόσο, που παραμένει να διευκρινιστεί είναι ο ορισμός του παλαιού οχήματος. Τα επικρατέστερα σενάρια αυτή τη στιγμή θέλουν την πύκνωση των ελέγχων ΚΤΕΟ να αφορά σε οχήματα άνω των 10 ετών (δηλαδή οχήματα με 1η άδεια κυκλοφορίας πριν από το 2010) ή άνω των 15 ετών (δηλαδη οχήματα με 1η άδεια κυκλοφορίας πριν από το 2005).</p>
      <p>Οι συγκεκριμένες προτάσεις έχουν πέσει στο τραπέζι των διαπραγματεύσεων μεταξύ των στελεχών από συναρμόδια Υπουργεία που ασχολούνται με το μέλλον της αυτοκίνησης και την ανανέωση του στόλου των οχημάτων.</p>
      <p>Ιδιαίτερη έμφαση δε θα δοθεί και στην ποιότητα του ελέγχου των ΚΤΕΟ, ώστε να περνούν πραγματικά τα οχήματα που πρέπει, ενώ όσα είναι επικίνδυνα να κόβονται.</p>
      <p>
        <b>Στόχος η ανανέωση του στόλου</b>
      </p>
      <p>Ενας παράπλευρος, αλλά όχι λιγότερο σημαντικός στόχος, είναι η μεγαλύτερη συχνότητα στους ελέγχους να λειτουργήσει ως αντικίνητρο για τους κατόχους των παλαιότερων οχημάτων.</p>
      <p>Η κατεύθυνση της κυβέρνησης παραμένει η ανανέωση του στόλου των οχημάτων, τα οποία μετρούν περίπου 15 χρόνια κατά μέσον όρο ηλικίας.</p>
      <p>Προς την ίδια κατεύθυνση κινούνται άλλωστε και τα μέτρα που προωθούνται για τη βελτίωση των δεδομένων εισαγωγής νεότερων οχημάτων.</p>
      <p>Σύμφωνα με τα σημερινά δεδομένα, περίπου το 8% των οχημάτων απορρίπτεται λόγω εκπομπής υπερβολικών ρύπων, ενώ 4 στα 10 Ι.Χ. εκτιμάται ότι παραμένουν ανέλεγκτα από ΚΤΕΟ.</p>
      <p>Το ποσοστό των επικίνδυνων για το περιβάλλον οχημάτων υπολογίζεται ότι είναι σημαντικά μεγαλύτερο, καθώς οι ιδιοκτήτες Ι.Χ. που αποφεύγουν τον έλεγχο ΚΤΕΟ είναι συνήθως εκείνοι που έχουν υποψίες ότι το όχημά τους δεν θα «περάσει» τον έλεγχο.</p>
      <p>
        <b>Ένεση ρευστότητας στα δημόσια ταμεία</b>
      </p>
      <p>Οπως αναφέρουν πληροφορίες (Καθημερινή), σύμφωνα με τις εκτιμήσεις, οι απώλειες για τα δημόσια ταμεία ανέρχονται σε 100 εκατ. ευρώ ετησίως. Εάν από την άλλη, αύριο περνούσαν από ΚΤΕΟ όλα τα υπόχρεα οχήματα, τότε τα δημόσια ταμεία θα συγκέντρωναν 200 εκατ. ευρώ και 100 εκατ. ευρώ κάθε επόμενο έτος.</p>
      <p>Οπως επισημαίνουν μάλιστα εκπρόσωποι των ιδιωτικών ΚΤΕΟ, όσο παραμένει σε εκκρεμότητα η ηλεκτρονική διασταύρωση τόσο διατηρείται πρόσφορο το έδαφος σε επιτήδειους να διακινούν πλαστά πιστοποιητικά ελέγχου από ΚΤΕΟ.</p>
      <p>Το ύψος των προστίμων για εκπρόθεσμο έλεγχο σχετίζεται με την ημερομηνία εκπνοής της προθεσμίας και τον τύπο του οχήματος και κυμαίνεται από 10 έως 124 ευρώ.</p>
      <p>Την ίδια στιγμή, εκτιμάται ότι ανέλεγκτα παραμένουν και 700.000 δίκυκλα, τα οποία υποχρεούνται πλέον να «περάσουν» την πόρτα των ΚΤΕΟ. Ακόμη ένα φαινόμενο το οποίο άρχισε πρόσφατα να μπαίνει σε τάξη είναι αυτό της πώλησης μεταχειρισμένων αυτοκινήτων, με «πειραγμένους» χιλιομετρητές.</p>
      <p>Σήμερα στους δρόμους όλης της χώρας εκτιμάται ότι κυκλοφορούν 500.000 έως 1 εκατ. οχήματα με «γυρισμένους» μετρητές. Η μεγάλη απόκλιση στις εκτιμήσεις συνίσταται στο γεγονός ότι δεν υπάρχει ακόμη σαφής εικόνα ή καταγραφή των περιπτώσεων αυτών.</p>
      <p>Ωστόσο, η πρόσφατη νομοθεσία επιτρέπει το τσεκάρισμα των χιλιομέτρων κατά παλαιότερους ελέγχους ΚΤΕΟ, καλύπτοντας ένα μέρος του κενού της καταγραφής.</p>
    </article>
  </body>
</html>