<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/25/partizan-salje-zalbu-evroligi-utakmica-sa-buducnosti-neregularna/"/>
    <meta property="og:site_name" content="Sportska centrala"/>
    <meta property="article:published_time" content="2019-11-25T21:42:01+00:00"/>
    <meta property="og:title" content="Partizan šalje žalbu Evroligi: Utakmica sa Budućnosti neregularna?!"/>
    <meta property="og:description" content="Čelnici Košarkaškog kluba Partizan poslaće žalbu u sedište Evrolige nakon jučerašnjeg meča osmog kola ABA lige sa Budućnosti, za koji smatraju da je bio neregularan, saznaje ,,Kurir“. Naime, u klubu pripremaju materijal koji planiraju da pošalju na adresu Evrolige zbog, kako se ističe, odluka koje su direktno uticale na ishod ovog meča, koji je pripao […]"/>
  </head>
  <body>
    <article>
      <h1>Partizan šalje žalbu Evroligi: Utakmica sa Budućnosti neregularna?!</h1>
      <address><time datetime="2019-11-25T21:42:01+00:00">25 Nov 2019, 21:42</time> by <a rel="author">Nemanja</a></address>
      <p>Čelnici Košarkaškog kluba Partizan poslaće žalbu u sedište Evrolige nakon jučerašnjeg meča osmog kola ABA lige sa Budućnosti, za koji smatraju da je bio neregularan, saznaje ,,Kurir“.</p>
      <p>Naime, u klubu pripremaju materijal koji planiraju da pošalju na adresu Evrolige zbog, kako se ističe, odluka koje su direktno uticale na ishod ovog meča, koji je pripao ekipi Budućnosti rezultatom 65:60.</p>
      <p>Kao jedna od ključnih odluka sudijskog trojca Javor, Pukl i Nedović, ističe se poništavanje trojke Markusa Pejdža za vođstvo Partizana na 23 sekunde pre kraja susreta, s obzirom na to da su sudije odlučile da dosude faul u napadu Vilijama Mozlija.</p>
      <p>Povodom svega, oglasio se i predsednik crno-belih Ostoja Mijailović, koji je rekao da je jasno da je njegov tim oštećen.</p>
      <p>–<b> Verujem da ste gledali utakmicu, videli ste kako su se stvari odvijale. Ne bih ja komentarisao ništa više od toga. Svi koji sada željno iščekuju neke oštrije reči s naše strane moraju biti svesni da su nakon prethodne dve finalne serije ABA lige pravila učinjena još strožim i mi nećemo da izlažemo klub riziku da plaća veoma visoke kazne. Novinari koji dugo prate košarku, baš kao i ljubitelji košarke u našoj zemlji i regionu, siguran sam da prepoznaju određene pojave i bez dodatnih komentara –</b> rekao je Ostoja Mijailović za ,,Kurir“.</p>
      <p>Podsećamo, nezadovoljan odlukama na ovom susretu bio je i trener crno-belih Andrea Trinkijeri, koji je zaradio isključenje.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/24/mijovic-nece-biti-dobro-ako-se-bavimo-zvezdom-i-partizanom/"/>
        <a href="https://www.sportskacentrala.com/2019/11/24/trinkijeri-mozda-nam-treba-kamion-sutera/"/>
        <a href="https://www.sportskacentrala.com/2019/11/24/drama-u-podgorici-partiza-porazen-u-finisu-trinkijeri-iskljucen/"/>
        <a href="https://www.sportskacentrala.com/2019/11/24/live-buducnost-partizan-3/"/>
        <a href="https://www.sportskacentrala.com/2019/11/24/mijovic-pred-partizan-najzahtevniji-mec-do-sada/"/>
        <a href="https://www.sportskacentrala.com/2019/11/23/partizan-u-zavrsnim-pregovorima-sa-amerikancem/"/>
        <a href="https://www.sportskacentrala.com/2019/11/23/trinkijeri-pred-buducnost-na-nama-je-da-nadjemo-specificne-takticke-solucije/"/>
        <a href="https://www.sportskacentrala.com/2019/11/22/puna-moraca-i-kilpatrik-cekaju-partizan/"/>
        <a href="https://www.sportskacentrala.com/2019/11/22/bivsi-reprezentativac-hoce-u-partizan-crno-beli-na-potezu/"/>
      </related>
    </article>
  </body>
</html>