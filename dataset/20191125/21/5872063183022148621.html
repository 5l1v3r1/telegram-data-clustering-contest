<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1561254/to-megalo-stoihima-tis-anaptuxis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T21:30:15+00:00"/>
    <meta property="og:title" content="Το μεγάλο «στοίχημα» της ανάπτυξης"/>
    <meta property="og:description" content="Τι περιμένει η κυβέρνηση από τον νέο προϋπολογισμό"/>
  </head>
  <body>
    <article>
      <h1>Το μεγάλο «στοίχημα» της ανάπτυξης</h1>
      <address>
        <time datetime="2019-11-25T21:30:15+00:00">25 Nov 2019, 21:30</time>
      </address>
      <p>
        <b>Τι περιμένει η κυβέρνηση από τον νέο προϋπολογισμό</b>
      </p>
      <p>Η κυβέρνηση “στοιχηματίζει” σε ένα “αναπτυξιακό σοκ” και προσπαθεί να το πετύχει με μεγάλες φοροελαφρύνσεις, που αφορούν κατά κύριο λόγο στις επιχειρήσεις και στα εταιρικά κέρδη.</p>
      <p>Αυτό τουλάχιστον προκύπτει από την “ανάγνωση” του <a href="https://www.neakriti.gr/article/oikonomia/1561026/proupologismos-2020-aisiodoxia-gia-ta-esoda/">προϋπολογισμού του 2020</a>, ο οποίος αναπτύσσει έναν οικονομικό σχεδιασμό που στηρίζεται σε πέντε άξονες: α) Φοροελαφρύνσεις άνω του 1 δισεκατομμυρίου ευρώ, β) συντεταγμένο πλάνο ταχείας ανάκαμψης του ΠΔΕ και των επενδύσεων, γ) σειρά παρεμβάσεων για την τόνωση της τραπεζικής ρευστότητας, δ) μεγάλη επιτάχυνση του προγράμματος ιδιωτικοποιήσεων, αλλά και ε) εμπροσθοβαρείς παρεμβάσεις στο επιχειρηματικό περιβάλλον και στις αγορές προϊόντων.</p>
      <p>Για την κυβέρνηση είναι σαφώς ευτυχής συγκυρία ότι ο προϋπολογισμός θα εφαρμοστεί σε ένα περιβάλλον χαμηλών επιτοκίων, που επιχειρείται να αξιοποιηθεί πλήρως, με τελικό στόχο να διασφαλιστούν μεν οι δημοσιονομικοί στόχοι, αλλά και ένα νέο αναπτυξιακό μέλλον για τη χώρα.</p>
      <p>Ο προϋπολογισμός του 2020 αποτελεί το “εισιτήριο” για την αλλαγή δεδομένων στην οικονομία, φέροντας και τη “βούλα” των Θεσμών για τη διασφάλιση των πρωτογενών πλεονασμάτων ακόμα και το 2021. Ο κυβερνητικός σχεδιασμός, όμως, επιβεβαιώθηκε και από τις εκθέσεις εποπτείας της Κομισιόν, που καταγράφουν τις κυβερνητικές πρωτοβουλίες και το αναπτυξιακό τους αποτύπωμα.</p>
      <p>Βεβαίως, στο πλαίσιο αυτό, η κυβέρνηση έχει προχωρήσει σε μία σειρά “λογικών αλμάτων” στο σκέλος των εσόδων, περιμένοντας να ισοσκελιστούν οι σημαντικές φοροελαφρύνσεις των επιχειρήσεων με αύξηση της φορολογητέας ύλης, κάτι ωστόσο που μόνο σίγουρο δεν είναι, με αποτέλεσμα στο σημείο αυτό να είναι και το μεγάλο “ερωτηματικό” του νέου προϋπολογισμού.</p>
      <p>Όπως αναφέρει σε σχετικό ρεπορτάζ το capital.gr, το οικονομικό επιτελείο κατανοεί τη μεγάλη σημασία που έχουν οι επόμενοι μήνες και η ακόμα μεγαλύτερη επιτάχυνση του βηματισμού και των πρωτοβουλιών σε όλα τα πεδία παρεμβάσεων, ούτως ώστε να αδράξει την ευκαιρία που δίδεται. Δηλαδή για να διατηρήσει τη δυναμική που έχει διαμορφωθεί και αποτυπώνεται στην κύμανση του δείκτη οικονομικού κλίματος, στην εντυπωσιακά καλή πορεία της αγοράς ομολόγων, αλλά και στις πρωτόγνωρα θετικές αποτιμήσεις των Θεσμών της Ε.Ε.</p>
      <p>Τα επόμενα βήματα, μετά το αναπτυξιακό νομοσχέδιο και τον νέο προϋπολογισμό, είναι η κατάθεση του φορολογικού νομοσχεδίου τις επόμενες μέρες, αλλά και η ψήφιση του σχεδίου “Ηρακλής” για τις τράπεζες, που ολοκληρώθηκε στις 20 Νοεμβρίου, ενώ για τον Ιανουάριο έχει προαναγγελθεί νομοσχέδιο ειδικά για την κεφαλαιαγορά.</p>
      <p>Οι εν λόγω παρεμβάσεις δε διασφαλίζουν μόνο την ανθεκτικότητα και τις αναπτυξιακές προοπτικές της ελληνικής οικονομίας, αλλά ανοίγουν τον δρόμο και για τις επόμενες πολιτικές επιδιώξεις της κυβέρνησης: δηλαδή τη μεγάλη διαπραγμάτευση για την αλλαγή του μείγματος δημοσιονομικής πολιτικής, για τη μείωση των πρωτογενών πλεονασμάτων...</p>
      <p>1) Φοροελαφρύνσεις. Μόνο τα επίσημα μέτρα του 2020 περιλαμβάνουν 1,02 δισ. ευρώ μειώσεις φόρων, εκ των οποίων τα 616 εκατ. ευρώ είναι παρεμβάσεις ελάφρυνσης του επιχειρηματικού κόσμου (μείωση φόρου εισοδήματος νομικών προσώπων και μερισμάτων), ενώ τα υπόλοιπα αφορούν τη μείωση της φορολογίας εισοδήματος φυσικών προσώπων και των εισφορών για απασχολούμενους πλήρους απασχόλησης.</p>
      <p>Στον εν λόγω απολογισμό προστίθεται μείωση κατά 138 εκατομμύρια ευρώ της προκαταβολής φόρου που εφαρμόζεται από αυτόν τον μήνα. Θα πρέπει να προστεθεί και η κυοφορούμενη δεύτερη δόση της μείωσης του ΕΝΦΙΑ κατά 10% (μέσα από την άσκηση των νέων αντικειμενικών αξιών που ολοκληρώνεται τον προσεχή Μάιο).</p>
      <p>Συνολικά το πακέτο των αναπτυξιακών και κοινωνικών παρεμβάσεων το 2020 φτάνει στα 1,181 δισ. ευρώ και αφορούν κατά 80% σε μείωση φορολογικών βαρών. Το φορολογικό νομοσχέδιο που κατατίθεται στη Βουλή τις επόμενες μέρες περιλαμβάνει και άλλες παρεμβάσεις που δίνουν μεγάλη ανάσα στον επιχειρηματικό κόσμο.</p>
      <p>2) ΠΔΕ και ξένες επενδύσεις. Η προσέλκυση εμβληματικών ξένων επενδύσεων αποτελεί βασικό στόχο της ασκούμενης κυβερνητικής πολιτικής, αλλά παράλληλα επιχειρείται να διασφαλιστούν όσο το δυνατόν περισσότεροι πόροι για να αυξηθεί η παραγωγική δυναμική της οικονομίας. Το μεγάλο στοίχημα είναι να υλοποιηθεί πλήρως (έπειτα από πολλά χρόνια υποεκτέλεσης) το Πρόγραμμα Δημοσίων Επενδύσεων των 6,75 δισ. ευρώ.</p>
      <p>Προς τον σκοπό αυτό έχουν αναδιαρθρωθεί οι μηνιαίοι στόχοι, υποχρεώνοντας όλους τους φορείς σε εμπροσθοβαρή του εκτέλεση (εν αντιθέσει με τη συνήθη τακτική υλοποίησης του ημίσεος του ΠΔΕ τον τελευταίο μήνα κάθε έτους).</p>
      <p>Η μεγάλη αυτή πρόκληση συνδέεται με τον επόμενο πολιτικό στόχο της κυβέρνησης: την αλλαγή χρήσης των κερδών ομολόγων 767 εκατ. ευρώ ώστε να τροφοδοτήσουν επενδύσεις.</p>
      <p>3) Ιδιωτικοποιήσεις. Η πώληση του 30% του αεροδρομίου “Ελευθέριος Βενιζέλος” και η παραχώρηση του “Ελληνικού” είναι ορισμένες από τις μεγαλύτερες ιδιωτικοποιήσεις που δρομολογούνται. Στον ενεργειακό τομέα δρομολογείται η ιδιωτικοποίηση της ΔΕΠΑ και των ΕΛ.ΠΕ., καθώς επίσης και η μεγάλη αποκρατικοποίηση των δικτύων διανομής ρεύματος (ΔΕΔΔΗΕ). Παράλληλα, αναμένεται νέα έκρηξη στις επενδύσεις του τομέα των ΑΠΕ, αλλά και ο δεύτερος μεγάλος κύκλος επενδύσεων στην ηλεκτροπαραγωγή με φυσικό αέριο άνω του 1 δισ. ευρώ.</p>
      <p>4) Αγορές προϊόντων. Οι παρεμβάσεις στις αγορές προϊόντων που έχουν μείνει σε εκκρεμότητα από τον καιρό των μνημονίων αποτελούν μόνο ένα μέρος των πρωτοβουλιών που έχει αναλάβει η κυβέρνηση και για τις οποίες είχε έλαβε εύσημα την προηγούμενη εβδομάδα από τους Θεσμούς. «Οι εμβληματικές μεταρρυθμίσεις που έχουν εγκριθεί μέχρι στιγμής και το συνολικό φιλοαναπτυξιακό αφήγημα της νέας κυβέρνησης είχαν θετικό αντίκτυπο στις αγορές», αναφέρει η Επιτροπή στην έκθεση Ενισχυμένης Εποπτείας. Μέσω του αναπτυξιακού νόμου προωθείται η μείωση των απαιτήσεων αδειοδότησης και η κατάρτιση ενός ενιαίου ψηφιακού χάρτη, αλλά και αλλαγές στον χωροταξικό σχεδιασμό για την επιτάχυνση μεγάλων επενδυτικών έργων.</p>
      <p>5) Τράπεζες. Η μεγάλη πληγή της ελληνικής οικονομίας, η αδυναμία των τραπεζών να παράσχουν επαρκή ρευστότητα στην αγορά λόγω των υπέρογκων “κόκκινων” δανείων, επιχειρείται να αντιμετωπιστεί μέσα από παράλληλες πρωτοβουλίες στις οποίες προχώρησε η κυβέρνηση, με πρώτη και πλέον εμβληματική κίνηση το σχέδιο “Ηρακλής”. Η κυβέρνηση εργάζεται παράλληλα για τη σταδιακή διαμόρφωση ενός νέου συνολικού πλαισίου αφερεγγυότητας, με παρεμβάσεις και στο πτωχευτικό δίκαιο αλλά και στον κώδικα πολιτικής δικονομίας. Πρώτος στόχος είναι η αλλαγή του καθεστώτος προστασίας πρώτης κατοικίας από 1η Μαΐου.</p>
      <p>Το 2020 η εγχώρια οικονομία, τόσο στο κρατικό όσο και στο ιδιωτικό σκέλος της, θα κινηθεί σε ένα συγκυριακά ευνοϊκό περιβάλλον όσον αφορά το κόστος του χρήματος και των αναγκών χρηματοδότησης σε κάθε επίπεδο επενδυτικής δραστηριότητας.</p>
      <p>Οι σχετικά αποφάσεις των μεγάλων κεντρικών τραπεζών των ΗΠΑ και της Ευρωζώνης προδικάζουν ένα χρηματοοικονομικό “περιβάλλον” στο οποίο η ρευστότητα από την πλευρά τους, και ιδιαίτερα από την ΕΚΤ, θα είναι τόση όση χρειάζεται η οικονομία, ενώ παράλληλα η εξασφάλισή της από όσους τη χρειαστούν θα γίνεται με αρνητικά επιτόκια.</p>
      <p>Το γεγονός αυτό έχει σταθεροποιήσει μια αυξημένη “ζήτηση” τίτλων από τα επενδυτικά funds, τις τράπεζες και τα συνταξιοδοτικά ταμεία, που, ενώ θεωρούνται ασφαλείς από πλευράς επενδυτικού κινδύνου, παρέχουν ταυτόχρονα αποδόσεις συγκριτικά υψηλότερες από την πλειονότητα των διαθέσιμων επενδυτικών προϊόντων. Σε αυτή την κατηγορία κατατάσσονται πλέον τα ελληνικά ομόλογα, τόσο τα κρατικά όσο και τα εταιρικά, καθώς διακινούνται στη δευτερογενή αγορά με θετικές αποδόσεις, αλλά θεωρούνται ως ασφαλή, παρά το γεγονός ότι η διαβάθμισή τους παραμένει ακόμη “non investment grade”.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1560900/proupologismos-2020-katatithetai-simera-sti-vouli/"/>
        <a href="https://www.neakriti.gr/article/oikonomia/1543176/pos-borei-na-epiteuhthei-i-viosimi-anaptuxi/"/>
        <a href="https://www.neakriti.gr/article/oikonomia/1561241/oloklirothike-i-apopliromi-daneiou-upsous-27-dis-euro-sto-dd/"/>
      </related>
    </article>
  </body>
</html>