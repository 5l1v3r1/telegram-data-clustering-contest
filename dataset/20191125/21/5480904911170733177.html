<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/k-uctum-na-twitteru-a-facebooku-mohli-mit-pristup-nepovolani/1825198?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T21:25:00+00:00"/>
    <meta property="og:title" content="K účtům na twitteru a facebooku mohli mít přístup nepovolaní"/>
    <meta property="og:description" content="New York - K osobním údajům stovek uživatelů twitteru a facebooku mohli nedopatřením získat přístup nepovolaní. Podle dnešního sdělení provozovatelů obou sociálních sítí se tak mohlo stát, když se uživatelé prostřednictvím svých účtů připojili k některým aplikacím staženým z obchodu Google Play."/>
  </head>
  <body>
    <article>
      <h1>K účtům na twitteru a facebooku mohli mít přístup nepovolaní</h1>
      <address><time datetime="2019-11-25T21:25:00+00:00">25 Nov 2019, 21:25</time> by <a rel="author" href="http://www.ctk.cz/" target="_blank">ČTK</a></address>
      <p>New York - K osobním údajům stovek uživatelů twitteru a facebooku mohli nedopatřením získat přístup nepovolaní. Podle dnešního sdělení provozovatelů obou sociálních sítí se tak mohlo stát, když se uživatelé prostřednictvím svých účtů připojili k některým aplikacím staženým z obchodu Google Play.</p>
      <p>Přístup tak uživatelé mohli nechtěně umožnit k údajům, jako je e-mailová adresa, uživatelské jméno nebo nejčerstvější tweety. Na vině je podle bezpečnostních odborníků software One Audience, který tato data zpřístupňoval třetím stranám.</p>
      <p>Twitter uvedl, že dotčené klienty bude informovat. Upozorní také firmy Google a Apple, aby mohly podniknout případné další kroky, uvedl server CNBC.</p>
      <p>Facebook, Google a Twitter v poslední době čelí zpřísněnému dohledu regulačních orgánů a tlaku politiků a uživatelů. Těm se nelíbí způsob, jak zacházejí se získanými osobními údaji.</p>
    </article>
  </body>
</html>