<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/republika_srpska/aktuelno.655.html:832388-Uzas-u-Banjaluci-Ugljenisano-telo-muskarca-nadjeno-u-napustenoj-kuci"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T21:45:00+00:00"/>
    <meta property="og:title" content="Užas u Banjaluci: Ugljenisano telo muškarca nađeno u napuštenoj kući"/>
    <meta property="og:description" content="Uzrok smrti, kao i identitet nastradalog biće poznati nakon obdukcije"/>
  </head>
  <body>
    <article>
      <h1>Užas u Banjaluci: Ugljenisano telo muškarca nađeno u napuštenoj kući</h1>
      <address><time datetime="2019-11-25T21:45:00+00:00">25 Nov 2019, 21:45</time> by <a rel="author">O. MATAVULj</a></address>
      <p>
        <b>Uzrok smrti, kao i identitet nastradalog biće poznati nakon obdukcije</b>
      </p>
      <p>MUŠKARAC, čiji identitet nije utvrđen, izgoreo je u požaru koji je juče ujutro izbio u kući u centru Banjaluke.</p>
      <p>Telo je bilo ugljenisano, a pronašli su ga banjalučki vatrogasci nakon gašenja požara u kući u Ulici Vase Glušca broj osam, u kojoj godinama niko nije živeo. Uzrok smrti, kao i identitet stradalog zasada nisu poznati i više detalja znaće se nakon obdukcije.</p>
      <p>U PU Banjaluka navode da im je požar oko 5.40 prijavio jedan od stanara obližnje zgrade, koji je u kući primetio dim.</p>
      <p>- Na lice mesta izašli su policijski službenici, pripadnici Vatrogasne brigade Banjaluka, koji su lokalizovali požar. U unutrašnjosti kuće zatečen je ugljenisani leš. U toku je rad na utvrđivanju identiteta nastradalog, i svih okolnosti tog tragičnog događaja - saopšteno je iz PU Banjaluka.</p>
      <related>
        <a href="http://www.novosti.rs/vesti/naslovna/republika_srpska/aktuelno.655.html:832346-Devojcica-4-od-udarca-letela-nekoliko-metara-Vozac-audija-pobegao-sa-mesta-nesrece-posle-hapsenja-tvrdio-da-se-nicega-ne-seca"/>
      </related>
      <p>Stanari Ulice Vase Glušca sumnjaju da je u požaru izgoreo beskućnik. Pojašnjavaju da vlasnik kuće živi u Hrvatskoj i da retko dolazi u Banjaluku. Sa obližnjom autoperionicom ima ugovor o najmu dvorišta, na kome se nalazi i parking, ali kuću niko nije održavao.</p>
      <p>- Kuća je godinama zjapila prazna i vremenom su se u njoj počeli skupljati beskućnici. Znalo ih je dolaziti po četiri i pet. Tu su se okupljali u večernjim časovima, pili alkohol, tako da se iz kuće često čula galama i slično - pričaju komšije.</p>
      <p>
        <i>
          <b>Kuća u kojoj je otkriveno ugljenisano telo,Foto O. Matavulj</b>
        </i>
      </p>
      <figure>
        <img src="http://www.novosti.rs/upload/images/2019b//11/25n/rs-pozar-beskucnik-3-foto-O%20(2).jpg"/>
      </figure>
      <p>Kažu da ništa nisu primetili, sve dok se pred kućom nisu pojavili vatrogasci i policija.</p>
      <p>- Brzo su ugasili požar, tako da nije bilo opasnosti po okolne objekte. Pretpostavlja se da je nastradali tu spavao i veruje se da je u kući ložio vatru kako bi se ogrejao i tako izazvao požar. Ne isključuje se i mogućnost da je zaspao s upaljenom cigaretom, koja je mu je pala i zapalila kauč - pričaju stanari obližnjih kuća.</p>
      <p>U unutrašnjosti kuće ostalo je zgarište. Izgoreo je sav nameštaj i prozori, dok su zidovi i plafon bili crni od vatre i dima. U Vatrogasnoj brigadi kažu da im je požar prijavljen u 5.44 i za tri minuta su stigli na lice mesta.</p>
      <p>- U gašenju je učestvovalo pet vatrogasaca sa jednim vozilom, a i intervencija je okončana u 7.34 - navode u VB Banjaluka.</p>
      <figure>
        <img src="http://www.novosti.rs/upload/images/2019b//11/25n/pozar-beskucnik-5-foto-O.Ma.jpg"/>
      </figure>
      <p>
        <b>NALOŽENA OBDUKCIJA</b>
      </p>
      <p>MAJA Đaković Vidović, rukovodilac odnosa s javnošću Okružnog javnog tužilaštva Banjaluka, kaže da je uviđaj na licu mesta obavio dežurni tužilac Slobodan Salić.</p>
      <p>- Tužilac je naložio da se preduzmu sve potrebne istražne mere i radnje na utvrđivanju svih okolnosti događaja. Naložena je i obdukcija tela kako bi se utvrdili uzrok i vreme smrti - rekla je Maja Đaković Vidović.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:832280-Drama-u-Pozarevcu-Udario-vozaca-autobusa-nakon-svadje-oko-prtljaga-coveku-pozlilo-nakon-udarca-prebacen-u-bolnicu"/>
        <a href="http://www.novosti.rs/vesti/planeta.299.html:832198-Rusija-Nestala-dva-rudara-u-pozaru"/>
        <a href="http://www.novosti.rs/vesti/planeta.300.html:832224-Temperatura-dostigla-cak-1000-stepeni-vatrogascima-se-topila-oprema"/>
        <a href="http://www.novosti.rs/vesti/planeta.300.html:831807-U-sarajevskom-trznom-centru-izbio-pozar-evakuisani-posetioci"/>
        <a href="http://www.novosti.rs/vesti/beograd.74.html:830760-Zapalio-se-stan-na-Dorcolu-jedna-osoba-izvucena-iz-zgrade"/>
        <a href="http://www.novosti.rs/vesti/naslovna/teme/teme.97.html:tema-322-Pozari"/>
      </related>
    </article>
  </body>
</html>