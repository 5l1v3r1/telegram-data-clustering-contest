<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563256/gg-toy-oie-gia-kypriako-desmeyomai-na-diereynisw-to-edafos-gia-mia-atypi-pentameri"/>
    <meta property="og:site_name" content="NOOZ."/>
    <meta property="article:published_time" content="2019-11-25T21:08:00+00:00"/>
    <meta property="og:title" content="Γ.Γ. του ΟΗΕ για Κυπριακό: Δεσμεύομαι να διερευνήσω το έδαφος για μια άτυπη πενταμερή"/>
    <meta property="og:description" content="Προσχέδιο της ανακοίνωσης του γενικού γραμματέα του ΟΗΕ έχουν στα χέρια τους ο πρόεδρος της Κυπριακής Δημοκρατίας, Νίκος Αναστασιάδης και ο τουρκοκύπριος ηγέτης, Μουσταφά Ακιντζί, στο δείπνο με τον  Αντόνιο Γκουτέρες,  στο ξενοδοχείο Adlon Kempinski του Βερολίνου."/>
  </head>
  <body>
    <article>
      <h1>Γ.Γ. του ΟΗΕ για Κυπριακό: Δεσμεύομαι να διερευνήσω το έδαφος για μια άτυπη πενταμερή</h1>
      <address>
        <time datetime="2019-11-25T21:08:00+00:00">25 Nov 2019, 21:08</time>
      </address>
      <p>
        <b>Προσχέδιο της ανακοίνωσης του γενικού γραμματέα του ΟΗΕ έχουν στα χέρια τους ο πρόεδρος της Κυπριακής Δημοκρατίας, Νίκος Αναστασιάδης και ο τουρκοκύπριος ηγέτης, Μουσταφά Ακιντζί, στο δείπνο με τον  Αντόνιο Γκουτέρες,  στο ξενοδοχείο Adlon Kempinski του Βερολίνου.</b>
      </p>
      <p>Το προσχέδιο έχει προετοιμαστεί μέσα από σειρά διαβουλεύσεων, που είχαν οι δύο διαπραγματευτές με την Τζέιν Χολ Λουτ.</p>
      <p>Σύμφωνα με πληροφορίες, στο τριμερές δείπνο εργασίας βρίσκονται μόνο οι δύο ηγέτες με τον ΓΓ ΟΗΕ και έξω από την αίθουσα θα βρίσκονται οι διαπραγματευτές των δύο ηγετών. </p>
      <p>Μόνο ο φωτορεπόρτερ του ΟΗΕ θα μπει στο δείπνο για τις απαραίτητες φωτογραφίες.</p>
      <p>Να σημειωθεί ότι για πρώτη φορά πραγματοποιείται συνάντηση για το Κυπριακό σε χώρα μέλους της ΕΕ και μάλιστα στο Βερολίνο, σε μια πόλη που μέχρι 30 χρόνια πριν ήταν ακόμη διαιρεμένη, όπως σήμερα εξακολουθεί να είναι η Λευκωσία. </p>
      <p>Αυτός ο συμβολισμός ενέπνευσε τον ΓΓ του ΟΗΕ <b>Αντόνιο Γκουτέρες</b> για να καλέσει τον Πρόεδρο της Κύπρου <b>Νίκο Αναστασιάδη</b> και τον τουρκοκύπριο ηγέτη <b>Μουσταφά Ακιντζί</b> σε μια άτυπη συνάντηση στο Βερολίνο προκειμένου να συζητήσουν τα επόμενα βήματα για την επανέναρξη ουσιαστικών διαπραγματεύσεων στο Κυπριακό.</p>
      <p>Ο Γενικός Γραμματέας του ΟΗΕ Αντόνιο Γκουτέρες έφτασε λίγο μετά τις 17.20 τοπική ώρα (18.20 ώρα Κύπρου) στο ξενοδοχείο Adlon Kempinski. Ο κ. Γκουτέρες δεν εισήλθε από την κεντρική είσοδο του ξενοδοχείου, αλλά συνοδεία αστυνομικού κομβόι μεταφέρθηκε σε πλαϊνή είσοδο.</p>
      <p>Του δείπνου προηγήθηκαν χωριστές επαφές του κ. Γκουτέρες με τους δύο ηγέτες. Στις συναντήσεις ήταν παρόντες και οι διαπραγματευτές και στενοί συνεργάτες των δύο ηγετών.</p>
      <p>Νωρίτερα τη Δευτέρα, ο Ε/κ διαπραγματευτής <b>Ανδρέας Μαυρογιάννης</b> και ο ειδικός εκπρόσωπος του Τ/κ ηγέτη <b>Ερχάν Ερτσίν</b> είχαν κοινή συνάντηση και διαβουλεύσεις με την ειδική απεσταλμένη του ΓΓ του ΟΗΕ, Τζέιν Χολ Λουτ, αναφορικά με την ανακοίνωση που αναμένεται να αναγνώσει ο ΓΓ του ΟΗΕ αμέσως μετά το δείπνο, σε σχέση με τα επόμενα βήματα στο Κυπριακό.</p>
      <p>«Ίσως έχουμε κάτι να ανακοινώσουμε μετά το δείπνο», στο Βερολίνο, αναφέρουν ανεπίσημα τα Ηνωμένα Έθνη, στη Νέα Υόρκη.</p>
      <p>O εκπρόσωπος του ΓΓ του ΟΗΕ Στεφάν Ντουζαρίκ ανακοίνωσε  στην έδρα των ΗΕ, στη Νέα Υόρκη, ότι ο Αντόνιο Γκουτέρες έφθασε στο Βερολίνο και σε λίγο θα παραθέσει ανεπίσημο δείπνο στους ηγέτες της ε/κ και της τ/κ κοινότητας.</p>
      <p>Κατά τα άλλα τα Ηνωμένα Έθνη τηρούν σιγή ιχθύος για το αποψινό δείπνο. Το γραφείο του εκπροσώπου του ΓΓ απάντησε πολύ λακωνικά στο ερώτημά μας αν μπορεί να λεχθεί οτιδήποτε προ του δείπνου.</p>
      <p>«Απολύτως τίποτε», ήταν η απάντηση, ενώ από τα Ηνωμένα Έθνη ανεπισήμως λέγεται ότι «ίσως έχουμε κάτι να ανακοινώσουμε μετά το δείπνο».</p>
      <hr/>
      <h3>Οι στόχοι</h3>
      <p>Ήδη οι δύο πλευρές έχουν πάρει θέση για το θέμα της επανέναρξης <b>ουσιαστικών διαπραγματεύσεων στο Κυπριακό</b>, με υπομνήματα που απέστειλαν στον κ. Γκουτέρες και τα οποία είχε συμπεριλάβει ο ΓΓ στην έκθεσή του προς το Συμβούλιο Ασφαλείας των ΟΗΕ. Βάσει των υπομνημάτων επικρατεί συμφωνία ότι οι «όροι αναφοράς» για την επίλυση του Κυπριακού είναι το Κοινό Ανακοινωθέν του Φεβρουαρίου του 2014 (Νίκου Αναστασιάδη – Ντερβίς Έρογλου), οι συγκλίσεις που οδήγησαν στις διαπραγματεύσεις του Κραν Μοντανά τον Ιούλιο 2017 και οι έξι παράμετροι του Πλαισίου Γκουτέρες, όπως τις παρουσίασε ο Γ.Γ του ΟΗΕ στις 30 Ιουνίου.</p>
      <p>Σε αυτή τη βάση η ελληνοκυπριακή πλευρά θα επιδιώξει να συμφωνηθεί ότι ο ΟΗΕ θα συγκαλέσει <b>άτυπη πενταμερή σύσκεψη</b>, ακόμη και εντός Δεκεμβρίου, όπου θα συμμετέχουν οι δύο κοινότητες και οι εγγυήτριες δυνάμεις Ελλάδα, Τουρκία, Μεγάλη Βρετανία.</p>
      <p>Από την πλευρά του ο τουρκοκύπριος ηγέτης <b>Μ. Ακιντζί</b> αναμένεται να επιμείνει ότι στους «όρους αναφοράς» θα πρέπει να συμπεριληφθεί το θέμα του διαμερισμού της εξουσίας των δύο κοινοτήτων με βάση της αρχής της πολιτικής ισότητας, περιλαμβανομένης της εκ περιτροπής προεδρίας, όπως και το θέμα της αποτελεσματικής συμμετοχής σε μια κοινή κυβέρνηση. Δεν αποκλείεται ο κ. Ακιντζί να θέσει και το θέμα του φυσικού αερίου.</p>
      <p>Σύμφωνα με την ελληνοκυπριακή πλευρά τα δύο θέματα δεν αφορούν τη σημερινή συνάντηση, γιατί αλλιώς θα πρέπει και αυτή να θέσει θέμα ασφάλειας και εγγυήσεων. Το ζητούμενο σήμερα είναι να συμφωνηθούν οι προϋποθέσεις της επανέναρξης των διαπραγματεύσεων.</p>
      <p>Από την πλευρά του, το Παρίσι χαιρετίζει την πραγματοποίηση της τριμερούς συνάντησης στο Βερολίνο και ενθαρρύνει τις πλευρές να κάνουν τα απαραίτητα βήματα με ένα εποικοδομητικό πνεύμα και σε πνεύμα συμβιβασμού, κάτι που θα επιτρέψει την επανέναρξη μιας διαπραγματευτικής διαδικασίας προσανατολισμένης στην επίτευξη αποτελεσμάτων.</p>
      <p>
        <b>Πηγή: Euronews</b>
      </p>
    </article>
  </body>
</html>