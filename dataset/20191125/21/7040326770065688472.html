<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/ibbden-ataturk-heykeli-icin-ozel-ekip-1394911"/>
    <meta property="og:site_name" content="Karar.com"/>
    <meta property="article:published_time" content="2019-11-25T21:35:00+00:00"/>
    <meta property="og:title" content="İBB’den Atatürk heykeli için özel ekip"/>
    <meta property="og:description" content="İBB Başkanı Ekrem İmamoğlu, Sarayburnu'ndaki ilk Atatürk heykelinin temizliği için özel bir ekip kurulduğunu açıkladı."/>
  </head>
  <body>
    <article>
      <h1>İBB’den Atatürk heykeli için özel ekip</h1>
      <address>
        <time datetime="2019-11-25T21:35:00+00:00">25 Nov 2019, 21:35</time>
      </address>
      <p>
        <b>İBB Başkanı Ekrem İmamoğlu, Sarayburnu'ndaki ilk Atatürk heykelinin temizliği için özel bir ekip kurulduğunu açıkladı.</b>
      </p>
      <p>İstanbul Büyükşehir Belediye (İBB) Başkanı Ekrem İmamoğlu, kurmaylarıyla birlikte, Sarayburnu sahili ve Gülhane Parkı’nda incelemelerde bulundu.</p>
      <p>
        <b>ATATÜRK HEYKELİNE ÖZEL EKİP</b>
      </p>
      <p>İmamoğlu’nun ilk durağı, İstanbul Belediyesi tarafından Avusturyalı heykeltıraş Heinrich Krippel'e yaptırılan ve 3 Ekim 1926’da dönemin Şehremini Emin Erkul tarafından açılan Sarayburnu sahilindeki Atatürk Anıtı oldu. Türkiye'deki ilk Mustafa Kemal Atatürk anıtı olma özelliğine sahip heykel, geçmiş dönemlerde temizlik sorunuyla gündeme geliyordu.</p>
      <p>
        <b>'İSTANBUL'UN UTANÇ VEREN ALANLARINDAN BİRİNDEYİZ' </b>
      </p>
      <p>İmamoğlu, gazetecilerin bu yöndeki sorusuna, “Artık temizliğinden sorumlu bir ekibimiz var. Temizliğinden ziyade bu güzel ortamın İstanbul halkına yıllardır açılmaması ve bu şekilde, gördüğünüz halde durması acı. Bunu gidereceğiz. Burada güvensiz, düzensiz, hiçbir kullanım fonksiyonu olmayan bir düzende Sarayburnu. İstanbul’un en güzel 3-4 noktasından birindeyiz şu anda. Gelin görün ki böyle bir garip durumda. Tam bir garip. İstanbul’un üzücü, çok utanç verici alanlarından birisindeyiz. Burası çok hızlı bir şekilde, 2020’de, topluma hediye etmemiz gereken alanlardan bir tanesi” yanıtını verdi.</p>
      <p>
        <b>“KURUMSAL HAFIZAYA BAKIYORUZ”</b>
      </p>
      <p>İmamoğlu, “Önceki yönetimin buralarda bir projesi vardı, sahil düzenlemesi, Sarayburnu’ndan Unkapanı’na kadar…” hatırlatmasını ise, “Hafızaya bakıyoruz. Bu işler proje ve kağıt üzerinde duracak işler değil. Tabii ki hafızalara bakıyoruz. Yenilikçi bakış açılarımız da var. Onları birbiri ile ilişkilendirip en doğru kararı vereceğiz. Tarihi dokusuna uygun, tarihi dokusunu koruyan bir şekilde burayı vatandaşımızla buluşturacağız” şeklinde yanıtladı. İmamoğlu, “Trafiği yer altına alma durumu olacak mı” sorusuna ise şu yanıtı verdi: “Yaya kolaylığı sağlayacağız. Trafiğin yer altına alındığı noktalarda, kör noktalar oluşuyor ve bu çoğu zaman şehirde güvensiz alanlar oluşturuyor. Bu bakış açısıyla, mutlaka buranın Gülhane ile bağlantısını kuracağız. Buna dönük çalışmamız var. Ama yer altına alınması konusunda burada kaygılarımız var ona gerek duymayabiliriz.”</p>
    </article>
  </body>
</html>