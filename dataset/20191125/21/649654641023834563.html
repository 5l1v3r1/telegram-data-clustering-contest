<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/besplatna-testiranja-na-hiv-i-hepatitis-c/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T21:37:38+00:00"/>
    <meta property="og:title" content="Besplatna testiranja na HIV i hepatitis C"/>
    <meta property="og:description" content="Povodom obeležavanja Evropske nedelje testiranja i Svetskog dana borbe protiv side, koji se obeležava 1. decembra, Zavod za zdravstvenu zaštitu studenata u Beogradu organizovaće tokom cele nedelje  besplatno, brzo i anonimno testiranje na HIV i hepatitis C."/>
  </head>
  <body>
    <article>
      <h1>Besplatna testiranja na HIV i hepatitis C</h1>
      <h2>Studentska poliklinika organizuje akcije povodom obeležavanja Evropske nedelje testiranja i 1. decembra, Svetskog dana borbe protiv side</h2>
      <address><time datetime="2019-11-25T21:37:38+00:00">25 Nov 2019, 21:37</time> by <a rel="author">I. N.</a></address>
      <p>
        <b>Povodom obeležavanja Evropske nedelje testiranja i Svetskog dana borbe protiv side, koji se obeležava 1. decembra, Zavod za zdravstvenu zaštitu studenata u Beogradu organizovaće tokom cele nedelje  besplatno, brzo i anonimno testiranje na HIV i hepatitis C.</b>
      </p>
      <p>Ta akcija održaće se zahvaljujući donaciji Studentskog Parlamenta, koji je zajedno sa studentima Beogradskog univerziteta organizovao dobrotvornu akciju Humanijada, i od prikupljenih sredstava donirao Studentskoj poliklinici testove na te viruse.</p>
      <p>Do 29 novembra, svakog dana od 8 do 19 sati, zainteresovani će biti u mogućnosti da se besplatno testiraju na HIV i hepatitis C od 8 do 19 sati u prostorijama Centra za prevenciju HIV u Beogradu u Ulici Braće Nedić 28. U subotu, 30. novembra, biće organizovana Noć testiranja u restoranu  „Beogradski market“  (Ulica Žorža Klemensoa br.19,  Beograd) gde će biti osoblje Poliklinike besplatno testirati zainteresovane na HIV i hepatitis C od 19 do 23 časa. U nedelju 1. decembra od podneva pa sve do ponoći u prostorijama Studentske poliklinike u Krunskoj 57. biće omogućeno  besplatno testiranje na HIV i hepatitis C.</p>
      <p>Procenjuje se da u svetu trenutno sa HIV-om živi 37,9 miliona ljudi. Svake godine u svetu se dijagnostikuje oko 1,7 miliona novih slučajeva, a procene govore da u Srbiji ima oko 3.000 osoba koje žive sa HIV, podaci su koje navodi Studentska poliklinika.</p>
      <p>Od početka praćenja epidemije, broj inficiranih je u stalnom porastu  ali je broj obolelih od AIDS-a i broj smrtnih ishoda u značajnom padu, što je rezultat uspešne antiretrovirusne terapije. Ova terapija, za sada, dovodi do funkcionalnog izlečenja, što znači da virus ne izbacuje u potpunosti iz tkiva zaražene osobe, ali uspeva da suzbije razmnožavanje virusa i smanji broj virusnih čestica u krvi do nemerljivih vrednosti. Drugim rečima, inficirana osoba koja je na terapiji i ima nemerljiv broj kopija virusa u krvi, ne može preneti HIV drugoj osobi.</p>
      <p>Kako navode stručnjaci, u lečenju i kontroli HIV infekcije najznačajniji su rano dijagnostikovanje inficirane osobe i njeno rano lečenje. Danas se smatra da ljudi koji na vreme otkriju HIV infekciju, mogu živeti 50 godina od započinjanja lečenja, kvalitetnim životom, bez znakova AIDS-a, bez neželjenih efekata lekova i bez ubrzanog starenja. Ali neophodan je prvi korak – otići na savetovanje i testiranje na HIV, poručuju sa Studentske poliklinike.</p>
      <p>Evropska nedelja testiranja na HIV obeležava se od 2013. godine obuhvatajući sada i testiranje na hepatitise sa ciljem podizanja svesti o značaju pravovremenog testiranja na HIV, a imajući u vidu da od tri inficirane osobe jedan ne zna svoj pravi status. Takođe je značajna zbog ukazivanja na neophodnost adekvatne terapije koja je u našoj zemlji dostupna svima koji žive sa HIV-om. Terapijom se postiže zadovoljavajući kvalitet života i značajno utiče na sprečavanje daljeg širenja infekcije.</p>
      <blockquote><b>Za dve godine otkriveno oko 180 zaraženih</b><br/>Tokom 2017. i 2018. godine u Srbiji je otkriveno 179 osoba inficiranih HIV-om. U Centru za dobrovoljno i poverljivo savetovanje i testiranje na HIV na Studentskoj poliklinici se od ovog broja otkrije četvrtina. Zato je i iskustvo lekara koji rade u tom Savetovalištu veliko i pozitivne poruke koje upućuju motivišu ljude da se testiraju na HIV, navode iz te zdravstvene ustanove.</blockquote>
      <h3>Povezani tekstovi:</h3>
    </article>
  </body>
</html>