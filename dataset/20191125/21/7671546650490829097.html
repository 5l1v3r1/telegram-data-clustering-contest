<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915050"/>
    <meta property="og:site_name" content="Dnevnik"/>
    <meta property="article:published_time" content="2019-11-25T21:48:00+00:00"/>
    <meta property="og:title" content="Srbska vlada brani ministra kljub plagiatu"/>
    <meta property="og:description" content="Srbski finančni minister je kršil etični kodeks beograjske univerze, je ugotovil odbor za etiko, ki pa mu vlada očita, da se gre politiko."/>
  </head>
  <body>
    <article>
      <h1>Srbska vlada brani ministra kljub plagiatu</h1>
      <address><time datetime="2019-11-25T21:48:00+00:00">25 Nov 2019, 21:48</time> by <a rel="author">agencije</a></address>
      <p>
        <b>Srbski finančni minister je kršil etični kodeks beograjske univerze, je ugotovil odbor za etiko, ki pa mu vlada očita, da se gre politiko.</b>
      </p>
      <p>Srbsko vlado pretresa afera okoli doktorske disertacije ministra za finance <b>Siniša Malija</b>, saj je odbor za etiko Univerze v Beogradu ugotovil, da gre mestoma za plagiat. Zapisal je namreč, da je Mali kršil etični kodeks, ker je citiral besedila drugih avtorjev, ne da bi navedel vir, je dejala rektorica univerze <b>Ivanka Popović</b> in dodala, da je odločitev dokončna.</p>
      <p>Toda vlada je ministra vzela v bran in dejanje univerze ocenila za politično potezo. Premierka <b>Ana Brnabić</b> je za televizijo N1 dejala, da Mali ostaja v vladi, enako je pred tem dejal tudi predsednik države <b>Aleksandar Vučić</b>, rekoč, da so za izbor ministra pomembni uspehi, da pa bo Mali verjetno le moral trpeti politične posledice. Brnabićeva je pred tem nakazala, da bi si morda želela, da Mali odstopi sam.</p>
      <p>Minister je doktorsko disertacijo z naslovom »Ustvarjanje vrednosti s procesom prestrukturiranja in privatizacije – teorija konceptov in uresničeni rezultati v Srbiji« zagovarjal leta 2013 na fakulteti za organizacijske vede. Doktorata mu sicer niso nikoli izročili. Sumi o plagiatorstvu so se pojavili leto pozneje, ko je profesor na nemški poslovni univerzi EBS Raša Karapandža trdil, da je prepisana tretjina strani. Potem je stekel dolgotrajni postopek: najprej so trditve o plagiatu zavrnili člani komisije, ki so poslušali zagovor disertacije, nato tudi komisija fakultete za organizacijske vede, vendar vodstvo univerze tega ni sprejelo, ampak je zahtevalo ustanovitev strokovne komisije, navaja Srbski center za preiskovalno novinarstvo. Komisija je potem ugotovila plagiatorstvo v približno sedmih odstotkih, kar po njenem delu ni vzelo avtentičnosti. Sledile so pritožbe iz stroke in še nekaj preobratov do končne odločitve odbora za etiko.</p>
      <p>Rektorica univerze je zavrnila trditve, da je šlo za politično odločitev, ampak je bila ta po njenih besedah »akademska«. Dodala je, da bodo v nekaj dneh objavili še razlago svoje odločitve. Člani protestnih gibanj Eden za pet milijonov oziroma Ne davimo Beograda so danes simbolično z verigami zaklenili vrata ministrstva za finance, da bi Maliju onemogočili vstop. Minister še ni dajal izjave, je pa napovedal, da bo to storil kmalu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042893599/slovenija/afera-papian-zlorabe-polozaja-je-obtozenih-deset-ljudi-obstaja-nevarnost-zastaranja"/>
        <a href="https://www.dnevnik.si/1042861197/kultura/oder/1042861197-breaking"/>
      </related>
    </article>
  </body>
</html>