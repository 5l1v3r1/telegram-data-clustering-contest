<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837775-na-zastupnika-golovi-slovyanska-napali-v-bari-za-prokhannya-vimknuti-pisnyu-gazmanova"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T21:00:00+00:00"/>
    <meta property="og:title" content="На заступника голови Слов'янська напали в барі за прохання вимкнути пісню Газманова"/>
    <meta property="og:description" content="КИЇВ. 25 листопада. УНН. Заступник міського голови Слов'янська Донецької області Андрій Рубан повідомив, що на нього напали в одному з караоке-барів через …"/>
  </head>
  <body>
    <article>
      <h1>На заступника голови Слов'янська напали в барі за прохання вимкнути пісню Газманова</h1>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author">Саша Картер</a></address>
      <p><b>КИЇВ. 25 листопада. УНН.</b> Заступник міського голови Слов'янська Донецької області Андрій Рубан повідомив, що на нього напали в одному з караоке-барів через зауваження про пісню Олега Газманова. Про це Рубан написав на своїй сторінці в Facebook, передає <b>УНН.</b></p>
      <p>"... перебуваючи в вищеназваному барі, почув пісню: "Москва, звонят колокола". Зробив зауваження діджею, а потім адміністратору, на яке, хоч і сказали, що це люди замовляють, але начебто відреагували. Буквально через 10 хвилин в ефір пішла пісня: "Офицеры, россияне" .... На моє повторне зауваження не відреагували, на вимогу на підвищених тонах не ставити пісні, що пропагують країну-агресора і її армію, мене виволокли на вулицю без верхнього одягу на очах моєї дружини", - написав чиновник.</p>
      <p>Він повідомив, що тоді ж викликав поліцію, а правоохоронці поки добиралися до бару, то "окремі представники охорони закладу та інші відвідувачі погрожували мені фізичною і психологічною розправою".</p>
      <p>Поліція, зі слів Рубана, виявилася "нездатною адекватно відреагувати на ситуацію", не реагуючи на погрози згаданих осіб, і протокол про правопорушення оформити також не вдалося.</p>
      <p>"Один з поліцейських "отримав"по фізіономії від відвідувача і теж не зміг припинити протиправні дії. Одна з осіб, імовірно кавказької національності після погроз і образ на мою адресу вирвала бланки протоколу і викинула в мінібасейн. Таким чином, я не зміг написати заяву в поліцію, поліція не змогла ухвалити ніяких законних дій щодо правопорушників, а на мою заяву, що буде оформлена скарга на бездіяльність поліції, мені надійшли погрози від поліції і охорони, з якою, судячи з усього, поліція вступила в змову, що на мене будуть написані множинні заяви не знаю про що", - додав він.</p>
      <p>У свою чергу, Слов'янський відділ поліції Донецької області на офіційному сайті опублікував свою версію події.</p>
      <p>"23 листопада близько 03.00 в поліцію надійшло повідомлення про конфлікт між заявником і працівниками караоке-бару. Чоловік розповів, що суперечка сталпся через те, що він кілька разів зробив зауваження працівникам закладу, які за замовленням інших клієнтів, ставили пісні, що вихваляють армію країни-агресора. При написанні письмової заяви між заявником і іншим відвідувачем знову виник конфлікт, і чоловік не написавши заяву, пішов із закладу", - йдеться в повідомленні.</p>
      <p>Правоохоронці зазначили, що пізніше одним з учасників події в соціальній мережі була опублікована інформація про інцидент, в якій йшлося, зокрема, про бездіяльність співробітників поліції.</p>
      <p>"Керівництвом обласного главку поліції за даним фактом призначено проведення службового розслідування, під час якого буде дана об'єктивна, принципова і законна оцінка діям правоохоронців", - заявили в поліції.</p>
      <p>Відзначається, що інформація про те, що в розважальному закладі Слов'янська виконуються пісні, які пропагують армію країни-агресора, була внесена співробітниками поліції в журнал єдиного обліку заяв та повідомлень.</p>
      <p>Нагадаємо, Служба безпеки України від 7 серпня 2015 року надала Міністерству культури список діячів культури, дії яких створюють загрозу національній безпеці. У перелік потрапили <a href="https://www.unn.com.ua/ru/news/1489629-u-minkulturi-oprilyudnili-chorniy-spisok-inozemnikh-artistiv">Олег Газманов</a>, Сергій Безруков, Жерар Депардьє та інші.</p>
    </article>
  </body>
</html>