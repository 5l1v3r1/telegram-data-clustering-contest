<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3325856"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-25T21:47:00+00:00"/>
    <meta property="og:title" content="הורים מסרבים לשלוח את ילדיהם לבדיקות אלרגיה: &quot;לא נסכן את חייהם&quot;"/>
    <meta property="og:description" content="אחרי הפרסום בוואלה! NEWS על התקף האלרגיה החמור של הילדה בת ה-10 בשניידר, הורים החליטו לא לשלוח את ילדיהם לבדיקות אבחון...."/>
  </head>
  <body>
    <article>
      <h1>הורים מסרבים לשלוח את ילדיהם לבדיקות אלרגיה: "לא נסכן את חייהם"</h1>
      <address><time datetime="2019-11-25T21:47:00+00:00">25 Nov 2019, 21:47</time> by <a rel="author">בועז אפרת</a></address>
      <figure>
        <img src="https://img.wcdn.co.il/f_auto,w_700,t_18/2/9/5/3/2953904-46.jpeg"/>
        <figcaption>"זה שזה לא קרה עד היום זה נס". מעוז וילדיה, הסובלים מאלרגיה</figcaption>
      </figure>
      <p>בעקבות התקף האלרגיה החמור של בת עשר במהלך בדיקת תגר שגרתית, הורים לילדים אלרגיים מסרבים לשלוח את ילדיהם לבדיקות אבחון רגישות למזון. המקרה, <a href="https://news.walla.co.il/item/3323798">שנחשף בוואלה! NEWS בתחילת החודש</a>, עורר בהלה בקרב ההורים וסערה בקהילת רופאי האלרגיה. עם זאת, מלבד הפסקת בדיקות התגר בבית החולים שניידר, בו התרחש המקרה, לא נעשה צעד ממשי על מנת למנוע את הישנות המקרה.</p>
      <p>מצבה של הילדה נותר זהה, והיא עודנה מאושפזת במצב קשה בבית החולים. לשאלת וואלה! NEWS בנושא נמסר ממשרד הבריאות כי "בעקבות הדיווח סוכם שהאיגוד המקצועי יקיים דיון דחוף בנושא הפרוטוקולים לבדיקת תגר, ובמקביל תוקם ועדת בדיקה של קופת חולים כללית בתיאום עם משרד הבריאות".</p>
      <h3>עוד בנושא:</h3>
      <p>
        <a href="https://news.walla.co.il/item/3251386">"כמעט אסון כל יום": 325 ילדים אלרגיים הגיעו לסכנת חיים ביום לימודים </a>
        <a href="https://news.walla.co.il/item/3323881"> לאחר הפרסום בוואלה! NEWS: דרישה לבדיקת התגובה האלרגית של בת ה-10 </a>
        <a href="https://tld.walla.co.il/item/3252691?lm_supplier=16893&amp;lm_bc=18500"> מדי יום כ-50 ישראלים חוטפים התקף לב: השירות הרפואי שיציל את חייך תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/1/9/0/3/1903297-46.jpg"/>
        <figcaption>התקף האלרגיה החמור במהלך בדיקת תגר עורר בהלה בקרב ההורים. בית החולים שניידר (צילום: ראובן קסטרו)</figcaption>
      </figure>
      <p>כעת, ההורים מפצירים במשרד הבריאות לעצור את הבדיקות עד לבירור נסיבות המקרה. "אנחנו קוראים לציבור האלרגיים שלא לבצע בדיקות תגר אבחנתי בכל המרכזים הרפואיים עד לסיום בדיקת האירוע", נכתב בקריאה ציבורית שפרסמה היום (שני) עמותת יה"ל, המאגדת הורים לילדים אלרגיים. "כבר יותר משבועיים שילדה בת עשר שוכבת מחוסרת הכרה, במצב קשה בטיפול נמרץ בבית החולים שניידר כתוצאה מתגובה אלרגית שאירעה במהלך בדיקת תגר אבחנתי. לאור חומרת האירוע ותוצאותיו הקשות אנו סבורים כי נכון היה להורות על עצירת כל בדיקות התגר האבחנתי בכל המרכזים הרפואיים בארץ עד לסיום בדיקת האירוע שהתרחש בשניידר, ואף פנינו לסגן שר הבריאות שיורה על כך".</p>
      <p>"לאור העובדה שפנייתנו טרם נענתה ומתוך תחושת אחריות כבדה כלפי ילדינו, אנו קוראים לציבור האלרגיים שלא לגשת לביצוע בדיקות התגר האבחנתי עד אשר יובהר מה בדיוק התרחש באירוע בשניידר ויופקו הלקחים הנדרשים", הוסיפו בעמותה.</p>
      <figure>
        <img src="https://img.wcdn.co.il/f_auto,w_700,t_18/2/9/5/3/2953901-46.jpeg"/>
        <figcaption>"לא נסכן את החיים של הילד שלנו בשביל בדיקה". ריקי ובנה, הסובל מאלרגיה</figcaption>
      </figure>
      <aside>"אף אחד לא באמת מפקח על התגרים. אני לא אסכן את הילדים שלי, בוודאי אחרי המקרה שקרה"</aside>
      <p>מעוז בן אבי־אשכנזי, אימא לשני ילדים אלרגיים מפרדסיה, הציפה את חששותיה מפני הבדיקה, והצהירה שלא תשלח את ילדיה לעבור אותה עד שיתברר כיצד אירע המקרה בשניידר. "<mark>עד שלא יפורסמו המסקנות ויבדקו הנהלים אני לא אקח את הילדים שלי. זה שזה לא קרה עד היום זה נס</mark>. עשיתי בדיקות תגר גם בבית החולים וגם במרפאה של בית החולים, ואין באמת חוקים או נוהל מסודר על איך ומה לבצע. הילדים שלי לא פעם פיתחו פריחה באמצע תגר, ואנחנו ביוזמתנו החלטנו להפסיק, כי מבחינת הרופאה היה אפשר להמשיך", סיפרה.</p>
      <p>"לוקח זמן עד שאתה רואה את הרופא מהרגע שיש התחלה של פריחה", הסבירה. "זה כמו שוק פרוץ. אין שום נהלים ברורים, אף אחד לא באמת מפקח על התגרים. אני לא אסכן את הילדים שלי, בוודאי אחרי המקרה שקרה. גם לפני כן הייתי מאוד דרוכה בתגרים, לא הלכנו עם שני הילדים ביחד ותמיד אנחנו הולכים שנינו, אני ובעלי, ומביאים מהבית את כל מה שדרוש. לצערי לא כל ההורים ככה, ויש הרבה שסומכים על המערכת, ובגלל זה קרה מה שקרה. זה עניין של זמן עד שזה יקרה שוב פעם".</p>
      <p>היא הוסיפה: "אנחנו מבקשים שישתפו אותנו במה בדיוק קרה שם, שיספרו ויגידו את האמת. כשל של מי זה היה? מי לא ראה בזמן? למה זה קרה? בנוסף, חשוב שיהיו נהלים ברורים לתגר וכיצד הוא מתנהל. שתהיה שיטה אחת לכל בתי החולים ולמרפאות. זה המינימום שבמינימום".</p>
      <figure>
        <img src="https://img.wcdn.co.il/f_auto,w_700,t_18/2/9/4/4/2944435-46.jpeg"/>
        <figcaption>פעולה מצילת חיים שיש לבצע באופן מידי - מחשש להידרדרות לחנק ומוות. מזרק אפיפן</figcaption>
      </figure>
      <p>אל דבריה הצטרפה ריקי מיטרני־ביבר, שבנה יהונתן בן ה-11 אלרגי לאגוזים ולדגים. "אנחנו ממתינים לתגר כבר למעלה משנה", סיפרה. "לאחר המקרה הזה החלטנו שאנחנו לא ניגשים לתגר. דבר ראשון, <mark>יש כאן משהו לא הגיוני - ילדה שמגיעה בריאה לחלוטין לבצע בדיקה שגרתית שנעשית לעשרות ילדים מדי יום - ויוצאת בתוצאה כל כך טרגית, שסופה לא ידוע</mark>. היא שוכבת מעל שבועיים מחוסרת הכרה בטיפול נמרץ, וזה בלתי נסבל. אם צריך לעצור ולבדוק את הפרוטוקולים ומה קרה כאן, אז אני לא חושבת שאנחנו צריכים לסכן את הילדים שלנו בבדיקות האלה עד שיבינו מה הקשר בין האירועים".</p>
      <p>"זו אמורה להיות סביבה בטוחה", חרצה. "הטיפול שכולנו יודעים לתת אמור להיות מציל חיים, וזה לא צריך להגיע למצבים האלה. זה לא קרה במרכז רפואי עלום שם באמצע שום מקום, זה קרה בשניידר - מרכז רפואי בעל שם לטיפול בילדים. מבחינתנו אנחנו לא נסכן את החיים של הילד שלנו בשביל בדיקה שאנחנו לא יודעים איך הוא ייצא ממנה".</p>
      <h3>הידרדרות למוות - עשויה להימשך דקות</h3>
      <p>אלרגיה למזון היא תגובת יתר של מערכת החיסון, והיא מוגדרת כתסמונת כשל של מערכת החיסון של הגוף. היא קיימת בכ-8% מהאוכלוסייה והיא שכיחה בחשיפה לכמה מזונות - חלב, ביצים, סויה, בוטנים, משפחת החיטה, משפחת האגוזים, שומשום, דגים, סלרי חרדל ותורמוס.</p>
      <p>התגובה האלרגית החמורה ביותר, המכונה תגובה אנפילקטית, עלולה לגרום לקשיי נשימה חמורים, לאיבוד הכרה ואף למוות. תגובה קשה זו ניתנת לטיפול באמצעות מזרק אפיפן המכיל אדרנלין. הזרקת החומר לירך גורמת להרפיית שרירי הנשימה וכיווץ כלי הדם ומאפשרת מרווח זמן עד לקבלת טיפול בבית החולים. מדובר בפעולה מצילת חיים שיש לבצעה בשטח ובאופן מידי, שכן הידרדרות תופעות האלרגיה למצב של חנק ומוות עשויות להמשך דקות מעטות.</p>
    </article>
  </body>
</html>