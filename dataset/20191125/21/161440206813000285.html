<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/oristano-provincia/2019/11/25/travolto-da-un-auto-a-oristano-grave-l-ex-componidori-carlo-ligas-136-957043.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T21:36:53+00:00"/>
    <meta property="og:title" content="Travolto da un'auto a Oristano: grave l'ex componidori Carlo Ligas"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">sulle strisce pedonali</h6>
      <h1>Travolto da un'auto a Oristano: grave l'ex componidori Carlo Ligas</h1>
      <h2>Il 62enne, volto noto della Sartiglia, ricoverato in prognosi riservata</h2>
      <address><time datetime="2019-11-25T21:36:53+00:00">25 Nov 2019, 21:36</time> by <a rel="author" href="https://www.unionesarda.it/autore/elia_sanna/215566" target="_blank">Elia Sanna</a></address>
      <p>È in gravi condizioni Carlo Ligas, 62 anni, ex Componidori della Sartiglia.</p>
      <p>Il commerciante è stato investito a Oristano da un'auto, poco prima delle 22, davanti alla sua tabaccheria in via Mattei.</p>
      <p>I medici del San Martino ne hanno disposto il ricovero nel reparto di rianimazione per un trauma cranico e delle lesioni in varie parti del corpo. La prognosi è riservata.</p>
      <p>Secondo quanto è stato accertato dagli agenti della Polstrada di Oristano, Carlo Ligas aveva appena chiuso la tabaccheria e stava rientrando a casa. Ha così attraversato la strada proprio sulle strisce pedonali davanti al negozio, nel rione di Città Giardino, quando è sopraggiunta un'auto che lo ha travolto.</p>
      <p>In seguito alla caduta il commerciante ha battuto la testa sul cordolo del marciapiede, urtando anche un palo dell'illuminazione pubblica.</p>
      <p>Dopo l'allarme, è arrivata sul posto un'ambulanza. Il personale del 118 ha immobilizzato il ferito sulla lettiga e lo ha trasferito con l'ambulanza in ospedale.</p>
      <p>Gli agenti si sono occupati invece dei rilievi. In quel tratto di via Mattei scarsamente illuminato.</p>
    </article>
  </body>
</html>