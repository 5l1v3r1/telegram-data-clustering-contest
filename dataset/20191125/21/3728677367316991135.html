<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216062/Lopsters-kunnen-vijfduizend-euro-krijgen-om-huis-te-verduurzamen"/>
    <meta property="og:site_name" content="RTV Noord"/>
    <meta property="article:published_time" content="2019-11-25T21:25:00+00:00"/>
    <meta property="og:title" content="Lopsters kunnen vijfduizend euro krijgen om huis te verduurzamen"/>
    <meta property="og:description" content="Inwoners van de gemeente Loppersum kunnen tot vijfduizend euro subsidie krijgen om hun huis te verduurzamen. Het geld komt van het Rijk en is bedoeld om woningen van het aardgas af te krijgen."/>
  </head>
  <body>
    <article>
      <h1>Lopsters kunnen vijfduizend euro krijgen om huis te verduurzamen</h1>
      <address><time datetime="2019-11-25T21:25:00+00:00">25 Nov 2019, 21:25</time> by <a rel="author">Martin Drent</a></address>
      <p>Loppersum kreeg drie miljoen euro voor dit pilotproject. Daarvan gaat ruim één miljoen naar deze regeling.</p>
      <h3>Lening tot twintigduizend euro</h3>
      <p>Om deze subsidie te krijgen, moeten particuliere woningeigenaren eerst onderzoek laten doen door een energieadviseur. Die kijkt welke maatregelen nodig zijn om de woning goed te isoleren en van het aardgas af te krijgen.</p>
      <p>De subsidie is maximaal dertig procent van de totale kosten van alle maatregelen. Het maximumbedrag is vijfduizend euro. Daarnaast kunnen eigenaren een renteloze lening afsluiten tot twintigduizend euro.</p>
      <h3>Appingedam</h3>
      <p>Opvallend is de mogelijkheid om pelletkachels te kopen om van het aardgas af te komen. In fusiepartner Appingedam behoort dit type kachel niet tot de mogelijkheden vanwege de uitstoot van fijnstof.</p>
      <p>Wethouder Bé Schollema (PvdA/GroenLinks) wil de pelletkachel niet verbieden, maar ontmoedigen: 'Op piekmomenten kan het nodig zijn om bij te stoken met een pelletkachel. Met de huidige regelingen heb je die al voor een paar honderd euro.'</p>
      <p>Met deze regeling kunnen naar verwachting een kleine 150 huizen van het aardgas af komen. Het project dient als pilot. De ervaringen worden gedeeld met andere gemeenten in Nederland.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/214667/Appingedam-komt-met-duurzaamheidslening-maar-niet-voor-pelletkachels"/>
      </related>
    </article>
  </body>
</html>