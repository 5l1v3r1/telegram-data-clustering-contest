<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260607/mitsotakis-sto-digital-economy-forum-erxetai-i-platforma-gov-gr-stoxos-o-psifiakos-metasximatismos-tis-xoras"/>
    <meta property="og:site_name" content="LiFO"/>
    <meta property="article:published_time" content="2019-11-25T21:59:00+00:00"/>
    <meta property="og:title" content="Μητσοτάκης στο Digital Economy Forum: Έρχεται η πλατφόρμα gov.gr - Μείωση στις τιμές δεδομένων κινητής τηλεφωνίας"/>
    <meta property="og:description" content="Ομιλία του Κυριάκου Μητσοτάκη στο συνέδριο Digital Economy Forum"/>
  </head>
  <body>
    <article>
      <h1>Μητσοτάκης στο Digital Economy Forum: Έρχεται η πλατφόρμα gov.gr - Μείωση στις τιμές δεδομένων κινητής τηλεφωνίας</h1>
      <h2>Ομιλία του Κυριάκου Μητσοτάκη στο συνέδριο Digital Economy Forum</h2>
      <address><time datetime="2019-11-25T21:59:00+00:00">25 Nov 2019, 21:59</time> by <a rel="author">NEWSROOM</a></address>
      <p>
        <b>O ψηφιακός μετασχηματισμός της χώρας αποτελεί κεντρική επιλογή της κυβέρνησης, υπογράμμισε μεταξύ άλλων ο πρωθυπουργός <a href="https://www.lifo.gr/tags/%CE%9A%CF%85%CF%81%CE%B9%CE%AC%CE%BA%CE%BF%CF%82+%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">Κυριάκος Μητσοτάκης</a> μιλώντας στο Digital Economy Forum του ΣΕΠΕ.</b>
      </p>
      <p>Ο κ. Μητσοτάκης τόνισε ότι η ίδρυση του υπουργείου Ψηφιακής Διακυβέρνησης αποτελεί το πολιτικό κέντρο που με πλήρεις αρμοδιότητες θα προχωρήσει τη χώρα στην επόμενη μέρα. Δήλωσε αισιόδοξος καθώς όλο και περισσότερα «νέα παιδιά» στρέφονται και δραστηριοποιούνται σε κλάδους υψηλής τεχνολογίας. Επεσήμανε πως θα δημιουργηθεί η πλατφόρμα gov.gr η οποία θα αποτελεί την εικόνα και το πρόσωπο της Δημόσιας Διοίκησης στις σχέσεις με τους πολίτες. Την ίδια ώρα ανακοίνωσε ότι οι νέες ταυτότητες θα είναι έγχρωμες και θα αποτελούν την ψηφιακή υπογραφή του πολίτη.</p>
      <p>
        <b>Οι 6 στόχοι</b>
      </p>
      <p>1. Ίδρυση πλατφόρμας gov.gr ως μοναδικής πύλης πρόσβασης των πολιτών στο δημόσιο και τις υπηρεσίες του. Είπε ότι στην αρχή θα συγκεντρωθούν δημόσιες υπηρεσίες που ήδη παρέχουν ψηφιακά υπηρεσίες προσθέτοντας δύο από τις πιο διαδεδομένες πράξεις, την εξουσιοδότηση και την υπεύθυνη δήλωση. Ο πρωθυπουργός είπε ότι σταδιακά θα εντάσσονται όλο και πιο νέα στοιχεία.</p>
      <p>2. Η έννοια της προσωπικής ταυτοποίησης με τις ταυτότητες νέου τύπου στο πρότυπο της Εσθονίας. Ο πρωθυπουργός ανέφερε ότι θα είναι έγχρωμες και θα δίνουν τη δυνατότητα ψηφιακών υπογραφών ενώ περιλαμβάνεται και η χρήση ενός ενιαίου αριθμού για τις συναλλαγές του πολίτη με το δημόσιο.</p>
      <p>3. Απλοποίηση των διαδικασιών και ολοκλήρωση του ομώνυμου εθνικού προγράμματος. Το δημόσιο δεν θα ζητά ξανά δεδομένα που έχουν δοθεί.</p>
      <p>4. Πρόσβαση στις νέες τηλεπικοινωνίες. Μεταξύ άλλων ο κ. Μητσοτάκης ανέφερε εδώ ότι το κόστος των δεδομένων στη χώρα μας παραμένει πολύ υψηλό και τόνισε πως «είναι αναγκαίο οι πάροχοι κινητής τηλεφωνίας να αναπροσαρμόσουν τις τιμολογιακές τους πολιτικές προς τα κάτω, καθαρές κουβέντες, καθαρές λύσεις».</p>
      <p>5. Καλλιέργεια νέων δεξιοτήτων για το ανθρώπινο δυναμικό. Επ'αυτού αναφέρθηκε στο χάσμα δεξιοτήτων που υπάρχει στην αγορά εργασίας παρότι η χώρα έχει, όπως είπε, απαγορευτικά μεγάλη ανεργία. Μίλησε για έλλειμμα προσωπικού για τις διαθέσιμες θέσεις εργασίας υψηλής εξειδίκευσης και είπε ότι λύση είναι ο ανάλογος προσανατολισμός της εκπαίδευσης και ένα ευρύ σχέδιο επιμορφωτικών προγραμμάτων. Πρόσθεσε ότι 400.000 νέοι έφυγαν στο εξωτερικό λόγω της απαγορευτικής φορολογίας και του ασφαλιστικού που συνέδεε τις εισφορές με το εισόδημά τους.</p>
      <p>6. Η αξιοποίηση των ανοικτών δεδομένων τα οποία μπορούν να συμβάλουν στην ανάπτυξη.</p>
      <p>
        <b>Τι αλλάζει</b>
      </p>
      <p>Σημείωσε ακόμη ότι θα υπάρξει για όλους τους πολίτες ένας ενιαίος αριθμός που θα εκδίδεται με τη γέννηση κάθε παιδιού και θα τους συνοδεύει σε όλη τους τη ζωή. Ανέφερε πως η απλοποίηση των διαδικασιών είναι σημαντική, και γι' αυτό πλέον το Δημόσιο θα είναι υποχρεωμένο να έχει και να βρίσκει όλα τα σχετικά έγγραφα που αφορούν τον κάθε πολίτη.</p>
      <p>Τόνισε πως υπάρχει έλλειψη εξειδικευμένου προσωπικού και προς αυτήν κατεύθυνση θα λειτουργήσουν επιμορφωτικά προγράμματα για ανέργους, ενώ ταυτόχρονα θα ενταχθούν στο εκπαιδευτικό σύστημα μαθήματα που θα συμβάλλουν στο ψηφιακό άλμα.</p>
      <p>«Αφετηρία υπήρξε η ίδρυση ενός υπουργείου με σαφή προσανατολισμό και χαρακτήρα. Το χαρτοφυλάκιο της ψηφιακής διακυβέρνησης είναι σήμερα διακριτό σε σχέση με το παλιό υπουργείο», πρόσθεσε ο πρωθυπουργός, «είναι μία πρωτοβουλία για την οποία είχα δεσμευθεί προσωπικά προεκλογικά», επεσήμανε.</p>
      <p>«Είχα διπλό κίνητρο, την απογοητευτική εικόνα της χώρας, αλλά και την προσωπική μου εμπειρία. Η πρώτη αποτυπώνεται στη συνολική θέση της χώρας στους ψηφιακούς δείκτες της Ευρώπης. Για παράδειγμα στον δείκτη ψηφιακής οικονομίας και κοινωνίας είμαστε 26οι, ψηλότερα μόνο από τη Βουλγαρία και τη Ρουμανία».</p>
      <p>Να σημειωθεί ότι, το αντικείμενο του digital economy forum 2019 με τίτλο Leading Greece to Growth, είναι τα επόμενα βήματα για την Ελλάδα προς την ανάπτυξη μέσω της αξιοποίησης των Τεχνολογιών Πληροφορικής και Επικοινωνιών.</p>
      <p>
        <b>Οι βραβεύσεις των ελληνικών Startups</b>
      </p>
      <p>Τρεις ελληνικές Startups βραβεύτηκαν σήμερα, στο πλαίσιο του digital economy forum 2019 που διοργάνωσε ο ΣΕΠΕ. Στον διαγωνισμό συμμετείχαν 30 ελληνικές νεοφυείς επιχειρήσεις που αξιοποιούν την ψηφιακή τεχνολογία και η κριτική επιτροπή που αποτελείται από εννέα ειδικούς οι οποίοι έδωσαν την υψηλότερη βαθμολογία στις:</p>
      <p>1) AGROAPPS PC - ΑΓΡΟΤΙΚΕΣ ΕΦΑΡΜΟΓΕΣ</p>
      <p>2) PIDUST</p>
      <p>3) CYCLEFI IKE</p>
      <p>Οι εταιρίες που συμμετείχαν στο διαγωνισμό Startups d.Day είχαν τη δυνατότητα να παρουσιάσουν το προϊόν/λύση τους σε επενδυτές, επιχειρηματίες, συμβούλους επιχειρήσεων, να δικτυωθούν με ανθρώπους και εταιρείες, που μπορούν να τους βοηθήσουν στην προσπάθεια τους, ενώ για τους τρεις νικητές υπάρχουν επιπρόσθετα οφέλη, κυρίως όσον αφορά στην προβολή και στην προώθηση τους σε διεθνές επίπεδο.</p>
      <p>Τα βραβεία στις τρεις διακριθείσες νεοφυείς επιχειρήσεις παρέδωσε η πρόεδρος του ΣΕΠΕ, Γιώτα Παπαρίδου.</p>
    </article>
  </body>
</html>