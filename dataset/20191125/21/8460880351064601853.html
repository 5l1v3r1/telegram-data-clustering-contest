<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/hazai-gazdasag/uj-lehetoseg-nyilik-kozep-europa-gazellatasaban-2143230/"/>
    <meta property="og:site_name" content="BAMA"/>
    <meta property="article:published_time" content="2019-11-25T21:34:00+00:00"/>
    <meta property="og:title" content="Új lehetőség nyílik Közép-Európa gázellátásában"/>
    <meta property="og:description" content="A gázellátás változásait három megközelítésből kell vizsgálni."/>
  </head>
  <body>
    <article>
      <h6 class="kicker">FELKÉSZÜLÉS</h6>
      <h1>Új lehetőség nyílik Közép-Európa gázellátásában</h1>
      <address>
        <time datetime="2019-11-25T21:34:00+00:00">25 Nov 2019, 21:34</time>
      </address>
      <h4>Új lehetőség nyílik Közép-Európa energiaellátásában, ezen belül a gázellátásban – mondta Szijjártó Péter külgazdasági és külügyminiszter a szlovákiai Felsőzellőben, miután megbeszélést folytatott szlovák hivatali partnerével, Peter Ziga gazdasági miniszterrel az ott működő gázkompresszor-állomás központban.</h4>
      <p>A találkozón megegyezés született arról, hogy a két ország egy esetleges gázellátási krízis esetén segítséget nyújt egymásnak.</p>
      <p>A négy éve átadott magyar-szlovák gázvezetékez tartozó kompresszorállomásnál tartott miniszteri találkozó után Szijjártó Péter Közép-Európa energia és gázellátásának változásáról, illetve az erre való felkészülés szükségességéről beszélt.</p>
      <p>A gázellátás változásait három megközelítésben mutatta be. Elsőként arról beszélt, kérdéses, hogy a jövő év elejétől kap-e Ukrajnán keresztül gázt a közép-európai térség.</p>
      <p>Másodikként arról, hogy a dán hatóságok által kiadott engedélyek alapján az Északi Áramlat 2 gázvezetéket tovább lehet építeni.</p>
      <p>Harmadikként pedig közölte, hogy a Török Áramlat építési munkálatai nagyon jó ütemben haladnak, aminek következtében 2021 októberétől létrejöhet egy olyan dél-észak irányú gázszállítási folyosó, amely orosz gázt tud szállítani Törökországon, Bulgárián, Szerbián és Magyarországon keresztül Szlovákiáig.</p>
      <p>Kifejtette, fel kell készülni arra is, hogy Ukrajnán keresztül a térségbe nem érkezik majd gáz. Ha ez így lesz, akkor Magyarországnak három feladatot kell megoldania – tette hozzá.</p>
      <p>Elmondta: nyugati és északi irányból meg kell oldani Kelet-Magyarország ellátását, aminek az infrastrukturális feltételei az év végére már meglesznek. Ezen túlmenően be kell fejezni a szerb-magyar határt keresztező gázvezeték folyamatban lévő fejlesztését, és Szlovákiával együtt fel kell készülni arra, hogy a keleti irányból érkező gáz szállításának kiesése esetén a jelenleginél nagyobb mennyiségű gázt tudjon egymásnak szállítani a két ország mindkét irányba.</p>
      <p>Bejelentette: a munkát már megkezdték a két ország illetékes vállalatai, és így a jövő év elejétől a szlovák-magyar gáz-interkonnektor az eddiginél nagyobb kapacitással tud majd működni, s további műszaki fejlesztésekkel elérhető lesz a 7-7 milliárd köbméternyi szállítási mennyiség mindkét irányba.</p>
      <p>„Ez már kellő biztonságot ad Magyarországnak és Szlovákiának is ahhoz, hogy amennyiben tartósan kiesik a keleti gázszállítás, el tudjuk látni a lakosságot, és működtetni tudjuk mind a szlovák, mind a magyar ipart” – közölte Szijjártó Péter.</p>
      <p>Peter Ziga, szlovák gazdasági miniszter rámutatott: rendkívül fontos szlovák-magyar megoldást találni a keleti irányból érkező gáz kiesésére, mert „ha januárban leállítják a gázt”, a problémát sem az Európai Unió, sem más nem fogja megoldani Magyarország és Szlovákia helyett.</p>
    </article>
  </body>
</html>