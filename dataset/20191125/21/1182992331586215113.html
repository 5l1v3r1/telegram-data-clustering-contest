<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d0%bf%d0%be%d0%ba%d0%bb%d0%be%d0%bd%d0%bd%d0%b8%d1%86%d0%b8-%d1%81%d1%8a%d1%81-%d1%81%d0%b2%d0%be%d1%8f/"/>
    <meta property="og:site_name" content="Труд"/>
    <meta property="article:published_time" content="2019-11-25T21:23:42+00:00"/>
    <meta property="og:title" content="Румъния привлича поклонници със своя Витлеем"/>
    <meta property="og:description" content="Четири малки общини от двете страни на границата откриват нови туристически пътеки „Синята магистрала“ е дълга 95,6 км [gallery ids=&quot;3437952,3437944,3437947&quot;] Румъния е богата с много забележителности, но е малко известна със свои знакови места близо до границата в Добруджа. 4..."/>
  </head>
  <body>
    <article>
      <h1>Румъния привлича поклонници със своя Витлеем</h1>
      <address><time datetime="2019-11-25T21:23:42+00:00">25 Nov 2019, 21:23</time> by <a rel="author">Кръстина Маринова</a></address>
      <p>
        <b>Четири малки общини от двете страни на границата откриват нови туристически пътеки</b>
      </p>
      <p>
        <b>„Синята магистрала“ е дълга 95,6 км</b>
      </p>
      <slideshow>
        <figure>
          <img src="https://trud.bg/wp-content/uploads/2019/11/13_3-6-240x240.jpg"/>
          <figcaption>Пещерата на Св. Апостол Андрей и брат Йон, който служи в манастира вече 72 години.</figcaption>
        </figure>
        <figure>
          <img src="https://trud.bg/wp-content/uploads/2019/11/13_1-6-240x240.jpg"/>
        </figure>
        <figure>
          <img src="https://trud.bg/wp-content/uploads/2019/11/13_2-6-240x240.jpg"/>
        </figure>
      </slideshow>
      <p>Румъния е богата с много забележителности, но е малко известна със свои знакови места близо до границата в Добруджа. 4 малки български и румънски общини обединиха усилията си да покажат своите възможности за екологичен и културен туризъм по съвместния европейски проект Joyride. Водещият партньор кметството Бъняса разкри как се прави поклоннически туризъм, а Аджиджа – как може да превърне в атракция своята гордост „Синята магистрала“ или третия по големина в света плавателен канал след Панамския и Суецкия. На ход са двете български общини-партньори Берковица и Шабла.</p>
      <p>Аджиджа е превърната в модерно предградие само на няколко километра в Констанца и стопанисва част от огромното пристанище, но кметът не се е съгласил населеното място да мине административно към голямата морска община, за да не се вдигнат местните данъци и такси. Затова привлича строителни предприемачи, които вдигат красиви къщи в този оазис на румънското крайбрежие. Голямата забележителност на Аджиджа е плавателният канал с обща дължина 95,6 км, който свързва Черно море и река Дунав. Използвайки този маршрут плавателните съдове и товари от Австралия и Далечния Изток, предназначени за Централна Европа, съкращават пътуването си с 400 км. Разликата между нивото на морето и реката е 7 м, на ден през шлюзовете в двете посоки могат да минат 68 плавателни съда, като от началото на годината до сега през тях са превозени над 32 млн. тона товари. Освен търговската значимост на т. н. Синя магистрала, тук красотата е невероятна. Най-добрият изглед към канала и шлюзовете е от Стария мост в Аджиджа, който е с дължина от 270 м-истинско архитектонско бижу, видя репортер на „Труд“. Но достъпът до това място е разрешен само за персонала, който осигурява условията на безопасност на 4 смени през цялото денонощие. Догодина ще се възстановят пасажерските плавания и каналът може да стане изключителна атракция за туристи, каза директорът на служба „Плавателни канали“ Даниел Джордеску.</p>
      <p>Строителството на важния търговски портал на Румъния е започнало през 50-60-те години, след което дълго време е било спряно, за да се възстанови по времето на румънския диктатор Чаушеску и да бъде завършено окончателно през 1984 г. Недалече се извисява паметникът в Стража, наречен „Падналият ангел“, който напомня за онези, които са работили и загинали при изграждането му- предимно политически затворници. 294 млн. куб. м земя са били изкопани за главния канал, а други 87 млн. за северния ръкав, с 25 милиона повече, отколкото в Суецкия канал и 140 милиона повече, отколкото в Панамския канал. Следи от бунгалата на каторгата, дала на канала много жертви, има в намиращия се наблизо единствен резерват от черни пясъчни дюни на Черно море, които учените от Биологичната станция на името на проф. Йоан Борча, създал през 1926 г. морски биологичен курорт, се опитват сега да ги спасят и възстановят. Заради изграждането на Синята магистрала резерватът, курортът и станцията изгубват статута си и минават под шапката на Института по строителството в Констанца. Дюните са на изчезване, обрасли с трева и растителност, сградата на станцията е занемарена. Младият екип се опитва да върне старата слава на това екзотично място на площ от 25 хектара между езерото Аджиджа и Черно море с уникална флора и фауна, както и с много редки птици, и да го превърне в зелена зона за отдих.</p>
      <p>Бъняса е също в окръг Констанца и според екскурзоводите тя е истинска историческа енциклопедия, място, където всеки камък тежи със своя легенда и в което има уникални манастири. На картата на тази част на Добруджа са изобразени общо 79 манастири. Но истински Витлеем за румънците е манастирът „Св. Андрей“ с пещерата, която го е приютила след пристигането му от българските земи, за да проповядва Божието слово, а първите му ученици са били убити в мъки. Според преданието, когато Свети Андрей дошъл, в тази местност е нямало вода. Той ударил пръчката си в скалата и бликнал чудодеен извор, който оттогава никога не е пресъхвал, а водата му е лечебна и затова хиляди вярващи идват тук, за да се помолят и церят.</p>
      <p>Господ е осветил това място и е второто свещено след Йерусалим, има много силно излъчване, казва брат Йон, който от 14-годишен служи тук, а вече е на 86. Манастирският комплекс с трите църкви и мощехранителница с мощите на Свети Андрей, с X-образния кръст, за който също има легенда и с лечебното аязмо, зарежда невероятно духа. Във време на коледен пост тук гощават с най-сладкия манастирски боб, картофена супа, туршия и вино, приготвени в стопанството. В него се отглеждат домашни животни и птици, а сред тях живее и красив елен. Манастирът Дервент е най-посещаваният в Добруджа и е само на 10 км от българската граница. Той е вдигнат сред руините на древно римско селище. На тези места в края на I век са дошли първите ученици на Св. Апостол Андрей. Има красиво аязмо с жива вода, от която слепите проглеждат, а бездетните жени раждат. Лекува и от психически, и физически болести. Смята се, че чудотворният извор е продължение на река Йордан и го наричат „Извор на изцелението“. Вълшебният камък в църквата пък расте сам на големина, защото във времето поема хиляди човешки болки, твърди местният игумен. Поклонниците слагат ръка върху него за лечение-с упование и вяра в чудото. Църквата е изписана от добруджански художници, в нея има и каменен фрагмент от гроба на Божията майка.</p>
      <p>В Адамклиси, само на няколко километра от Бъняса се извисява възстановеният паметник Тропеум Траяни, построен около 109 г.-приблизително по същото време като колоната на Траян в Римския форум. Монументът, който се издига на височина 40 м и е с 40 м диаметър в основата, е символ на победата на императора във войната срещу даките, като се счита, че след тази решаваща битка Римската империя достига върха на своята мощ. От 1974 до 1977 г. се строят внушителният музей и монументът на Траян. Възстановяването е започнало благодарение на каменните релефи – 48 от общо 54, открити от румънския историк и археолог Григоре Точилеску през 1882 г. Проектирана като лапидариум, сградата на музея включва археологични останки, изложени са оригинални предмети от трофея на Траян, включително и колосалната статуя, надписът и фризът с оръжия. В специални стъкленици от това време са се събирали човешки сълзи, доказани лабораторно, на опечалените при погребение.</p>
      <p>В тази част на румънското крайбрежие наистина има забележителности, които са по-интересни от плажа и ол инклузива. А целта на европроекта Joyride на Бъняса, Аджиджа, Шабла и Берковица е да ги популяризира и да развие туристическия потенциал. Както каза кметът на Бъняса Паул Комеш, тези места бяха недостъпни, имаше граници, визи и това е ролята на ЕС -да отваря пътища.</p>
    </article>
  </body>
</html>