<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/803804/%D9%81%D8%AA%D9%86%D9%87-%D8%B9%D9%84%DB%8C%D9%87-%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D8%A8%DB%8C%D8%B1%D9%88%D8%AA-%D9%88-%D8%A8%D8%BA%D8%AF%D8%A7%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T21:15:00+00:00"/>
    <meta property="og:title" content="گزارش| فتنه علیه مقاومت در خیابان‌های بیروت و بغداد"/>
    <meta property="og:description" content="راهپیمایی‌های مردم عراق و لبنان و شعار علیه محور مقاومت نشان می‌دهد که دسیسه‌های پشت پرده تلاش می‌کند، ناکامی‌های خود را سرپوش گذاشته و از وجود نارضایتی‌های مردمی به سود خود بهره برد."/>
  </head>
  <body>
    <article>
      <h1>گزارش| فتنه علیه مقاومت در خیابان‌های بیروت و بغداد</h1>
      <h2>راهپیمایی‌های مردم عراق و لبنان و شعار علیه محور مقاومت نشان می‌دهد که دسیسه‌های پشت پرده تلاش می‌کند، ناکامی‌های خود را سرپوش گذاشته و از وجود نارضایتی‌های مردمی به سود خود بهره برد.</h2>
      <address>
        <time datetime="2019-11-25T21:15:00+00:00">25 Nov 2019, 21:15</time>
      </address>
      <p><b>گروه بین‌الملل خبرگزاری دانشجو</b>، دیگر بر کسی پوشیده نیست که مثلث شوم کشورهای غربی، عربی و رژیم صهیونیستی در مراحل مختلف توطئه در منطقه غرب آسیا شکست خورده و عملاً در مقابل محور مقاومت یارای مبارزه ندارد. با نگاهی به روند سیاسی منطقه، به‌خصوص بعد از آغاز موج بیداری اسلامی شاهدیم که متحدان واشنگتن در منطقه در تمامی عرصه‌های سیاسی و نظامی یکی یکی قافله بازی را باخته و دست از پا درازتر مجبور به عقب نشینی شده‌اند.</p>
      <figure>
        <img src="https://snn.ir/files/fa/news/1398/9/5/850027_895.jpg"/>
      </figure>
      <p>بحران سوریه به‌رغم پروپاگاندای رسانه‌ای و حمایت نظامی از مرتجعان و تروریست‌ها، در نهایت به تثبیت دولت قانونی بشار اسد انجامید و تجاوز به یمن با اینکه نام طوفان قاطعیت نام گرفته بود، به یک فضاحت تمام عیار برای ریاض و ابوظبی تمام شد. به طوری که امارات متحده عربی در حال تخلیه جنوب یمن بوده و سربازان اجاره‌ای که از سوی عربستان سعودی در میدان جنگ حضور داشتند، در حال بازگشت به کشورهای خود هستند.</p>
      <figure>
        <img src="https://snn.ir/files/fa/news/1398/9/5/850029_604.jpg"/>
      </figure>
      <p>
        <b>آغاز فتنه</b>
      </p>
      <p>عربستان سعودی به‌رغم تمامی جاه‌طلبی‌های ولیعهد تازه به دوران رسیده‌اش، خریدهای چندین میلیارد دلاری سلاح و حمایت‌های آمریکا از آن متوجه شده است که دیگر نمی تواند خود را خارج از گود نگه داشته و تبلور آن حملات پی در پی سربازان مقاومت به فرودگاه‌ها و تاسیسات نفتی این کشور است. این حملات نشان می‌دهد ریاض دیگر نمی‌تواند به تامین امنیت اجاره‌ای خود ادامه داده و شرایطش همانند نشستن در اتاق شیشه‌ای است.</p>
      <figure>
        <img src="https://snn.ir/files/fa/news/1398/9/5/850060_675.jpg"/>
      </figure>
      <p>همچنین تلاش‌های ریاض برای تاثیرگذاری در فرآیند انتخابات در لبنان و عراق نه‌تنها به سود عربستان نشد، بلکه متحدان محور مقاومت توانستند کرسی‌های زیادی را از آن خود کنند. این موضوع نشان دهنده اعتماد مردم به جریان مقاومت و آگاهی فزاینده ملت‌های منطقه نسبت به توطئه کشورهای عربی و متحدان غربی آنان است.</p>
      <p>در این میان آغاز اعتراضات مردمی در لبنان و عراق به دلیل نارضایتی به وضعیت اقتصادی، وجود فساد و نبود شغل سبب شد تا گرگ‌های گرسنه دوباره سر از پیله تزویر سر برآورده و برای فتنه‌گری در این کشورها تلاش کنند.</p>
      <figure>
        <img src="https://snn.ir/files/fa/news/1398/9/5/850028_951.jpg"/>
      </figure>
      <p>عراق و لبنان در چند سال اخیر شاهد چندین دوره اعتراض به وضعیت سیاسی، اقتصادی، فساد و تبعیض بوده است؛ اما در کنار به حق بودن این اعتراضات نمی‌توان رد دلارهای سعودی و آمریکایی را در آنها نادیده گرفت. پخش مواد غذایی و نوشیدنی میان معترضان در بیروت و همچنین دادن پول بنزین به موتور سیکلت‌ها در خیابان‌های بغداد برای ایجاد ترافیک و سر و صدا، نشان می‌دهد که جبهه استکبار این بار برای صف‌آرایی در مقابل محور مقاومت دست به حیله جدیدی زده است.</p>
      <p>
        <b>عملیات رسانه‌های عربستان علیه محور مقاومت</b>
      </p>
      <p>شبکه‌های تلویزیونی وابسته به عربستان سعودی نیز با پوشش زنده راهپیمایی‌ها و نا آرامی‌ها در عراق، برای انحراف افکار عمومی تلاش می‌کنند. همچنین حساب‌های کاربری مرتبط با ریاض نیز تلاش می‌کنند تا با ایجاد اخبار جعلی و هشتگ‌های ساختگی به تهییج افکار عمومی بپردازند.</p>
      <p>نکته جالب ماجرا این است که شبکه العربیه و همچنین اینترنشنال (ایران اینترنشنال شبکه تلویزیونی ۲۴ ساعته‌ای است که بودجه‌اش مستقیماً از سوی ریاض تامین می‌شود) با بولد کردن برخی شعارها علیه مقام معظم رهبری، سردار قاسم سلیمانی و سید حسن نصرالله تلاش می‌کنند تا نشان دهند، آنچه موجب بحران اقتصادی و نارضایتی مردم در این دو کشور است مقاومت و در راس آن ایران است.</p>
      <p>
        <b>ناکامی دشمنی علیه مقاومت</b>
      </p>
      <p>این روزها روند آستانه به موفقیت نهایی خود رسیده و سه کشور ایران، روسیه و ترکیه در ژنو آغاز به کار کمیته قانون اساسی سوریه را اعلام کردند. همچنین در پی حمله آنکارا به شبه‌نظامیان کرد، حاکمیت دمشق بر مناطق شمالی و شمال شرقی قطعی شده و می‌توان گفت دولت قانونی بشار اسد حق حاکمیت قانونی بر تمامی سرزمین سوریه را پس گرفته است. این موضوع نشان می‌دهد که فتنه افکنی‌های سال‌های اخیر جبهه استکبار در مقابل محور مقاومت و متحدینش ناکام بوده است.</p>
      <figure>
        <img src="https://snn.ir/files/fa/news/1398/9/5/850064_659.jpg"/>
      </figure>
      <p>همچنین جنگ یمن به‌رغم ادعاها و بهره‌گیری از تجهیزات نظامی پیشرفته امریکایی و اروپایی، درنهایت به دشنه تیزی علیه عربستان سعودی، به‌عنوان عامل این جنایت خونبار تبدیل شده است.</p>
      <p>براساس مطالعه‌ای که موسسه بین‌المللی مطالعات استراتژیک مستقر در لندن انجام داده است، ایران در مقابل رقیبش، عربستان سعودی در تلاش‌های استراتژیک برای نفوذ در خاورمیانه به پیروزی رسیده است و این در حالیست که ریاض میلیاردها دلار صرف پروژه نفوذ خود کرده و در مقابل ایران در شرایط سخت تحریم‌ها قرار دارد.</p>
      <p>همین موفقیت بزرگ نشان می‌دهد که محور استکبار از عقده این پیروزی تلاش می‌کند تا با تهییج افکار عمومی در عراق و لبنان، به‌زعم خود ضربه کاری را به تهران که در راس محور مقاومت است زده و بغداد و بیروت را از تهران جدا کند.</p>
      <p>ائتلاف عربستان سعودی، امارات متحده عربی، رژیم صهیونیستی و آمریکا حلقه فشاری تشکیل داده‌اند که می‌توان بر آن نام مربعی نکبت نامید. این مربع نکبت که در چند سال اخیر در مقابل محور مقاومت چه در میدان نظامی و چه در آوردگاه سیاسی شکست خورده، تلاش می‌کند با موج سواری در جریان اعتراضات مردم عراق و لبنان، برای حذف محور مقاومت از معادله قدرت در غرب آسیا هر اقدامی انجام دهد.</p>
      <figure>
        <img src="https://snn.ir/files/fa/news/1398/9/5/850074_934.jpg"/>
      </figure>
      <p>ائتلاف کشورهای منطقه‌ای و غربی تلاش می‌کند تا با بهره‌گیری از اعتراضات مردمی و با حاشیه بردن محور مقاومت، اولا بر ناکامی‌های سیاسی و نظامی چند سال اخیر خود سرپوش گذاشته و ثانیا اهداف شوم سیاسی خود را در غرب آسیا به پیش برد. به همین سبب است که دستگاه رسانه‌ای در خدمت این کشورها تلاش می‌کند، اعتراضات را منحرف و علیه مقاومت و ایران جلوه دهد.</p>
      <p>حال این مربع نکبت که این روزها دیگر توانی برای مقابله سیاسی و نظامی با محور مقاومت ندارد، تمام تلاش خود را به کار بست تا با استفاده از ابزار مردم علیه مقاومت، جبهه جدیدی علیه تهران باز کند که می‌توان آن را همانند اغتشاشات دی ماه ۹۶ ذکر کرد.</p>
    </article>
  </body>
</html>