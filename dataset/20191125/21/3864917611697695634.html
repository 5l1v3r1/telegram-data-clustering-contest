<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825224-tramp-prodovzue-zahisati-dzuliani-akij-figurue-u-spravi-tisku-na-ukrainu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T21:16:00+00:00"/>
    <meta property="og:title" content="Трамп продовжує захищати Джуліані, який фігурує у справі тиску на Україну"/>
    <meta property="og:description" content="Президент США Дональд Трамп продовжує похвально висловлюватися на адресу свого ексадвоката Руді Джуліані, який, згідно з розслідуванням щодо імпічменту президента, відігравав ключову роль у примушенні України почати розслідування проти родини Джо Байдена."/>
  </head>
  <body>
    <article>
      <h1>Трамп продовжує захищати Джуліані, який фігурує у справі тиску на Україну</h1>
      <h2>Президент США Дональд Трамп продовжує похвально висловлюватися на адресу свого ексадвоката Руді Джуліані, який, згідно з розслідуванням щодо імпічменту президента, відігравав ключову роль у примушенні України почати розслідування проти родини Джо Байдена.</h2>
      <address>
        <time datetime="2019-11-25T21:16:00+00:00">25 Nov 2019, 21:16</time>
      </address>
      <p>Про це президент США заявив під час спілкування з журналістами в Овальному кабінеті в понеділок, коли приймав прем'єр-міністра Болгарії, повідомляє власний кореспондент Укрінформу.</p>
      <p>"Руді – чудова людина", - підкреслив глава Білого дому, додавши, що Джуліані є "найкращим борцем з криміналом і корупцією". </p>
      <p>Трамп також висловив переконання, що нинішні звинувачення проти Джуліані зрештою виявляться "несправедливими". </p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824179-kobolev-gotovij-svidciti-u-nujorku-v-spravi-dzuliani-zmi.html">Коболєв готовий свідчити у Нью-Йорку в справі Джуліані - ЗМІ</a>
      </blockquote>
      <p>Глава Білого дому висловився на захист свого колишнього персонального адвоката, який фігуру в кримінальній справі, порушеній прокуратурою Нью-Йорка, а також у розслідуванні з імпічменту президента, яке проводиться в нижній палаті американського Конгресу.</p>
      <p>Нагадаємо: як підтвердили численні свідки на слуханнях у Палаті представників, Джуліані, який не вважається державним службовцем, був куратором тіньового каналу кабінету Трампа в українському питанні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823122-eksradnica-trampa-poasnila-comu-dzuliani-nazvali-granatou.html">Ексрадниця Трампа пояснила, чому Джуліані назвали "гранатою"</a>
      </blockquote>
      <p>Зокрема, Джуліані пов'язують із зусиллями Білого дому натиснути на Україну з метою відкриття справи проти родини Джо Байдена, який є основним суперником <b><a href="https://www.ukrinform.ua/tag-tramp">Дональда Трампа</a></b> на майбутніх виборах президента США.</p>
    </article>
  </body>
</html>