<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/prepodavatel-po-jurnalistika-razkri-zashto-bylgarskite-medii-ne-obsyjdat-voennija-ni-iznos-news_1409683.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="Преподавател по журналистика разкри защо българските медии не обсъждат военния ни износ"/>
    <meta property="og:description" content="Това, което не се обсъжда от българските медии, е българският военен износ, защото България държи между 60 и 70% от експорта на т."/>
  </head>
  <body>
    <article>
      <h1>Преподавател по журналистика разкри защо българските медии не обсъждат военния ни износ</h1>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author" href="https://www.actualno.com/editors/uid/96" target="_blank">Тодор Беленски</a></address>
      <p>Това, което не се обсъжда от българските медии, е българският военен износ, защото България държи между 60 и 70% от експорта на т. нар. ”нестандартно въоръжение” в НАТО, т. е. всичкото това оръжие, което е по стандартите на бившия Варшавски договор. Това са едни големи договори, които минават през американски компании. <br/><br/><br/>Това каза пред БНР преподавателят в Департамента по журналистика и масова комуникация към Калифорнийския университет Христофор Караджов по повод визитата на премиера Бойко Борисов в САЩ по покана на Доналд Тръмп.</p>
      <related>
        <a href="https://www.actualno.com/america/borisov-vyv-vashington-vie-tuka-si-se-karajte-pri-nas-ima-mjasto-i-za-republikanci-i-za-demokrati-news_1409643.html"/>
      </related>
      <p>По думите му това са договори, които се одобряват в НАТО. "Да речем за това кой ще снабдява въоръжените сили на Полша или на Естония, които не биха могли да се случат без одобрението на САЩ",обясни Караджов. <br/>Според него България е абсолютно неизвестна величина и ако има пресконференция на Борисов и Тръмп след срещата им, всички въпроси на журналистите ще бъдат към американския президент във връзка с процедурата по импийчмънт. В предварително обявените теми за срещата липсва коментар за бъдещето на българския износ за НАТО на нестандартно въоръжение, а голяма част от него не може да стане възможен без одобрението на САЩ, обясни той. Българският износ на военна продукция е за около 1.2 млрд. евро годишно, подчерта той.</p>
      <related>
        <a href="https://www.actualno.com/europe/die-welt-evropa-harchi-vse-poveche-za-otbrana-a-pecheljat-sasht-news_1409492.html"/>
      </related>
      <p>Караджов коментира и интервюто на бившия посланик на САЩ в София Джеймс Пардю пред Дойче веле, в което той прави сравнение на начините, по които Борисов и Тръмп се отнасят към медиите в страните си. <br/>"Това, което Борисов може да си позволи да направи с медиите в България, е абсолютно непостижимо дори и за най-могъщия американски президент, за щастие. Така че има основание в сравнението, но то е до голяма степен повърхностно, поради различната специфика на държавите, но има много сходни черти в маниера и свойския начин на отношение, който се наблюдава и при двамата", каза Караджов. Според него би било интересно премиерът Борисов да бъде запитан за статията на Пардю за изданието „Хил“, в която той твърди, че България е сред примерите какво може да се случи, когато политика за компрометиране на независимата журналистика се увенчае с успех. За руското влияние в политиката на България Христофор Караджов коментира, че Путин е единственият политик, когото Тръмп не е критикувал, поне открито. "не знам как ще размаха пръст на българския премиер", допълни той.</p>
    </article>
  </body>
</html>