<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Sur2v/shakespeare-neni-autorem-celeho-jindricha-viii-cesti-vyzkumnici-prinesli-novou-analyzu"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T21:21:00+00:00"/>
    <meta property="og:title" content="Shakespeare není autorem celého Jindřicha VIII.? Čeští výzkumníci přinesli novou analýzu"/>
    <meta property="og:description" content="Historici už dlouho mají za to, že svou hru Jindřich VIII. dramatik William Shakespeare nenapsal sám, a studie českého lingvisty nyní naznačuje, že takřka stejným dílem jako „bard z Avonu“ se na tvorbě podílel jeden z jeho současníků. Podle analýzy Petra Plecháče z Ústavu pro českou literaturu Akademie věd ČR (AV ČR) pochází skoro polovina divadelní hry z pera Johna Fletchera. Jeho rukopis v textu ze začátku 17. století podle CNN identifikoval nový algoritmus."/>
  </head>
  <body>
    <article>
      <h6 class="kicker">Odhalení nesmrtelného barda</h6>
      <h1>Shakespeare není autorem celého Jindřicha VIII.? Čeští výzkumníci přinesli novou analýzu</h1>
      <address><time datetime="2019-11-25T21:21:00+00:00">25 Nov 2019, 21:21</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Historici už dlouho mají za to, že svou hru Jindřich VIII. dramatik William Shakespeare nenapsal sám, a studie českého lingvisty nyní naznačuje, že takřka stejným dílem jako „bard z Avonu“ se na tvorbě podílel jeden z jeho současníků. Podle analýzy Petra Plecháče z Ústavu pro českou literaturu Akademie věd ČR (AV ČR) pochází skoro polovina divadelní hry z pera Johna Fletchera. Jeho rukopis v textu ze začátku 17. století podle CNN identifikoval nový algoritmus.</b>
      </p>
      <p>Drama o anglickém králi Jindřichu VIII. přineslo oproti dřívější Shakespearově tvorbě stylistický odklon, badatelé se ale zatím neshodli na tom, kdo kromě rodáka ze Stratfordu nad Avonou se pod hru podepsal. Fletchera jako možného spoluautora označil už v 19. století britský akademik James Spedding, píše CNN.</p>
      <p>Lingvista Plecháč při výzkumu na toto téma zkombinoval analýzu slovní zásoby a veršování s metodami strojového učení. Jím „vytrénovaný“ algoritmus divadelní hru zkoumal z různých úhlů, od frekvence určitých slov přes používání stažených tvarů až po rytmické vzorce. „Díky strojové analýze dokázal Petr Plecháč doslova rozeznat, který autor psal kterou scénu,“ uvedla v tiskové zprávě AV ČR.</p>
      <p>Podle výsledků studie jsou první dva výstupy v prvním z pěti dějství nezpochybnitelně dílem Shakespeara, avšak další čtyři výstupy prý napsal Fletcher. Společně pak autoři zřejmě napsali část třetího dějství, zatímco většina pátého dějství nese Fletcherův rukopis.</p>
      <p>„Naše výsledky výrazně podporují kanonické rozdělení hry mezi Williama Shakespeara a Johna Fletchera, na které upozornil James Spedding,“ řekl autor výzkumu magazínu MIT Technology Review. Analýze literárních stylů za pomoci statistiky a metod strojového učení se Plecháč věnuje už několik let.</p>
      <p>Dramatik Fletcher společně se Shakespearem působil v prestižní divadelní společnosti Služebníci královi (King‘s Men). Podle AV ČR patřil k nejplodnějším autorům přelomu 16. a 17. století a po Shakespearově smrti napsal pokračování k některým z jeho slavných her.</p>
      <p>Spolupracoval také s Philipem Messingerem, kterého někteří historici rovněž označili za spolutvůrce Jindřicha VIII. Tuto hypotézu Plecháčova zjištění nepotvrzují. Naznačují ale podíl neznámého autora na čtvrtém dějství, které prý neodpovídá ani Fletcherovu, ani Shakespearovu stylu.</p>
      <p> </p>
      <related>
        <a href="https://echo24.cz/a/SGQ98/zalezi-na-umeni-banksy-prodava-sva-dila-v-internetovem-obchodu-nemuze-si-je-ale-koupit-kazdy"/>
      </related>
    </article>
  </body>
</html>