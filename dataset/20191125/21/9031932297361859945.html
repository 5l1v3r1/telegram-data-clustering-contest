<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/smiertelne-ofiary-powodzi-w-europie/"/>
    <meta property="og:site_name" content="Polsat News"/>
    <meta property="article:published_time" content="2019-11-25T21:59:00+00:00"/>
    <meta property="og:title" content="Śmiertelne ofiary powodzi w Europie"/>
    <meta property="og:description" content="Co najmniej dziewięć osób zginęło od weekendu na skutek powodzi we Francji, Grecji i Włoszech; w tym ostatnim kraju służby ratunkowe nie wykluczyły kolejnych ofiar, gdyż zapadła się część autostrady w pobliżu miasta Savona - informuje w poniedziałek AP."/>
  </head>
  <body>
    <article>
      <h1>Śmiertelne ofiary powodzi w Europie</h1>
      <address>
        <time datetime="2019-11-25T21:59:00+00:00">25 Nov 2019, 21:59</time>
      </address>
      <p>
        <b>Co najmniej dziewięć osób zginęło od weekendu na skutek powodzi we Francji, Grecji i Włoszech; w tym ostatnim kraju służby ratunkowe nie wykluczyły kolejnych ofiar, gdyż zapadła się część autostrady w pobliżu miasta Savona - informuje w poniedziałek AP.</b>
      </p>
      <related>
        <a href="https://www.polsatnews.pl/wiadomosc/2019-11-25/ulewne-deszcze-i-powodz-we-francji-nie-zyja-cztery-osoby/"/>
      </related>
      <p>We Francji, gdzie zginęły cztery osoby, ulewne deszcze wywołały falę powodziową w dwóch departamentach: Var oraz Alpy Nadmorskie na południowym wschodzie kraju.</p>
      <p>
        <a href="https://www.polsatnews.pl/wiadomosc/2019-10-24/powodzie-na-poludniu-francji-wstrzymano-kursowanie-pociagow/">
          <b>ZOBACZ: Powodzie na południu Francji. Wstrzymano kursowanie pociągów</b>
        </a>
      </p>
      <p>
        <b>Zniszczone domy, drogi i samochody</b>
      </p>
      <p>Powódź spowodowała w weekend uszkodzenia domów i dróg oraz zatopienia samochodów i autobusów. Ewakuowano ponad 1,5 tys. osób, straż pożarna interweniowała ponad 2 tys. razy, a ponad 30 gospodarstw domowych pozostaje bez prądu. W poniedziałek część dróg na francuskiej Riwierze była nadal zamknięta.</p>
      <p>We Włoszech po weekendowych ulewach poziom rzek nadal się podnosi. Na północy kraju zginęła kobieta, której samochód porwała rzeka Bomida na północnym zachodzie kraju.</p>
      <p>Nie przestaje wzrastać poziom wody w rzece Ticino w Lombardii, w pobliżu Pawii, a na ulicach miasta jest 15 centymetrów wody. Część mieszkańców postanowiła się ewakuować.</p>
      <p>Cztery osoby zginęły W Grecji, gdzie ulewy nawiedziły zachodnią część kraju, powodując osunięcia ziemi, powodzie i zakłócenia w transporcie. Dwie pierwsze ofiary utonęły w poniedziałek o świcie, gdy podczas burzy i ulewnego deszczu zatonęła ich żaglówka na przystani w miasteczku Antirio.</p>
      <p>
        <b>Pobity rekord </b>
      </p>
      <p>Dwie kobiety zginęły później w poniedziałek, gdy sztorm dotarł do wysp we wschodniej części Morza Egejskiego; jedna z nich utonęła na wyspie Kos, druga przebywała w pokoju, który znajdował się w piwnicy budynku i został zalany.</p>
      <p>Ulewne deszcze i lawiny błotne odcięły też autostradę łączącą Ateny z portowym miastem Patras.</p>
      <p>Powodzie we francuskim regionie Prowansja-Alpy-Lazurowe Wybrzeże, gdzie znajdują się departamenty Var i Alpy Nadmorskie, występują dość często, jednak ta była wyjątkowa. W niektórych rejonach Var wystąpiły tak obfite opady, jak zwykle w ciągu dwóch do trzech miesięcy. W miejscowości Roquebrune-sur-Argens poziom rzeki Argens podniósł się do ponad siedmiu metrów, bijąc rekordy powodzi z 2011 roku. Centrum miasta liczącego około 13 tys. mieszkańców pozostaje odcięte od świata.</p>
      <p>
        <a href="https://www.polsatnews.pl/wideo/nie-pamietam-takiego-kryzysu-w-izraelu-szewach-weiss-w-polsat-news_6760335/">WIDEO - "Nie pamiętam takiego kryzysu w Izraelu". Szewach Weiss w Polsat News</a>
      </p>
      <figure>
        <img src="https://r.dcs.redcdn.pl/http/o2/redefine/cp/qn/qnc96r4yg18smjsbqtbah9zvdu92vv1m.jpg"/>
      </figure>
    </article>
  </body>
</html>