<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/sport/article/7909801"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T21:36:00+00:00"/>
    <meta property="og:title" content="Ивелин в идеалния отбор на кръга в Русия въпреки загуба"/>
    <meta property="og:description" content="Доскорошният капитан на националния отбор Ивелин Попов получи още едно признание за силната си игра в състава на “Ростов” при гостуването на “Динамо”."/>
  </head>
  <body>
    <article>
      <h1>Ивелин в идеалния отбор на кръга в Русия въпреки загуба</h1>
      <address><time datetime="2019-11-25T21:36:00+00:00">25 Nov 2019, 21:36</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>Доскорошният капитан на националния отбор Ивелин Попов получи още едно признание за силната си игра в състава на “Ростов” при гостуването на “Динамо”. Въпреки загубата с 1:2 в Москва българският футболист първо бе обявен за играч на мача, а след приключването на двубоите от 17-ия кръг в руската Висша лига попадна в идеалния му отбор, изготвен от news.ru.</p>
      <p>Ивелин откри резултата в 13-ата мин. Домакините стигнаха до обрат с 2 гола от дузпи на германеца Максимилиан Филип. Медиите в Русия обаче са категорични, че особено едната е повече от съмнителна. Освен това съдията Казарцев не само не изгони Юсупов от “Динамо” за груб фаул срещу съотборника на Ивелин - Глебов, но не му показа и жълт картон. След мача стана ясно, че пострадалият има счупване на кост в крака.</p>
      <p>“Попов вкара гол и през целия мач бе един от лидерите на гостите. Те напълно заслужаваха да си тръгнат с точки от Москва, но странните решения на рефера ги лишиха от това. Даже загубата не попречи на експертите да изберат Попов за №1 в мача, а ние се съгласяваме с това”, пише news.ru.</p>
    </article>
  </body>
</html>