<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837779-v-ivano-frankivsku-mozhlive-timchasove-zaprovadzhennya-osoblivogo-rezhimu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T21:56:00+00:00"/>
    <meta property="og:title" content="В Івано-Франківську можливе тимчасове запровадження “особливого режиму”"/>
    <meta property="og:description" content="КИЇВ. 25 листопада. УНН. В Івано-Франківській області можливе тимчасове запровадження “особливого режиму” через антитерористичні навчання, що …"/>
  </head>
  <body>
    <article>
      <h1>В Івано-Франківську можливе тимчасове запровадження “особливого режиму”</h1>
      <address><time datetime="2019-11-25T21:56:00+00:00">25 Nov 2019, 21:56</time> by <a rel="author">Саша Картер</a></address>
      <p><b>КИЇВ. 25 листопада. УНН.</b> В Івано-Франківській області можливе тимчасове запровадження “особливого режиму” через антитерористичні навчання, що проходитимуть в області 25-26 листопада. Про це повідомляє пресслужба Управління Служби безпеки України в Івано-Франківській області на своїй сторінці в Facebook, передає <b>УНН</b>.</p>
      <p>Так, повідомляється, що упродовж 25-26 листопада 2019 року координаційна група Антитерористичного центру при Управлінні Служби безпеки України в Івано-Франківській області проведе планове тактико-спеціальне антитерористичне навчання, що відбуватиметься в обласному центрі “в умовах максимально наближених до реальних з використанням спеціальної техніки та озброєння”.</p>
      <p>“Під час заходів можливе тимчасове запровадження особливого режиму, в тому числі обмеження або заборона пересування людей та руху транспортних засобів, а також перевірка документів, що засвідчують особу, огляд автомобілів тощо”, — зазначають в управлінні.</p>
      <p>В навчаннях візьмуть участь підрозділи Національної поліції, Національної гвардії, Збройних Сил України, Державної прикордонної служби, Державної служби з надзвичайних ситуацій, Держспецзв’язку, представники місцевих органів виконавчої влади та органів місцевого самоврядування.</p>
      <p>В Управлінні закликають громадян зберігати спокій і з розумінням поставитися до можливих незручностей, належним чином реагувати на законні дії та вимоги правоохоронців.</p>
      <p>Як повідомляв <b>УНН</b>, минулого тижня Росія розпочала <a href="https://www.unn.com.ua/uk/news/1836581-rosiya-rozpochala-viyskovi-navchannya-u-chornomu-mori-za-uchasti-flotu-ta-aviatsiyi">військові навчання</a> у Чорному морі за участі флоту та авіації.</p>
    </article>
  </body>
</html>