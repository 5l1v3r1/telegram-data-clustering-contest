<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359659"/>
    <meta property="og:site_name" content="СПОРТ - РТРС"/>
    <meta property="article:published_time" content="2019-11-25T21:19:00+00:00"/>
    <meta property="og:title" content="Шест ствари које треба да знате о Бајерну"/>
    <meta property="og:description" content="Минхенски Бајерн поново у Београду. Ово је шест основних ствари које треба да знате о њемачком клубу."/>
  </head>
  <body>
    <article>
      <h1>Шест ствари које треба да знате о Бајерну</h1>
      <address>
        <time datetime="2019-11-25T21:19:00+00:00">25 Nov 2019, 21:19</time>
      </address>
      <p>
        <i>Минхенски Бајерн поново у Београду. Ово је шест основних ствари које треба да знате о њемачком клубу.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1360/136082.jpg"/>
        <figcaption>Бајерн Минхен (фото: twitter.com/FCBayern)</figcaption>
      </figure>
      <p>Као и огроман број других клубова у Европи и Британији на преласку између два вијека, Бајерн из Минхена основан је у угоститељском објекту, у ресторану "Жизела". Франц Јон, иначе Берлинац, сматра се зачетником идеје о покретању клуба који ће, кроз неколико година, стићи до доминантног положаја, прво у Минхену, потом у Баварској, а онда и у земљи.</p>
      <p>То покоравање читаве земље морало је да сачека долазак представника чувене "дунавске школе", аустријанца Рихарда Кон Донбија, који је као тренер освојио титилу са Бајерном 1932. године.</p>
      <p>Међутим, доласком на власт нацистичког режима, клуб какав је био Бајерн, са јасним везама са јеврејском заједницом (предсједник Курт Ландауер је побјегао из логора Дахау), није могао да просперира. Обесправљен и занемарен, Бајерн је постао бескућник 1944. године, када су клупске просторије уништене у савезничком бомбардовању.</p>
      <p>Многи не знају да Њемачка није имала професионалну савезну лигу до 1963. године, када је основана Бундеслига.</p>
      <p>Бајерн није добио позив да буде дио новог такмичења - та прилика је пружена сусједном Минхену 1860.</p>
      <p>Финансијски проблеми који су се само погоршали изостанком са најјачих такмичења у Њемачкој натјерали су клуб да се реорганизује и преуреди своје пословне приоритете. Прилика је пружена младим фудбалерима (Герд Милер и Франц Бекенбауер су неки од њих...), а за тренера је изабран Југословен Златко Чик Чајковски.</p>
      <p>Тежак период прекинут је златним. Током седамдесетих година, под вођством Уда Латека и Детмара Крамера, Бајерн из Минхена освојио је три пута титулу шампиона Европе, играјући оно што се назива њемачком верзијом "тоталног фудбала".</p>
      <p>Позицију доминантног клуба у Њемачкој, након овога, Бајерн никоме није препуштао... Мијењали су се само ривали, а то су током деценија били Борусија из Менхенгладбаха, Борусија из Дортмунда...</p>
      <p>Турбулентне деведесете године прошлог вијека донијеле су Бајерну помало пејоративни надимак "ФК Холивуд", због тога што су његови играчи и челници новинске чланке попуњавали не стриктно фудбалским или, уопште, спортским стварима.</p>
      <p>Бајерн је напустио играње на Олимпијском стадиону у мају 2005. године, када је, послије 33 године, нови дом Бавараца постала Алијанц арена.</p>
      <p>Управо је на овом стадиону прослављен и успјех из сезоне 2012/2013, када је освојена историјска трипла круна под вођством Јупа Хајнкеса.</p>
    </article>
  </body>
</html>