<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2419831&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-25T21:35:00+00:00"/>
    <meta property="og:title" content="எஸ்.பி.ஜி., சட்டத்திருத்த மசோதா தாக்கல்"/>
    <meta property="og:description" content="புதுடில்லி : முன்னாள் பிரதமர்களின் குடும்பத்தினருக்கு சிறப்பு பாதுகாப்பு படை பாதுகாப்பு அளிப்பதில் இருந்து விலக்கு அளிக்கும் சட்ட திருத்த மசோதா நேற்று லோக்சபாவில் தாக்கல் - தினமலர்"/>
  </head>
  <body>
    <article>
      <h1>எஸ்.பி.ஜி., சட்டத்திருத்த மசோதா தாக்கல்</h1>
      <address>
        <time datetime="2019-11-25T21:35:00+00:00">25 Nov 2019, 21:35</time>
      </address>
      <p>புதுடில்லி : முன்னாள் பிரதமர்களின் குடும்பத்தினருக்கு சிறப்பு பாதுகாப்பு படை பாதுகாப்பு அளிப்பதில் இருந்து விலக்கு அளிக்கும் சட்ட திருத்த மசோதா நேற்று லோக்சபாவில் தாக்கல் செய்யப்பட்டது.</p>
      <p>காங். தலைவர் சோனியா அவரது மகன் ராகுல், மகள் பிரியங்கா ஆகியோருக்கு எஸ்.பி.ஜி. எனப்படும் சிறப்பு பாதுகாப்பு படை கமாண்டோக்களின் பாதுகாப்பு 30 ஆண்டுகளாக அளிக்கப்பட்டு வந்தது. முன்னாள் பிரதமர் ராஜிவ் குடும்பத்தினர் என்ற அடிப்படையிலும் விடுதலைப் புலிகளின் அச்சுறுத்தலுக்கு ஆளானவர்கள் என்ற அடிப்படையிலும் இந்த பாதுகாப்பு அளிக்கப்பட்டு வந்தது. சமீபத்தில் இந்த பாதுகாப்பை வாபஸ் பெறுவதாக மத்திய அரசு அறிவித்தது. முன்னாள் பிரதமர்களின் குடும்பத்தினருக்கு சிறப்பு பாதுகாப்பு அளிப்பதில் இருந்து விலக்கு அளிக்கக் கோரும் சட்ட திருத்த மசோதா லோக்சபாவில் நேற்று தாக்கல் செய்யப்பட்டது.</p>
      <figure>
        <img src="https://img.dinamalar.com/data/gallery/gallerye_030329874_2419831.jpg"/>
      </figure>
      <p>இந்த மசோதாவில் 'பிரதமருக்கும் அவருடன் அவரது வீட்டில் வசிக்கும் குடும்பத்தினருக்கும் எஸ்.பி.ஜி.பாதுகாப்பு வழங்கப்படும். முன்னாள் பிரதமர்களை பொருத்தவரை அவருக்கும் அவருடன் அவரது வீட்டில் வசிக்கும் குடும்பத்தினருக்கும் பதவியிலிருந்து விலகியது முதல் ஐந்து ஆண்டுகள் வரை எஸ்.பி.ஜி. பாதுகாப்பு வழங்கப்படும்' என கூறப்பட்டுள்ளது. <br/><br/>லோக்சபாவில் மசோதாவை தாக்கல் செய்து உள்துறை இணை அமைச்சர் கிஷண் ரெட்டி கூறுகையில் ''இப்போது முன்னாள் பிரதமர் மற்றும் அவரது குடும்பத்தினருக்கு வழங்கப்படும் எஸ்.பி.ஜி. பாதுகாப்பில் எந்த கால வரையறையும் விதிக்கப்படவில்லை. இதனால் முக்கியமானவர்களுக்கு கூட பாதுகாப்பு வழங்க முடியாத நிலை ஏற்படுகிறது. இதை மாற்றி சில கட்டுப்பாடுகளை விதிக்கும் வகையில் இந்த மசோதா கொண்டு வரப்பட்டுள்ளது" என்றார்.</p>
      <h4>வரி விதிப்பு சட்டத்திருத்தம்</h4>
      <p>நாட்டில் பொருளாதார வளர்ச்சியை மேம்படுத்த கார்ப்பரேட் நிறுவனங்களுக்கான வரி 30 சதவீதத்திலிருந்து 22 சதவீதமாக குறைக்கப்படுவதாக மத்திய நிதியமைச்சர் நிர்மலா சீதாராமன் தெரிவித்தார். அப்போது பார்லிமென்ட் கூட்டம் நடக்காததால் இது தொடரபான அவசர சட்டம் செப்டம்பர் 20ல் பிரகடனப்படுத்தப்பட்டது. இந்நிலையில் இந்த அவசர சட்டத்தை சட்டமாக்கும் வகையில் வரி விகிதங்கள் சட்ட திருத்த மசோதா 2019ஐ லோக்சபாவில் நிதியமைச்சர் நிர்மலா சீதாராமன் நேற்று தாக்கல் செய்தார்.</p>
      <figure>
        <img src="https://img.dinamalar.com/data/gallery/gallerye_030335643_2419831.jpg"/>
      </figure>
      <h4>கப்பல்கள் மறுசுழற்சி:</h4>
      <p>கப்பல்கள் மறுசுழற்சி மசோதா 2019-ஐ சட்டமாக்கவும் பாதுகாப்பான சுற்றுச்சூழலுக்கு உகந்த வகையில் கப்பல்களை மறுசுழற்சி செய்வதற்கான 2009-ல் நிறைவேற்றப்பட்ட ஹாங்காங் சர்வதேச பிரகடனத்தை ஏற்கவும் மத்திய அமைச்சரவை சமீபத்தில் ஒப்புதல் அளித்தது. இதையடுத்து இந்த மசோதாவை லோக்சபாவில் கப்பல்துறை இணை அமைச்சர் மன்சுக் மாண்டவியா நேற்று தாக்கல் செய்தார்.</p>
    </article>
  </body>
</html>