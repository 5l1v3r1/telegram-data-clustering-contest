<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710231"/>
    <meta property="og:site_name" content="ישראל היום"/>
    <meta property="article:published_time" content="2019-11-25T21:16:42+00:00"/>
    <meta property="og:title" content="סיוט בכביש 90: נהגת בהיריון התעלפה"/>
    <meta property="og:description" content="האישה חשה ברע אך הצליחה לעצור את רכבה בשול הדרך, רגע לפני שאיבדה הכרה • אמה בת ה-80 נחלצה לעזרתהבארץ"/>
  </head>
  <body>
    <article>
      <h1>סיוט בכביש 90: נהגת בהיריון התעלפה</h1>
      <h2>האישה חשה ברע אך הצליחה לעצור את רכבה בשול הדרך, רגע לפני שאיבדה הכרה • אמה בת ה-80 נאלצה לעצור מכוניות מאחר שבאזור אין קליטה סלולרית</h2>
      <address><time datetime="2019-11-25T21:16:42+00:00">25 Nov 2019, 21:16</time> by <a rel="author" href="https://www.israelhayom.co.il/writer_articles?tid=1332" target="_blank">רונית זילברשטיין</a></address>
      <p><b>כמעט אסון בערבה: </b>אישה בהיריון מתקדם, שנהגה אמש (ראשון) ברכבה לביתה באילת, <a href="https://www.israelhayom.co.il/article/585417">חשה ברע</a> אך הצליחה לעצור את מכוניתה בשול הדרך, רגע לפני ש<a href="https://www.israelhayom.co.il/article/710225">איבדה הכרה</a>. אלא שכאן רק החלה הדרמה. אמה בת ה-80, שהתלוותה אליה לנסיעה, נאלצה לעמוד מחוץ לרכב במשך למעלה מחצי שעה בחושך מוחלט ובקור מקפיא על מנת לעצור רכבים שיסייעו לה - זאת בשל היעדר קליטה סלולרית באזור.</p>
      <p> </p>
      <p>רק כעבור חצי שעה עצר במקום רכב בו נהגה תושבת אילת שהבחינה באישה המבוגרת, שבמקרה התגלה כי היא שכנה שלה. הנהגת הסיעה את השתיים לבית החולים יוספטל באילת שם אושפזה האישה לבדיקות.</p>
      <p> </p>
      <p>לנה שר, שעצרה את הרכב לשתיים, שיחזרה היום את הסיפור המצמרר שכמעט נגמר במוות: "אני אומרת את זה מדם ליבי, מהקושי, הפחד והחרדה לאבד הכל, לאבד את חיי, ואת חיי משפחתי ברגע. אני וילדי מתגוררים באילת, וכביש הערבה עבורנו הוא הציר והדרך הראשית למרכז הארץ. זהו הקשר שלנו לישראל. ביקור קרובים, משפחה, טיפולים רפואיים .כביש הערבה היא הדרך של משפחתי וחברי להגיע ולצאת מאילת.</p>
      <p> </p>
      <p>"כביש 90 הנמצא ברמת תחזוקה ירודה, ללא שוליים, ללא מפרצי עצירה במקרה חרום, ללא חניוני דרך או נקודות רענון. הכביש ברובו משובש עם סדקים,  בורות, שקיעות שנגרמו מהשיטפונות, גשמים ומשאיות כבדות שנוסעות עליו. שולי הכביש משובשים, דהויים ולפעמים לא קיימים. רוחבם לא מאפשר עצירת חירום, ובקצה השול ישנם קטעים ארוכים של מדרונות חדים. לאורך הכביש ישנם קטעים רבים שבהם אין קליטה סולרית, כך שגם במקרה של תקלה, תאונה, או חלילה פציעה לא ניתן להזעיק סיוע".</p>
      <p> </p>
      <p>שר הוסיפה: "שעות הערב והלילה הן החמורות והמסוכנות שכן הכביש חשוך ללא תאורה או פסים זוהרים, מחזירי אור או שילוט קריא. השיטור הדליל בשעות הלילה וחוסר הנוכחות מאפשר לעבריינים לנהוג בו במהירות גבוהה, ללא ציות לתנאי השטח והכביש ולעקוף על קו הפרדה לבן רציף, אל מול הרכב המגיע ממול כאשר לאחרון אין כל סיכוי לשרוד".</p>
      <p> </p>
      <p>שר פנתה בקריאה נרגשת לשר התחבורה בצלאל סמוטריץ': "אני פונה אליך באופן אישי, אתה כמוני איש משפחה אבא לילדים, אתה הממונה על התקציב לסיים ושיפור עורק החיים הזה לאילת. בידייך הכלים להפוך את רוע הגזרה מכביש המוות לכביש של תקווה וחיים. אנא ממך, בכל לשון של בקשה, הצל את חבריי, משפחתי, את ילדיי, הצל אותי".</p>
    </article>
  </body>
</html>