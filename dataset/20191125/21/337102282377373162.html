<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%A9%D8%A7%D8%B1%D8%B2%D8%A7%D8%B1-%DB%B1%DB%B6-%D8%B1%D9%88%D8%B2%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%AE%D8%B4%D9%88%D9%86%D8%AA-%D8%B9%D9%84%DB%8C%D9%87-%D8%B2%D9%86%D8%A7%D9%86-%D8%AF%D8%B1-%DA%A9%D8%A7%D8%A8%D9%84-%D8%A2%D8%BA%D8%A7%D8%B2-%D8%B4%D8%AF-20191125/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-25T21:33:12+00:00"/>
    <meta property="og:title" content="کارزار ۱۶ روزه مبارزه با خشونت علیه زنان در کابل آغاز شد"/>
    <meta property="og:description" content="دو روز پس از انتشار گزارش کمیسیون مستقل حقوق بشر افغانستان، شبکه زنان افغان امروزبه مناسبت روز بین‌المللی مبارزه با خشونت علیه زنان، کارزار یا کمپاین ۱۶ روزه‌ای را در کابل آغاز کرد. کمیسیون مستقل حقوق بشر افغانستان روز شنبه ۲۳ نوامبر اعلام کرده بود..."/>
  </head>
  <body>
    <article>
      <h1>کارزار ۱۶ روزه مبارزه با خشونت علیه زنان در کابل آغاز شد</h1>
      <address>
        <time datetime="2019-11-25T21:33:12+00:00">25 Nov 2019, 21:33</time>
      </address>
      <p>
        <b>دو روز پس از انتشار گزارش کمیسیون مستقل حقوق بشر افغانستان، شبکه زنان افغان امروزبه مناسبت روز بین‌المللی مبارزه با خشونت علیه زنان، کارزار یا کمپاین ۱۶ روزه‌ای را در کابل آغاز کرد. کمیسیون مستقل حقوق بشر افغانستان روز شنبه ۲۳ نوامبر اعلام کرده بود که در هفت ماه گذشته حد اقل ۱۲۳ مورد خشونت جنسی علیه زنان در افغانستان ثبت شده است.</b>
      </p>
      <p>همزمان با روز بین‌المللی مبارزه با خشونت علیه زنان، شبکه زنان افغان نیز فعالیت‌های وسیعی را در این زمینه امروز دوشنبه ۲۵ نوامبر در پایتخت افغانستان آغاز کرد.</p>
      <p>بر اساس گفته‌های روشن مشعل، مسئول بخش دادخواهی شبکه زنان افغان، این کمپاین به منظور همبستگی زنان کشور برای مبارزه با خشونت راه اندازی شده است.</p>
      <p>همزمان با آغاز این کمپاین، دفتر نمایندگی سازمان ملل متحد یا یوناما هم طی خبرنامه‌ای امروز از مقامات دولت افغانستان خواست تا به افزایش روند خشونت علیه زنان این کشور پایان بخشد. یوناما همچنین تأکید کرد که دولت باید همه تلاش‌های خود را در راستای پایان دادن به خشونت جنسی افزایش دهد. عدم معافیت مجازات عاملان این خشونت‌ها، یکی از درخواست‌های یوناما از دولت افغانستان است.</p>
      <p>تدامیچی یاماموتو، نماینده‌ی ویژه‌ی سازمان ملل متحد برای افغانستان در این رابطه امروز گفت : «ما فریاد زنان قربانی خشونت در افغانستان را می‌شنویم. با وجود خطرات و چالش‌هایی که در قسمت مصؤونیت این زنان وجود دارد، آن‌ها جهت دادخواهی برای پایان دادن به خشونت جنسی و مبتنی بر جنسیت ایستاده اند و مبارزه می‌کنند».</p>
      <p>آلتا میلر، نماینده سازمان ملل برای زنان در افغانستان امروز با اظهار تأسف گفت: «زنان و دختران افغان همواره از نقض گسترده حقوق بشر و اعمال خشونت مداوم علیه آن‌ها رنج می برند».</p>
      <p>بر اساس گفته‌های برخی از فعالان حقوق زن در افغانستان، زنان افغان اغلب موضوع اعمال خشونت را پنهان می‌کنند و این عمل خود سبب تداوم خشونت علیه آنان می شود.</p>
      <p> </p>
    </article>
  </body>
</html>