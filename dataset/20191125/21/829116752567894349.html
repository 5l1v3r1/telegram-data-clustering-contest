<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191125-black-friday-kiskereskedelem-vasarlas-akcio-karacsony.html"/>
    <meta property="og:site_name" content="Origo"/>
    <meta property="article:published_time" content="2019-11-25T21:05:00+00:00"/>
    <meta property="og:title" content="Így lopta el a Black Friday a karácsonyt"/>
    <meta property="og:description" content="A fiatalok vásárlási szokásai átalakítják az ünnepi szezont."/>
  </head>
  <body>
    <article>
      <h1>Így lopta el a Black Friday a karácsonyt</h1>
      <address><time datetime="2019-11-25T21:05:00+00:00">25 Nov 2019, 21:05</time> by <a rel="author">Origo</a></address>
      <p>
        <b>Az egész európai ünnepi szezont felforgatják a Black Friday akciók a kiskereskedelemben. Egy brit kutatás szerint a fiatalok annyira megszokták a fekete pénteki leárazásokat, hogy ez már a karácsonyi és az újévi eladásokat fenyegeti.</b>
      </p>
      <p>A kiskereskedelemben a karácsonyi és az újévi szezon hagyományosan az év egyik legerősebb időszaka. Az elmúlt évtizedben azonban komoly átalakulások mentek végbe a szektorban, ahogy az amerikai Black Friday (Fekete Péntek) elterjedt Európában. Ráadásul ma már ez gyakran nem is csak egyetlen napot, hanem egy <a href="https://www.origo.hu/gazdasag/20191115-magyarorszagon-mar-elkezdodott-a-black-friday.html">hosszabb időszakra</a> vonatkozó leárazás-sorozatot jelent. Ezzel a Black Friday egyre inkább ellopja a karácsonyt – legalábbis a kiskereskedelemben.</p>
      <p><mark>Az Egyesült Államokban a Black Friday hagyományosan egyetlen napot jelent.<br/></mark>Miután minden évben november negyedik csütörtökjére esik a hálaadás, az ezt követő péntek a Black Friday, amely most már jó ideje a karácsonyi vásárlási szezon kezdetét jelzi – hatalmas akciókkal és sorban állásokkal.</p>
      <figure>
        <img src="https://cdn.nwmgroups.hu/s/img/i/1811/20181127black-friday-economy-commerce-prices3.jpg?w=644&amp;h=429"/>
        <figcaption>A Black Friday mára teljesen átalakította a karácsonyi vásárlási szezont<cite>Forrás: dpa Picture-Alliance/AFP/Bodo Marks</cite></figcaption>
      </figure>
      <p>A nagy átrendeződés akkor kezdődött, amikor az amerikai vásárlási esemény elkezdett elterjedni a világban, és több helyen ez nem is egyetlen napot, hanem akár egy egész hétre vonatkozó kedvezményhullámot is jelent. A Retail Economics pedig egy elemzésében arra jutott, hogy</p>
      <aside>idén a Z generációs fogyasztók több mint fele tervez vásárolni valamit idén a Fekete Pénteken, Nagy-Britanniában. Az Y generáció tekintetében ez az arány meghaladja a 40 százalékot.</aside>
      <p>A brit adat jelentőségét fokozza, hogy a <a href="https://www.marketwatch.com/story/black-friday-disrupts-traditional-build-of-christmas-shopping-in-the-uk-as-millennials-head-online-2019-11-22?mod=home-page">MarketWatch</a> rámutatott, mára ott tartunk, hogy a Black Friday alapjaiban rendezte át az európai vásárlási szokásokat, amivel lényegében beszippantotta a karácsonyi és újévi eladásokat. A kiskereskedők ugyanis rákényszerültek arra, hogy az év olyan szakaszában biztosítsanak jelentős árkedvezményeket, mely időszakok régebben teljes árakkal futottak.</p>
      <p>A Retail Economics egyébként kimutatta, hogy Nagy-Britanniában néhány termékcsoportra koncentrálódhat a vásárlások jelentős része. <br/><mark>A legnagyobb haszonélvezők a ruhákat, az elektronikai cikkeket, valamint a játékokat árusító boltok lehetnek.<br/></mark>A felmérés szerint a megkérdezettek 59 százaléka elektronikai cikkeket, 36 százaléka ruhát, míg 35 százalék játékot tervez venni a Fekete Pénteken.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20191115-magyarorszagon-mar-elkezdodott-a-black-friday.html"/>
        <a href="https://www.origo.hu/gazdasag/20191122-megmutatjuk-mennyi-penzt-hagyunk-mostantol-ev-vegeig-kasszak.html"/>
      </related>
    </article>
  </body>
</html>