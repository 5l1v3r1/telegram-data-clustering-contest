<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/tank-palet-hukuki-felaket-54033yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="Tank Palet, hukuki felaket"/>
    <meta property="og:description" content="Cumhurbaşkanı ve AKP Genel Başkanı Recep Tayyip Erdoğan ile CHP Genel Başkanı Kemal Kılıçdaroğlu arasında hala tartışılan Tank palet fabrikasının..."/>
  </head>
  <body>
    <article>
      <h1>Tank Palet, hukuki felaket</h1>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author">Orhan UĞUROĞLU</a></address>
      <p>Cumhurbaşkanı ve AKP Genel Başkanı Recep Tayyip Erdoğan ile CHP Genel Başkanı Kemal Kılıçdaroğlu arasında hala tartışılan Tank palet fabrikasının BMC ve Katar ortaklığına verilmesi işleminin yasalara aykırı olduğu net şekilde ortaya çıktı.</p>
      <p>Özelleştirme yasasının mimarlarından olan ve Özelleştirme İdaresi Başkanlığında baş hukuk müşavirliği ile başkan yardımcılığı görevlerinde bulunan Avukat İlhan Baytan ile Tank Palet Fabrikasını ve Şehir Hastanelerinin "ticari sır" konularını konuştum.</p>
      <p>
        <b>
          <i>-Önce Tank Palet Fabrikasının BMC, Katar, Talip Öztürk ortaklığına verilmesi mevzuata uygun mu?</i>
        </b>
      </p>
      <p><b>Baytan:</b> "Tank Palet fabrikası 4046 sayılı özelleştirme yasasının 15. Maddesi kapsamındaki kuruluştur. Bu kuruluşun satış dışındaki yöntemlerle özelleştirilmesi ve bu işlemin de özelleştirme yasası hükümlerine göre özelleştirme idaresi tarafından yapılması gerekirdi.</p>
      <figure>
        <img src="https://www.yenicaggazetesi.com.tr/d/other/5-273.jpg"/>
      </figure>
      <p>Ancak bu devrin özelleştirme idaresi tarafından değil cumhurbaşkanlığı tarafından yapıldığı ifade edilmektedir ki bu durumda söz konusu devir işleminin "yetki" yönünden hukuka aykırılığı söz konusudur."</p>
      <p>
        <i>-<b>Ancak anlaşılan bu işlemi özelleştirme idaresi yapmadı, cumhurbaşkanlığı yaptı. Hatta bu konuda cumhurbaşkanı Erdoğan imzalı bir de karara dayalı işlem yapıldığı açıklaması var.</b></i>
      </p>
      <p><b>Baytan: </b>"Söz konusu fabrika cumhurbaşkanlığının 19 Aralık 2018 tarih ve 481 sayılı kararı ile resmi gazetede yayınlanarak özelleştirme kapsam ve programına alındı. İşletme hakkının verilmesi yöntemi ile özelleştirilmesi, süresinin de 25 yıl olması ve özelleştirme işlemlerinin de 31 Aralık 2019 tarihine kadar tamamlanmasına karar verildi."</p>
      <p>
        <i>- <b>Ancak bugüne kadar neden herhangi bir satış yapılmadı ve bu karara dayalı işlem tamamlanmadı. Medyaya yansıdığına göre Tank Palet Fabrikası Milli Savunma Bakanlığının kurduğu ASFAT AŞ'ye devredilmiş. Bu devir yasal mı?</b></i>
      </p>
      <p><b>Baytan: </b>"Bu şirket OHAL döneminde 20 Kasım 2017 tarihinde 696 sayılı Kanun Hükmünde Kararname (KHK) ile kurulmuş. Bu devrin yasanın "2-i" maddesi kapsamında yapıldığı anlaşılıyor."</p>
      <p>
        <i>-<b>"2-i" maddesi nedir?</b></i>
      </p>
      <p><b>Baytan: "</b>Özelleştirme yasasının bu maddesi,<b> </b>kapsamdaki kuruluşların ancak "milli güvenlik" ve "kamu yararı"nın gerekli kılması halinde diğer kamu kurumlarına devrine olanak vermektedir. Özelleştirme işlemi değildir. Kamu kurumu olarak hizmeti sürdürme amacına yönelik bir hükümdür.</p>
      <p> "2-i" maddesi hükmüne göre kamuda kalması gereken Tank Palet fabrikasının ASFAT AŞ üzerinden özel teşebbüse devri bu maddenin amacına kesinlikle aykırıdır.</p>
      <p>Çünkü idare hukukunun temel prensiplerinden olan, <b>"amaç"</b> ilkesine aykırı olmaktadır.</p>
      <p>Eğer özelleştirme yapılacaksa ASFAT'a devir edilmemesi gerekirdi.</p>
      <p>Yukarıda bahsettiğim cumhurbaşkanlığı kararının ASFAT'a devrinden önce kaldırılması da şarttı.</p>
      <p>Cumhurbaşkanlığı kararı yürürlükte olduğuna göre ASFAT'a devri hukuka aykırı olmaktadır.</p>
      <p>Eğer ASFAT'a devir edildi ise bu takdirde, "2-i" maddesi hükmüne göre kamuda kalması ve özel sektöre de verilmemesi gerekirdi."</p>
      <p>
        <i>-<b>Anlattıklarınızla yasalara ve hukuka aykırı bir şekilde Tank Palet Fabrikasının BMC - Katar - Talip Öztürk ortaklığına verildiği ortaya çıkıyor mu?</b></i>
      </p>
      <p><b>Baytan: "</b>Medyadan aldığımız bilgiler ışığında filli duruma göre bu özel sektör ortaklığı ASFAT'ın Tank Palet fabrikasında faaliyete geçmiş durumda. O zaman 1105 sayılı cumhurbaşkanlığı kararının ve ASFAT'ın yaptığı iddia edilen devir protokolünün de yasa gereği şeffaflık ve kamuoyu denetimi ilkeleri gereğince kamuoyuna açıklanması gerekir."</p>
      <p>***</p>
      <p>Değerli okurlarım,</p>
      <p>Tank palet fabrikasının yasal mevzuata aykırılığını Av. İlhan Baytan yasalara göre bütün çıplaklığı ile ortaya koydu.</p>
      <p>CHP Meclis Grup Başkanvekili Engin Özkoç 7 Ekim 2019 tarihinde Danıştay'a dava açarak gizli tutulan 1105 sayılı cumhurbaşkanlığı kararının celp edilerek yürütmenin durdurulması ve iptal davası açtı.</p>
      <p>Cumhurbaşkanlığının Tank Palet Fabrikasında uyguladığı yöntemin adı, şekli ve uygulaması ne olursa olsun anlaşılan o ki tamamen yasalara aykırıdır.</p>
      <p>Tank Palet tam bir felaket demek yanlış olmaz…</p>
      <figure>
        <iframe src="https://www.youtube.com/embed/Vvk9Av45c6A" width="560" height="315" data-service="Youtube" scrolling="no"/>
      </figure>
    </article>
  </body>
</html>