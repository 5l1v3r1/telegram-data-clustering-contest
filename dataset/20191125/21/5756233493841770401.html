<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623394/%D9%BE%D8%AE%D8%B4-%D8%B4%D8%A8%D9%86%D8%A7%D9%85%D9%87-%D8%B6%D8%AF-%D8%AF%D9%88%D9%84%D8%AA-%D8%AF%D8%B1-%D8%AA%D8%AC%D9%85%D8%B9-%D8%B9%D9%84%DB%8C%D9%87-%D8%AD%D9%88%D8%A7%D8%AF%D8%AB-%D8%A8%D9%86%D8%B2%DB%8C%D9%86%DB%8C-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T21:57:00+00:00"/>
    <meta property="og:title" content="پخش شبنامه ضد دولت در تجمع علیه حوادث بنزینی+تصاویر"/>
    <meta property="og:description" content="تجمع در تهران که به دعوت شورای هماهنگی تبلیغات اسلامی در میدان انقلاب برگزار شد، با حواشی همراه بود."/>
  </head>
  <body>
    <article>
      <h1>پخش شبنامه ضد دولت در تجمع علیه حوادث بنزینی+تصاویر</h1>
      <address>
        <time datetime="2019-11-25T21:57:00+00:00">25 Nov 2019, 21:57</time>
      </address>
      <p>
        <i>تجمع در تهران که به دعوت شورای هماهنگی تبلیغات اسلامی در میدان انقلاب برگزار شد، با حواشی همراه بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>راهپیمایی امروز تهران در محکومیت اقدامات حوادث بنزینی در حالی برگزار شد که راهپیمایی‌هایی مشابه نیز طی روزهای گذشته در شهرهای مختلف برگزار شده بود.</p>
      <p>هرچند که بسیاری از شعارها در همه راهپیمایی‌ها مشترک هستند اما مضامین و شعارهایی که امروز روی پلاکاردها نوشته شده بود رنگ و بوی متفاوتی نسبت به راهپیمایی‌های مشابه داشت. فضای مقصر جلوه دادن دولت در آن کاملا مشهود بود.</p>
      <p>برخی در پلاکاردها عباراتی را به کار برده بودند که گویی تنها حسن روحانی پای مصوبه افزایش قیمت بنزین را امضاء کرده است. برخی نیز با نوشته‌هایشان آنچنان به دولت و رئیس دولت تاخته بودند تا جایی که تلاش کرده بودند از نوشته‌هایشان «خائن بودن رئیس‌جمهور» برداشت شود. در این عبارات و پلاکاردها اکثرا حمایت رهبری از تصمیم سران قوا نادیده گرفته شده و به جای حمایت به انتقاد و حمله به مسئولان روی آورده بودند، آن هم به صورت گزینشی و نه همه مسئولان و قوای سه گانه دخیل در این تصمیم.</p>
      <p>یکی از شعارهایی که در راهپیمایی امروز به وفور قابل مشاهده بود خطاب به مسئولان بود که به آن‌ها گفته بود «ذوق نکنید به عشق رهبر آمدیم». اینگونه شعارها معمولا در هیچ راهپیمایی قابل مشاهده نبود.</p>
      <p>خیانت‌کار خواندن دولت نیز از دیگر نوشته‌هایی بود که با نگاهی به اطراف امکان روئیت آن وجود داشت. در این میان مجلس نیز از تیر انتقادات برخی‌ها در امان نماند و به منفعل عمل کردن در برابر اقدامات دولت متهم شد به گونه‌ای که روی یکی از پلاکاردها نوشته شده بود «دولت خیانت می‌کند مجلس نگاهش می‌کند».</p>
      <p>این عبارت‌ها در کنار برخی پلاکاردها و نوشته‌هایی با مضامین حذفی، به طور مستقیم و غیرمستقیم خواسته‌هایی را از شورای نگهبان بیان می‌کردند و دامنه این انتقادات را علاوه بر مجلس و دولت به سمت جریان‌ها سیاسی هم می‌کشاند.</p>
      <p>این پلاکارد در ادامه اینطور می‌نویسد: «حضور ما را دلیلی بر تایید اشتباهات خود ندانید، به خواست خداوند و با هوشیاری مردم شما و جریان فکری فریبکارتان جایی در مجلس و دولت‌های بعدی نخواهید داشت». این درخواست به‌طور علنی‌تری هم با این عبارت مطرح شده بود: «شورای نگهبان ما از شما انتظار داریم نااهلان را رد صلاحیت کنید».</p>
      <p>حمله به شخص رئیس‌جمهور، و مسئول دانستن شخص او در ایجاد نارضایتی‌ معیشتی مردم از دیگر برداشت‌هایی بود که امکان دریافت آن از پلاکاردها و نوشته‌ها ممکن بود. نوشته‌هایی ازجمله «از دلار جهانگیری تا بنزین روحانی #خائن» یا نوشته دیگری خطاب به رئیس‌جمهور مبنی بر اینکه «شما با نقد به سهمیه‌بندی و دونرخی شدن بنزین رای‌ آوردید» گزاره‌هایی بودند که شاید سعی بر این داشتند تا توپ مسئولیت گرانی بنزین و حواشی پس از آن را به زمین شخص رئیس‌جمهور بیاندازد.</p>
      <p>نام بردن از فتنه ۸۸ و فتنه بنزین و ربط دادن آن به اظهارات حسن روحانی مبنی بر استفاده از همه ظرفیت‌های قانون اساسی ازجمله رفراندوم هم دلیل دیگری برای تاختن به رئیس‌جمهور بود. در پلاکاردی نوشته شده بود: «فتنه ۹۸ برای رفراندوم بود و تیرش به سنگ خورد #فتنه بنزین #فتنه امنیتی ۹۸»</p>
      <p>عبارت «مرگ بر فتنه‌گر چه در حصر چه در قصر» نیز شاید خطاب قرار دادن مجدد حسن روحانی و کاربرد عبارت فتنه‌گر برای رئیس دولت دوازدهم تلقی شود.</p>
      <p>پس از انتقاد و حمله به دولت و مجلس، برخی نیز قوه قضائیه و حجت‌الاسلام والمسلمین رئیسی را مورد خطاب قرار دادند. اما مضامین مورد خطاب این قوه همچون شورای نگهبان رنگ و بوی درخواست داشت. درخواستی برای اعدام فتنه‌گران و آشوبگران در شعارهایی همچون «آشوبگر مسلح اعدام باید گردد»، « فتنه‌گر آشوب‌گر چه دانشجو چه استاد اعدام باید گردد» به چشم می‌خورد.</p>
      <p>نکته جالب توجه اینکه رسانه ملی هم جریان پخش زنده تجمع امروز نتوانست به صورت بی‌طرفانه‌ای این مراسم را پوشش دهد و برخی پلاکاردهای حمله علیه دولت را در تصاویر بسته به نمایش گذاشت.</p>
      <p>در یکی از این پلاکاردها روحانی عامل اصلی حوادث اخیر معرفی شده و از قوه قضائیه خواسته شده بود که به این مساله رسیدگی کند.</p>
      <p>در عین حال شب‌نامه‌ای علیه دولت در میان تجمع‌کنندگان پخش شد که در تمام صفحات آن حمله به دولت و اعضای کابینه مشهود است.</p>
      <slideshow>
        <figure>
          <img src="https://aftabnews.ir/files/fa/news_albums/623394/9071/resized/resized_363694_206.jpeg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363695_628.jpeg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363696_413.jpeg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363697_210.jpg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363698_159.jpg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363699_119.jpeg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363700_435.jpg"/>
        </figure>
        <figure>
          <img src="https://aftabnews.ir/files/fa/news_albums/623394/9071/resized/resized_363701_457.jpg"/>
        </figure>
      </slideshow>
    </article>
  </body>
</html>