<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686466/prokopis-pavlopoulos-emvlimatiko-to-mellon-gia-to-oikonomiko-pane"/>
    <meta property="og:site_name" content="enikos.gr"/>
    <meta property="article:published_time" content="2019-11-25T21:04:00+00:00"/>
    <meta property="og:title" content="Προκόπης Παυλόπουλος: Εμβληματικό το μέλλον για το Οικονομικό Πανεπιστήμιο Αθηνών"/>
    <meta property="og:description" content="Κατά τον χαιρετισμό του, στην τελετή εορτασμού των 100 χρόνων από την ίδρυσή του..."/>
  </head>
  <body>
    <article>
      <h1>Προκόπης Παυλόπουλος: Εμβληματικό το μέλλον για το Οικονομικό Πανεπιστήμιο Αθηνών</h1>
      <address>
        <time datetime="2019-11-25T21:04:00+00:00">25 Nov 2019, 21:04</time>
      </address>
      <p>Κατά τον χαιρετισμό του, στην τελετή εορτασμού των 100 χρόνων από την ίδρυσή του, στο πλαίσιο της οποίας του επιδόθηκε και το Χρυσό Μετάλλιο του Ιδρύματος, ο<a href="https://www.enikos.gr/politics/686200/prokopis-pavlopoulos-na-kratisoume-apo-tin-parakatathiki-tou-kons"> Πρόεδρος της Δημοκρατίας </a>Προκόπης Παυλόπουλος υπογράμμισε: «Το Οικονομικό Πανεπιστήμιο Αθηνών αποτελεί πραγματικό κόσμημα της Ανώτατης Εκπαίδευσης της χώρας μας, καθώς έχει ήδη γράψει λαμπρή ιστορία σ' επιστημονικό επίπεδο, η δε ιστορία που θα γράψει στο μέλλον προβλέπεται, κυριολεκτικώς, εμβληματική».</p>
      <p>Με την ευκαιρία της σημερινής επετείου, ο Πρόεδρος επεσήμανε ότι το Οικονομικό Πανεπιστήμιο Αθηνών, το τρίτο κατά σειρά αρχαιότητας Ανώτατο Εκπαιδευτικό Ίδρυμα της Χώρας και το πρώτο στον χώρο των Οικονομικών Επιστημών και της Διοίκησης των Επιχειρήσεων έχει προσφέρει τόσο στην Ακαδημαϊκή μας ζωή όσο και στην Κοινωνία μας και, κατά κύριο λόγο, στην Εθνική μας Οικονομία, καθώς συνέβαλε ουσιαστικά στην βελτίωση του μορφωτικού επιπέδου των Ελλήνων οικονομολόγων και αποτέλεσε μία από τις συνιστώσες εκσυγχρονισμού της Χώρας, υπηρετώντας την θεμελίωση της οικονομικής πολιτικής και δημιουργώντας πραγματικά, όραμα για την Ελλάδα.</p>
      <p>Όπως επισήμανε, ο κ. Παυλόπουλος «έκτοτε μετράμε 100 χρόνια ζωής. 100 χρόνια, κατά τα οποία το Οικονομικό Πανεπιστήμιο Αθηνών γράφει την δική του ιστορία. Ιστορία, η οποία είναι άρρηκτα συνδεδεμένη με την Ιστορία της σύγχρονης Ελλάδας». Έκανε, επίσης, λόγο για ένα υποδειγματικό δημόσιο Πανεπιστήμιο, που θεραπεύει τομείς των Οικονομικών Επιστημών, Διοίκησης Επιχειρήσεων και Επιστημών &amp; Τεχνολογίας της Πληροφορίας και, παρακολουθώντας ουσιαστικά τις εξελίξεις, τόσο σ' Ελληνικό όσο και σε Διεθνές επίπεδο, ανταποκρίνεται, άμεσα και δυναμικά, στις απαιτήσεις των καιρών, ερευνά και καινοτομεί.</p>
      <p>Ειδικότερα, υπενθύμισε, ότι τα τελευταία 100 χρόνια το Οικονομικό Πανεπιστήμιο Αθηνών :</p>
      <p>Πρώτον, στελεχώνει την οικονομική σκηνή της Χώρας με προσωπικότητες, οι οποίες είναι σε θέση να εφαρμόσουν και να συνεισφέρουν, στην πράξη, την γνώση που αποκόμισαν από το Πανεπιστημιακό αυτό Ίδρυμα. «Δεν μπορούμε ν' αποδώσουμε στην τύχη το γεγονός ότι 12 Υπουργοί Οικονομικών, επιστήμονες, εγνωσμένου κύρους επιχειρηματίες και κορυφαίοι τραπεζίτες ήταν απόφοιτοί του» σημείωσε.</p>
      <p>Δεύτερον, διακρίνεται τόσο σ' Εθνικό όσο και σε Διεθνές επίπεδο. «Εκτός από την περίοπτη θέση που κατέχει μεταξύ των Ελληνικών Πανεπιστημίων, είναι ένα από τα σημαντικά Πανεπιστήμια στην Ευρώπη και, παράλληλα, συγκαταλέγεται μεταξύ των έγκριτων Πανεπιστημίων σε παγκόσμιο επίπεδο. Οι Φοιτητές του διακρίνονται σε διεθνείς διαγωνισμούς αλλά και οι Καθηγητές του κατακτούν διεθνή βραβεία για το ερευνητικό και επιστημονικό τους έργο. Προσφέροντας εν γένει υψηλού επιπέδου σπουδές στους τομείς που θεραπεύει, γίνεται άξιος εκπρόσωπος της Χώρας μας στο εξωτερικό» συμπλήρωσε.</p>
      <p>Και τρίτον επεκτείνεται. «Δεν εννοώ μόνο χωροταξικά -τον Μάιο του 2017 είχα την τιμή να εγκαινιάσω το νέο κτήριο επί των οδών Τροίας 2, Σπετσών και Κιμώλου- αλλά και επιστημονικά. Κατανοώντας τις σύγχρονες ανάγκες, συνεχίζει να γράφει ιστορία, καθώς επεκτείνει τον επιστημονικό του στίβο στις σύγχρονες επιστήμες των Αποφάσεων και της Πληροφορικής, και δη στην ενσωμάτωση των ποσοτικών μεθόδων και των νέων τεχνολογιών» υπογράμμισε.</p>
      <p>Συνεχίζοντας, υποστήριξε ότι οι επετειακές αυτές εκδηλώσεις μας δίνουν την ευκαιρία να κάνουμε μία αναδρομή στο παρελθόν αλλά και να οραματισθούμε το μέλλον. Συγκεκριμένα, σημείωσε, ότι το Οικονομικό Πανεπιστήμιο Αθηνών μπορεί και οφείλει και να υπηρετήσει την Αριστεία, διευκρινίζοντας, παράλληλα, ότι στην σύγχρονη εποχή, η έννοια της Αριστείας πρέπει ν' αντιμετωπισθεί ως πρόκληση, δοθέντος ότι συμβάλλει στην δημιουργία ενός αξιακού και ηθικού συστήματος. «Περιλαμβάνει την έννοια της επίδοσης και, κατ΄ επέκταση, της αξιολόγησής της και δεν αποτελεί επιβράβευση μόνο της υψηλής γνωστικής επίδοσης αλλά και επιβράβευση της μέγιστης ανάπτυξης των δεξιοτήτων. Η Αριστεία θα πρέπει ν' αναδειχθεί σε κεντρικό πυλώνα του Οικονομικού Πανεπιστημίου Αθηνών, που διακρίνεται για την καινοτομία, τον εκσυγχρονισμό και την έρευνα» πρόσθεσε.</p>
      <p>Ωστόσο, παρατήρησε, ότι η έννοια της Αριστείας συμπεριλαμβάνει και «ποσοτικά» χαρακτηριστικά, δεδομένου ότι η Αριστεία σημαίνει και το «βραβείο» του Αρίστου. «Η βράβευση λοιπόν των άριστων Φοιτητών, εν προκειμένω, είναι έργο που οφείλει να επιτελέσει το Οικονομικό Πανεπιστήμιο Αθηνών, ως ένδειξη αναγνώρισης της αξίας, της προσπάθειας και της επίτευξης του στόχου» συμπλήρωσε.</p>
      <p>Καταλήγοντας, εξέφρασε την βεβαιότητά του, ότι το Οικονομικό Πανεπιστήμιο Αθηνών έχει την δυνατότητα να σταθεί αρωγός της Ελλάδας για την ανάπτυξη της Οικονομίας της και για την ανταπόκρισή της στα νέα δεδομένα του παγκόσμιου γίγνεσθαι, ρόλο τον οποίο, άλλωστε, έχει επιτελέσει και στο παρελθόν.</p>
      <p>«Ως γνωστόν, στις αίθουσες και στα έδρανα του Ιδρύματός σας έχουν γεννηθεί πρωτοποριακές ιδέες, έχουν πραγματοποιηθεί σπουδαίες έρευνες, έχουν καταστρωθεί στρατηγικά σχέδια. Η συμβολή σας στην οικονομία της Γνώσης είναι, αποδεδειγμένα και αντικειμενικά, ιδιαίτερα σημαντική. Η νέα πρόκληση όμως είναι η διάχυση της παραγόμενης γνώσης στον εργασιακό χώρο και στην κοινωνία» ανέφερε ο κ. Παυλόπουλος.</p>
      <p>Μάλιστα, υπενθύμισε, ότι στην Αρχαιότητα, η υπεροχή των Ελληνικών Πόλεων έναντι των ανατολικών δεσποτικών Αυτοκρατοριών οφειλόταν κυρίως στην διάχυση της Γνώσης και στην ανάπτυξη μιας Πολιτείας με «καθολική συμμετοχή», στην «ανοιχτή κοινωνία» που πραγματώνει την Ελευθερία και τον Ανθρωπισμό, την Δημοκρατία και την Ισότητα, και προάγει την κριτική σκέψη. Εν αντιθέσει προς το κλειστό σύστημα της γνώσης του ιερατείου και της συγκεντρωτικής εξουσιαστικής δομής, με την «κλειστή κοινωνία», που στηρίζεται στον αποκλεισμό των «άλλων», στην καταπίεση, στην απαγόρευση κάθε κρίσης και αμφισβήτησης.</p>
      <p>Τέλος, ευχαρίστησε θερμώς για το Τιμητικό Μετάλλιο του Οικονομικού Πανεπιστημίου Αθηνών, εκφράζοντας τις ειλικρινείς ευχές του για την επέτειο των 100 χρόνων από την ίδρυση του Οικονομικού Πανεπιστημίου Αθηνών, καθώς και την πεποίθησή του ότι η μελλοντική του πορεία θα είναι άξια συνέχεια της ιστορίας του.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/686436/syntagmatiki-anatheorisi-me-158-nai-psifistike-to-arthro-gia-tin-%0A%20%20%20%20%0A"/>
        <a href="http://www.enikos.gr/politics/686389/skliri-kontra-mitsotaki-tsipra-gia-tin-eklogi-proedrou-tis-dimokr%0A%20%20%20%20%0A"/>
        <a href="http://www.enikos.gr/politics/686200/prokopis-pavlopoulos-na-kratisoume-apo-tin-parakatathiki-tou-kons%0A%20%20%20%20%0A"/>
        <a href="http://www.enikos.gr/politics/686129/syncharitirio-minyma-tou-prokopi-pavlopoulou-ston-lefteri-petroun%0A%20%20%20%20%0A"/>
        <a href="http://www.enikos.gr/politics/686091/o-prokopis-pavlopoulos-episkefthike-ton-manoli-glezo%0A%20%20%20%20%0A"/>
        <a href="http://www.enikos.gr/politics/686079/pavlopoulos-apanthropia-kai-analgisia-tis-tourkias-apenanti-stous%0A%20%20%20%20%0A"/>
        <a href="http://www.enikos.gr/politics/685890/georgiadis-i-anaptyxi-mias-choras-den-ginetai-aftomata-me-ena-kou%0A%20%20%20%20%0A"/>
        <a href="http://www.enikos.gr/politics/685689/voridis-ston-realfm-978-den-theoro-poly-exypno-apo-tin-plevra-tis%0A%20%20%20%20%0A"/>
        <a href="http://www.enikos.gr/politics/685699/pavlopoulos-oi-enoples-dynameis-yperaspizontai-tin-patrida-mas-ap%0A%20%20%20%20%0A"/>
      </related>
    </article>
  </body>
</html>