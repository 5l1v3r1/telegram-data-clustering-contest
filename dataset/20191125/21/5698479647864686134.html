<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/qatar-and-kuwait-join-the-us-naval-coalition-netherlands-joining-french-led-mission"/>
    <meta property="og:site_name" content="euronews"/>
    <meta property="article:published_time" content="2019-11-25T21:45:37+00:00"/>
    <meta property="og:title" content="تنگه هرمز نظامی‌تر می‌شود؛ قطر و کویت به ائتلاف آمریکا و هلند به فرانسه می‌پیوندد"/>
    <meta property="og:description" content="در حالیکه قطر و کویت برای پیوستن به ائتلاف دریایی آمریکا در خلیج فارس اعلام آمادگی کردند، همزمان رسانه‌های هلندی می‌گویند که آمستردام در ماموریت دریایی تنگه هرمز به رهبری فرانسه مشارکت می‌کند."/>
  </head>
  <body>
    <article>
      <h1>تنگه هرمز نظامی‌تر می‌شود؛ قطر و کویت به ائتلاف آمریکا و هلند به فرانسه می‌پیوندد</h1>
      <address><time datetime="2019-11-25T21:45:37+00:00">25 Nov 2019, 21:45</time> by <a rel="author">یورونیوز فارسی </a></address>
      <p>در حالیکه قطر و کویت برای پیوستن به ائتلاف دریایی آمریکا در خلیج فارس اعلام آمادگی کردند، همزمان رسانه‌های هلندی می‌گویند که آمستردام در ماموریت دریایی تنگه هرمز به رهبری فرانسه مشارکت می‌کند.</p>
      <p>یک مقام نظامی آمریکا روز دوشنبه گفت که قطر و کویت آمادگی خود را برای پیوستن به ائتلاف بین‌المللی دریایی ایالات متحده برای تامین امنیت کشتیرانی در خلیج فارس اعلام کرده‌اند.</p>
      <p>ایدۀ تشکیل چنین ائتلافی پس از انجام یکسری حملات در آب‌های خلیج فارس در اوایل سال جاری میلادی شکل گرفت.</p>
      <p>آمریکا بارها انگشت اتهام را به سوی ایران نشانه رفته و تهران نیز در مقابل، دست داشتن در این حملات را انکار کرده است.</p>
      <blockquote>قطر و کویت به‌ ما گفته‌اند که می‌خواهند به ائتلاف بپیوندند بنابراین تنها موضوع زمان [پیوستن] باقی می‌ماند.<cite>جان کنکلین <br/>رئیس ستاد ائتلاف آمریکا</cite></blockquote>
      <p>جان کنکلین، رئیس ستاد ائتلاف آمریکا گفت: «قطر و کویت به‌ ما گفته‌اند که می‌خواهند به ائتلاف بپیوندند بنابراین تنها موضوع زمان [پیوستن] باقی می‌ماند.»</p>
      <p>وی گفت که انتظار می‌رود این دو کشور پرسنل و قایق‌های گشتی را برای ائتلاف فراهم کنند.</p>
      <p>رئیس ائتلاف دریایی آمریکا که به خاورمیانه سفر کرده است همچنین اعلام کرد که با کانادا برای پیوستن به این ائتلاف صحبت کرده است.</p>
      <p>تاکنون آلبانی، استرالیا، بحرین، عربستان سعودی، امارات عربی متحده و بریتانیا برای پیوستن به این ائتلاف اعلام آمادگی کرده‌اند.</p>
      <p>همزمان فرانسه نیز در حال رهبری یک ماموریت اروپایی مستقل از ائتلاف دریایی ایالات متحده، در خلیج فارس است. زیرا برخی از کشورهای اروپایی این ترس را دارند که ائتلاف دریایی آمریکا تنش‌های این کشور با ایران را بدتر کند.</p>
      <p>رئیس ائتلاف دریایی آمریکا درباره این موضوع گفت: «تا جایی که می‌دانم هنوز کشوری به ائتلاف فرانسه نپیوسته است. آن‌ها مدتی تلاش کرده‌اند اما موفق نبوده‌اند.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/06/us-navy-prepares-allies-to-protect-free-navigation-in-persian-gulf">آمریکا متحدانش را برای حفاظت از کشتیرانی در خلیج فارس آماده می‌کند</a>
        </li>
        <li>
          <a href="https://farsi.euronews.com/2019/08/05/us-desperate-for-europe-to-form-a-coalition-in-the-strait-of-hormuz-turns-toward-asia">بریتانیا به ائتلاف نظامی آمریکا برای تأمین امنیت کشتیرانی در خلیج فارس می‌پیوندد</a>
        </li>
      </ul>
      <h3>هلند به ماموریت دریایی فرانسه در تنگه هرمز کمک می‌کند</h3>
      <p>با این حال خبرگزاری هلند روز دوشنبه چهار آذر با استناد به منابع دولتی گفت که این کشور برای یک دوره شش ماهه که از ماه ژانویه آغاز می‌شود، با یک کشتی به مأموریت دریایی فرانسه در تنگه هرمز کمک می‌کند.</p>
      <p>فرانسه به‌دنبال جایگزین امنیتی اروپا در تنگه هرمز به‌جای ائتلاف دریایی تحت رهبری آمریکا در آن منطقه است.</p>
      <p>فلورانس پارلی، وزیر دفاع فرانسه شنبه گذشته اعلام کرد که این ابتکار عمل می‌تواند از اوایل سال آینده آغاز شود و حدود ۱۰ کشور اروپایی و غیر اروپایی به آن می‌پیوندند.</p>
      <p>او نام این کشورها را عنوان نکرد اما گفت که این کشورها در انتظار تصویب پارلمان‌های خود هستند.</p>
      <p>پیش‌بینی می‌شود دولت هلند جمعه آینده به‌طور رسمی مشارکت خود را در ماموریت به رهبری فرانسه اعلام کند.</p>
      <p>دانمارک، ایتالیا و اسپانیا از جمله کشورهایی هستند که پیش از این ابراز علاقه کرده بودند که به این ماموریت دریایی به رهبری فرانسه بپیوندند.</p>
    </article>
  </body>
</html>