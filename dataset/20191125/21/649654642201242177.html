<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/vucevic-do-miliona-evra-izmenom-plana-izgradnje/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T21:52:32+00:00"/>
    <meta property="og:title" content="Vučević do miliona evra izmenom plana izgradnje"/>
    <meta property="og:description" content="Potpredsednik Narodne stranke, predsednik Gradskog odbora NS i bivši gradonačelnik Borislav Novaković izneo je nove osnovane sumnje na koruptivne radnje gradonačelnika Miloša Vučevića (SNS)."/>
  </head>
  <body>
    <article>
      <h1>Vučević do miliona evra izmenom plana izgradnje</h1>
      <h2>Borislav Novaković, potpredsednik NS, tvrdi da je Pupinova palata u Novom Sadu primer trgovine uticajem gradonačelnika</h2>
      <address><time datetime="2019-11-25T21:52:32+00:00">25 Nov 2019, 21:52</time> by <a rel="author">R. Balać</a></address>
      <p>
        <b>Potpredsednik Narodne stranke, predsednik Gradskog odbora NS i bivši gradonačelnik Borislav Novaković izneo je nove osnovane sumnje na koruptivne radnje gradonačelnika Miloša Vučevića (SNS).</b>
      </p>
      <p>On je na konferenciji za novinare ispred Pupinove palate u najstrožem centru Novog Sada kazao da je ona primer trgovine uticajem i optužio Vučevića da je izmenama urbanističkog plana omogućio investitoru Galens d.o.o. da ostvari enormnu zaradu.</p>
      <p>– Ono što se dogodilo ovde moguće je samo ako postoji sprega gradske vlasti i urbanističke i građevinske mafije. Konkretno, reč je o trgovini uticajem, koju je učinio gradonačelnik Novog Sada Miloš Vučević pogodujući kompaniji Galens“, rekao je Novaković. On je dodao da je prema prethodnom urbanističkom planu tog dela grada bilo predviđeno da se izgradi stepenasta zgrada sa pet, četiri i tri sprata.</p>
      <p>– Šta se dogodilo: doneli su novi plan i tamo gde je bilo prizemlje plus pet, stavili su prizemlje plus osam spratova, centralna kula umesto na četiri povećana je na 12 spratova, a u trećem delu umesto tri na 11 spratova. Time je kvadratura objekta uvećana sa 18.000 na 31.000 metara kvadratnih. To znači da je uvećana za 13.000 kvadrata, a to po ceni od dve hiljade evra donosi profit od dodatnih 26 miliona evra. To je bio osnovni koruptivni motiv gradonačelnika Vučevića da u dosluhu sa kompanijom Galens omogući joj da gradi znatno veću zgradu“, kazao je Novaković. On je pozvao Vučevića da se izjasni o tome koliko je koruptivno zaradio na tome, a tužilaštvo i policiju da ispitaju ovaj slučaj.</p>
      <p>Novaković je kazao da je izgradnjom ogromne palate na relativno malom prostoru narušena urbanistička i estetska celina tog dela gradskog jezgra.</p>
      <p>Prema njegovim rečima slični „marifetluci“ dogodili su se i na drugim gradilištima Galensa u Novom Sadu, koji je poslednjih godina izrastao u najvećeg investitora u glavnom gradu Vojvodine.</p>
      <blockquote><b>Galens imperija </b><br/>Galens imperiju, koja je osnovana 2009. godine, čine kompanije Galens invest d.o.o, Avenija Galens invest d.o.o., Project Galens invest d.o.o. sve u Novom Sadu i Galens invest d.o.o. Novi Beograd-Beograd kao i Galens invest d.o.o. Beograd- Zvezdara. Istovremeno, Galens ima i dva ogranka u Novom Sadu i jedan na Zlatiboru. U različitim varijantama zastupnici i direktori tih privrednih društava su Radoljub Golubović, Vladimir Šojić, Slaviša Tošić i Bojan Galić.</blockquote>
      <h3>Povezani tekstovi:</h3>
    </article>
  </body>
</html>