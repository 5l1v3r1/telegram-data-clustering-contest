<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/greece/599096/diakais-pothos-o-vlantan-milogevits-ola-ta-dedomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T21:38:00+00:00"/>
    <meta property="og:title" content="Διακαής πόθος ο Βλάνταν Μιλόγεβιτς – Όλα τα δεδομένα"/>
    <meta property="og:description" content="Όπως φαίνεται, η απόφαση από πλευράς ΑΕΚ είναι ειλημμένη: η σεζόν δεν θα βγει με τον Νίκο Κωστένογλου στον πάγκο και στόχος δεν είναι άλλος από το να..."/>
  </head>
  <body>
    <article>
      <h1>Διακαής πόθος ο Βλάνταν Μιλόγεβιτς – Όλα τα δεδομένα</h1>
      <address><time datetime="2019-11-25T21:38:00+00:00">25 Nov 2019, 21:38</time> by <a rel="author">SigmaliveSportime</a></address>
      <p><b>Όπως φαίνεται, η απόφαση από πλευράς ΑΕΚ είναι ειλημμένη: η σεζόν δεν θα βγει με τον Νίκο Κωστένογλου στον πάγκο και στόχος δεν είναι άλλος από το να υπάρχει νέος προπονητής στον πάγκο της ακόμα και στο προσεχές παιχνίδι με τον ΟΦΗ.<br/></b> <br/>Η εμφάνιση κόντρα στον Άρη έπαιξε καταλυτικό ρόλο στο να αδειάσει οριστικά η κλεψύδρα για τον Έλληνα τεχνικό, η καρέκλα του οποίου έτριζε έντονα έτσι κι αλλιώς μετά το παιχνίδι με τον Παναθηναϊκό.<br/> <br/>Όσον αφορά το ποιος θα είναι ο νέος τεχνικός της ΑΕΚ, το ζήτημα δεν είναι και πάρα πολύ απλό. Ο Βλάνταν Μιλόγεβιτς αποτελεί τον διακαή πόθο της διοίκησης της Ένωσης και αυτό είναι κοινό μυστικό αλλά αν υπάρχει κάποια πιθανότητα να κάτσει στον πάγκο της Ένωσης, αυτή θα ισχύσει το προσεχές καλοκαίρι, καθώς νωρίτερα δεν πρόκειται να φύγει από τον Ερυθρό Αστέρα. Για την ώρα, λοιπόν, το όνομά του «δεν παίζει».<br/> <br/>Υπάρχουν σκέψεις να έρθει κάποιος προπονητής μέχρι το τέλος της σεζόν, ένας νέος υπηρεσιακός προπονητής με άλλα λόγια, αλλά όπως είναι λογικό, υπάρχουν μπόλικες προβληματικές σε μια τέτοια επιλογή αφού ένας προπονητής που θα γνωρίζει εξαρχής πως έχει προκαθορισμένη ημερομηνία λήξης θα έρθει με μηδαμινά κίνητρα και με ελάχιστη νομιμοποίηση από τους παίκτες.<br/> <br/>Το πιθανότερο είναι, λοιπόν, πως η ΑΕΚ θα πάει από τώρα για μόνιμη λύση και πως θα πρέπει να ξεχάσει το όνομα του Μιλόγεβιτς. Λίστα με ονόματα υπάρχει, ο Ίλια Ίβιτς σηκώνει τα μανίκια και αρχίζει την διαδικασία εύρεσης νέου τεχνικού και το ιδανικότερο θα ήταν αυτός να κάτσει στον πάγκο τo προσεχές Σάββατο κόντρα στον ΟΦΗ, όσο δύσκολο και αν φαντάζει κάτι τέτοιο.</p>
    </article>
  </body>
</html>