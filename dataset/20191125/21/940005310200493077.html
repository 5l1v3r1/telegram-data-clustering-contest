<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/situatie-tensionata-intre-germania-si-statele-unite-zrecentele-afirmatii-sunt-o-insulta.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T21:06:00+00:00"/>
    <meta property="og:title" content="Situație tensionată între Germania și Statele Unite. „Recentele afirmații sunt o insultă”"/>
    <meta property="og:description" content="Recente declaraţii ale Berlinului cu referire la China sunt 'o insultă la adresa Statelor Unite', a afirmat ambasadorul american în Germania, Richard Grenell, într-un comunicat care a circulat intens luni."/>
  </head>
  <body>
    <article>
      <h1>Situație tensionată între Germania și Statele Unite. „Recentele afirmații sunt o insultă”</h1>
      <h2>Recente declaraţii ale Berlinului cu referire la China sunt 'o insultă la adresa Statelor Unite', a afirmat ambasadorul american în Germania, Richard Grenell, într-un comunicat care a circulat intens luni.</h2>
      <address>
        <time datetime="2019-11-25T21:06:00+00:00">25 Nov 2019, 21:06</time>
      </address>
      <p>Declarațiile au avut loc în contextul disensiunilor legate de autorizarea sau nu de către Germania a gigantului chinez Huawei de a participa la construirea reţelei sale 5G, potrivit Agerpres.</p>
      <p><i>„Recentele afirmaţii ale unor oficiali germani de rang înalt potrivit cărora Statele Unite sunt echivalentul Partidului Comunist Chinez sunt o insultă la adresa miilor de militari americani care ajută la asigurarea securităţii Germaniei”</i>, precum şi la adresa <i>„milioanelor de americani angajaţi faţă de o alianţă occidentală puternică</i>”, a scris ambasadorul Richard Grenell.</p>
      <p>Ministrul german ale economiei, Peter Altmaier, a făcut anterior, într-o emisiune de televiziune, o comparaţie între SUA şi China, declarând că Berlinul nu a impus un boicot după dezvăluirile despre spionarea de către Agenţia Naţională de Securitate (NSA) a SUA a convorbirilor de telefonie mobilă din Germania.</p>
      <p><i>„Statele Unite cer, la rândul lor, companiilor lor să transmită informaţii ce ar putea fi folosite în lupta împotriva terorismului”</i>, a adăugat Altmaier.</p>
      <p>SUA se tem că Huawei va fi obligat să transmite date către guvernul de la Beijing.</p>
      <p>Sâmbătă, la conferinţa sa anuală, Uniunea Creştin-Democrată (CDU), principalul partid de guvernământ, a stabilit că Germania nu vor exclude neapărat Huawei de la licitaţiile pentru construirea reţelei 5G.</p>
      <p>Membrii CDU au votat, cu o largă majoritate, că furnizorii vor fi consideraţi de încredere doar dacă 'îndeplinesc în mod demonstrabil o listă de condiţii de securitate clar definite'.</p>
      <p>Delegaţii la conferinţă au convenit că această listă ar trebui să interzică posibilitatea oricărei influenţe externe asupra infrastructurii 5G a Germaniei.</p>
      <p>SUA au avertizat în mod ferm de mai multă vreme Berlinul în legătură cu autorizarea Huawei de a participa la extinderea reţelei germane de telecomunicaţii.</p>
      <p>Sursa: Agerpres</p>
    </article>
  </body>
</html>