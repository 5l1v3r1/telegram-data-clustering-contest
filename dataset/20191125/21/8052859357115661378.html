<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/algemeen/politiek/artikel/4933821/hawijapremier-rutte-vermoedelijk-mondeling-geinformeerd-over"/>
    <meta property="og:site_name" content="RTLZ"/>
    <meta property="article:published_time" content="2019-11-25T21:20:00+00:00"/>
    <meta property="og:title" content="'Rutte geïnformeerd over bombardement, maar niet over 70 slachtoffers'"/>
    <meta property="og:description" content="Toenmalige ministers en topambtenaren zijn geïnformeerd over een Nederlandse bombardement in Irak in 2015, maar een concreet aantal slachtoffers is niet genoemd. Ook premier Rutte is vermoedelijk bijgepraat. Dat staat in een brief van minister Bijleveld van Defensie."/>
  </head>
  <body>
    <article>
      <h1>'Rutte geïnformeerd over bombardement, maar niet over 70 slachtoffers'</h1>
      <address>
        <time datetime="2019-11-25T21:20:00+00:00">25 Nov 2019, 21:20</time>
      </address>
      <p>Toenmalige ministers en topambtenaren zijn geïnformeerd over een Nederlandse bombardement in Irak in 2015, maar een concreet aantal slachtoffers is niet genoemd. Ook premier Rutte is vermoedelijk bijgepraat. Dat staat in een brief van minister Bijleveld van Defensie.</p>
      <p>Dit najaar bleek dat bij de aanval op een bommenfabriek in de Irakese stad Hawija ongeveer 70 doden zijn gevallen. Dat getal werd destijds al gemeld door internationale persbureaus, maar is niet gecommuniceerd door Defensie, omdat het getal niet kon worden bevestigd.</p>
      <h3>'Vermoedelijk mondeling geïnformeerd'</h3>
      <p>Toenmalig minister Hennis van Defensie zegt zowel de premier als toenmalig minister van Buitenlandse Zaken, Bert Koenders, te hebben geïnformeerd over de aanval, maar Hennis heeft geen aantal slachtoffers genoemd.</p>
      <p>Rutte kan zich het gesprek niet herinneren. In de brief staat dat Rutte 'vermoedelijk mondeling is geïnformeerd' door de toenmalige minister. Maar dat informeren is wel op zo'n manier gebeurd dat 'de toon van de boodschap niet alarmerend is geweest.' </p>
      <p>In de Kamerbrief staat verder dat de minister-president 'geen herinnering heeft aan een dergelijk gesprek'. Maar Rutte 'sluit ook niet uit dat dit gesprek heeft plaatsgevonden'.</p>
      <figure>
        <iframe data-src="https://twitter.com/fonslambie/status/1199046513240027136" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ook Koenders mondeling geïnformeerd</h3>
      <p>Ook toenmalige minister Koenders van Buitenlandse Zaken is mondeling geïnformeerd door zijn toenmalige collega van Defensie, Jeanine Hennis, over de aanval. Maar ook tegen hem zijn geen aantallen burgerslachtoffers genoemd.</p>
      <p>Net als Rutte, stelt Koenders bij navraag geen herinnering te hebben aan een dergelijk gesprek.</p>
      <p>Verder spreken topambtenaren van onder andere Algemene Zaken, Defensie, Buitenlandse Zaken een paar keer over aanval, maar ook in die gesprekken zijn aantallen slachtoffers niet benoemd.</p>
      <figure>
        <iframe data-src="https://twitter.com/fonslambie/status/1199046821743677440" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Het bombardement op Hawija</h3>
      <p>Vanaf oktober 2014 tot juli 2016 neemt Nederland voor het eerst deel aan een F-16-missie boven Irak en Syrië. Na publicaties van NRC en NOS dit najaar blijkt dat Nederland verantwoordelijk is voor een bombardement op een bommenfabriek van IS in Hawija, Irak. 70 burgers komen om het leven. Zowel Defensie als het Openbaar Ministerie hebben het bombardement onderzocht. Volgens Defensie zijn alle procedures gevolgd. Het OM vindt geen strafbare feiten.</p>
      <p>De toenmalige minister van Defensie, Jeanine Hennis, weet al in 2015 over de burgerdoden, maar geeft foute informatie aan de Tweede Kamer. Op 23 juni 2015 zegt ze dat er geen sprake is geweest van Nederlandse betrokkenheid bij burgerslachtoffers door luchtaanvallen in Irak. Daarvoor biedt huidig minister Ank Bijleveld tijdens een debat begin november haar excuses aan.</p>
    </article>
  </body>
</html>