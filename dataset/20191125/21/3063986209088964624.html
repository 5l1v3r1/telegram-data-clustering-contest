<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843475"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T21:27:00+00:00"/>
    <meta property="og:title" content="'শুধু আইন প্রয়োগ করে উগ্রবাদ, সাইবার অপরাধ দমন সম্ভব নয়'"/>
    <meta property="og:description" content="ঢাকা মেট্রোপলিটন পুলিশের কাউন্টার টেরোরিজম এন্ড ট্রান্সন্যাশনাল ক্রাইম ইউনিটের প্রধান অতিরিক্ত পুলিশ কমিশনার মোঃ মনিরুল ইসলাম বলেছেন, শুধু আইন প্রয়োগ করে উগ্রবাদ, সাইবার অপরাধ দমন করা সম্ভব নয়। আমাদের সন্তানরা যেন এসব অপরাধের সাথে জড়িয়ে না পড়ে সেজন্য আমাদের ছেলেমেয়েদের সংস্কৃতি মনা করে গড়ে তুলতে হবে। তিনি বলেন, যার ভিতরে কোন সহনশীলতা নাই, অন্য মানুষের প্রতি সম্মানবোধ নাই, ‍মুক্ত বুদ্ধির চর্চা নাই সেই উগ্রবাদী। আর এই সমস্ত গুণের অভাব যার মধ্যে রয়েছে সেই সাইবার ‍বুলিংয়ে যুক্ত। আমরা সাইবার সুরক্ষার লক্ষ্যে কাজ করছি। রবিবার সন্ধ্যায় সেগুনবাগিচার বাংলাদেশ শিল্পকলা একাডেমির চিত্রশালা মিলনায়তনে বাংলাদেশ অভিনয় শিল্পী সংঘের অংশগ্রহণে ‘উগ্রবাদ ও সাইবার অপরাধ প্রতিরোধে করণীয়’ শীর্ষক এক সেমিনারের সভাপতির বক্তব্যে এসব কথা বলেন তিনি। অনুষ্ঠানে প্রধান অতিথি হিসেবে উপস্থিত ছিলেন তথ্যমন্ত্রী ড. হাছান মাহমুদ। এছাড়াও উপস্থিত ছিলেন বাংলাদেশের গুণী নাট্য নির্মাতা ও অভিনেতা-অভিনেত্রীরা। প্রধান অতিথির বক্তব্যে তথ্যমন্ত্রী ড. হাছান মাহমুদ বলেন, ২০০৯ সালে ৫০ লক্ষ মানুষ ইন্টারনেট ব্যবহার করত। বর্তমানে পৌনে দশ কোটি মানুষ ইন্টারনেট ব্যবহার…"/>
  </head>
  <body>
    <article>
      <h1>'শুধু আইন প্রয়োগ করে উগ্রবাদ, সাইবার অপরাধ দমন সম্ভব নয়'</h1>
      <address><time datetime="2019-11-25T21:27:00+00:00">25 Nov 2019, 21:27</time> by <a rel="author">কালের কণ্ঠ অনলাইন</a></address>
      <p>ঢাকা মেট্রোপলিটন পুলিশের কাউন্টার টেরোরিজম এন্ড ট্রান্সন্যাশনাল ক্রাইম ইউনিটের প্রধান অতিরিক্ত পুলিশ কমিশনার মোঃ মনিরুল ইসলাম বলেছেন, শুধু আইন প্রয়োগ করে উগ্রবাদ, সাইবার অপরাধ দমন করা সম্ভব নয়। আমাদের সন্তানরা যেন এসব অপরাধের সাথে জড়িয়ে না পড়ে সেজন্য আমাদের ছেলেমেয়েদের সংস্কৃতি মনা করে গড়ে তুলতে হবে।</p>
      <p>তিনি বলেন, যার ভিতরে কোন সহনশীলতা নাই, অন্য মানুষের প্রতি সম্মানবোধ নাই, ‍মুক্ত বুদ্ধির চর্চা নাই সেই উগ্রবাদী। আর এই সমস্ত গুণের অভাব যার মধ্যে রয়েছে সেই সাইবার ‍বুলিংয়ে যুক্ত। আমরা সাইবার সুরক্ষার লক্ষ্যে কাজ করছি।</p>
      <p>রবিবার সন্ধ্যায় সেগুনবাগিচার বাংলাদেশ শিল্পকলা একাডেমির চিত্রশালা মিলনায়তনে বাংলাদেশ অভিনয় শিল্পী সংঘের অংশগ্রহণে ‘উগ্রবাদ ও সাইবার অপরাধ প্রতিরোধে করণীয়’ শীর্ষক এক সেমিনারের সভাপতির বক্তব্যে এসব কথা বলেন তিনি।</p>
      <p>অনুষ্ঠানে প্রধান অতিথি হিসেবে উপস্থিত ছিলেন তথ্যমন্ত্রী ড. হাছান মাহমুদ। এছাড়াও উপস্থিত ছিলেন বাংলাদেশের গুণী নাট্য নির্মাতা ও অভিনেতা-অভিনেত্রীরা।</p>
      <p>প্রধান অতিথির বক্তব্যে তথ্যমন্ত্রী ড. হাছান মাহমুদ বলেন, ২০০৯ সালে ৫০ লক্ষ মানুষ ইন্টারনেট ব্যবহার করত। বর্তমানে পৌনে দশ কোটি মানুষ ইন্টারনেট ব্যবহার করছে যার সাড়ে তিন কোটি ফেসবুক ব্যবহারকারী এবং চার কোটি অন্যান্য সামাজিক যোগাযোগ মাধ্যম ব্যবহার করে।</p>
      <p>তিনি বলেন, ফেসবুক, ইউটিউব এর ভালো দিকও আছে, খারাপ দিকও আছে। আমাদের সমাজকে এসব সামাজিক মাধ্যমের ক্ষতিকর প্রভাব মুক্ত রাখতে হবে। এজন্য আামদের পারিবারিক ও সামাজিক শিক্ষার প্রতি গুরুত্ব দিতে হবে। সারাদেশে সংস্কৃতি চর্চা বাড়াতে শিল্পী সমিতির প্রতি আহ্বান জানান মন্ত্রী।</p>
      <p>আইনশৃঙ্খলা বাহিনীর সফতলতার চিত্র তুলে ধরে হাছান মাহমুদ বলেন, আমাদের দেশের আইনশৃঙ্খলা বাহিনী উগ্রবাদ দমন করতে সক্ষম হয়েছে যা কিনা অনেক উন্নত দেশও পারেনি।</p>
      <p>উক্ত সেমিনারের অভিনয় শিল্পী সংঘের সভাপতি শহীদুজ্জামান সেলিম বলেন, অনেকেই বুঝে উঠতে পারেন না কোন কোন বিষয়গুলো সাইবার অপরাধের অন্তর্ভূক্ত। তাই যেসকল বিষয় সাইবার ক্রাইমের অন্তর্ভূক্ত সেগুলো বেশি বেশি প্রচার করা উচিত। এ ব্যাপারে অভিনয় শিল্পী সংঘ সরকারকে সর্বাত্মক সহযোগিতা করবে।</p>
      <p>এরপর সিটিটিসি’র অতিরিক্ত উপ-পুলিশ কমিশনার মাহফুজা লিজা উগ্রবাদ ও তার বিস্তার নিয়ে একটি প্রেজেন্টেশন উপস্থাপন করেন ।</p>
      <p>অনুষ্ঠানে সাইবার বুলিংয়ের শিকার ভুক্তভোগী অনেক অভিনয় শিল্পী সাইবার অপরাধ নিয়ে তাদের মতামত ব্যক্ত করেন। বর্তমানে বিশেষ করে ফেসবুক আইডি হ্যাক করে অনেক হ্যাকার মানুষকে নানাভাবে হেনস্থা করছে। এসব হ্যাকারদের থেকে সামাজিক যোগাযোগ মাধ্যম যেমন ফেসবুক, ইনস্ট্রাগ্রাম, ই-মেইল, টুইটার সুরক্ষিত করতে করণীয় কি, সিটিটিসি’র অতিরিক্ত উপ-পুলিশ কমিশনার নাজমুল ইসলাম আরেকটি প্রেজেন্টেশনের মাধ্যমে সবাইকে অবগত করেন।</p>
      <p>অনুষ্ঠান শেষে এক মনোজ্ঞ সাংস্কৃতিক অনুষ্ঠানের আয়োজন করা হয় যেখানে সঙ্গীত শিল্পী এসআই টুটুল, বেলাল খান ও পূজা প্রমুখ অংশগ্রহণ করেন। - ডিএমপি নিউজ</p>
    </article>
  </body>
</html>