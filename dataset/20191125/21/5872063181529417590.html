<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/sports/1561255/karate/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T21:56:05+00:00"/>
    <meta property="og:title" content="Απόλυτα επιτυχημένο το διεθνές σεμινάριο καράτε"/>
    <meta property="og:description" content="Πλουσιότεροι σε γνώσεις όσοι συμμετείχαν στο Yamada - ha Shito - ryu Shukokai Karate do που έγινε στα &quot;Δύο Αοράκια&quot;..."/>
  </head>
  <body>
    <article>
      <h1>Απόλυτα επιτυχημένο το διεθνές σεμινάριο καράτε</h1>
      <address><time datetime="2019-11-25T21:56:05+00:00">25 Nov 2019, 21:56</time> by <a rel="author">Πετρούτσου Μαρία</a></address>
      <p>
        <b>Πλουσιότεροι σε γνώσεις όσοι συμμετείχαν στο Yamada - ha Shito - ryu Shukokai Karate do που έγινε στα "Δύο Αοράκια"...</b>
      </p>
      <p>Με απόλυτη επιτυχία πραγματοποιήθηκε το διήμερο διεθνές σεμινάριο καράτε Yamada - ha Shito - ryu Shukokai Karate do που έγινε στο κλειστό, στα "Δύο Αοράκια" καθώς οι συμμετέχοντες είχαν την ευκαιρία να εμπλουτίσουν τις γνώσεις τους αλλά και να αποκομίσουν πολύ σημαντικές εμπειρίες!<br/>Οι εκδηλώσεις πραγματοποιήθηκαν από τον Παγκρήτιο Αθλητικό Σύλλογο Μαχητικών Τεχνών για τα 35 χρόνια Καράτε στην Κρήτη, παρουσία κορυφαίων εκπαιδευτών του είδους από Ελλάδα, Ιαπωνία, Αργεντινή, Γερμανία, Αγγλία, Ουαλία, Πορτογαλία, Γαλλία.</p>
      <figure>
        <img src="https://www.neakriti.gr/files/2019-11-25/kar1.jpg"/>
      </figure>
      <p>«Αποκομίσαμε όλοι μας πολύ σημαντικές εμπειρίες αυτό το διήμερο. Οι δάσκαλοι έδωσαν τον καλύτερο τους εαυτό και είχαμε την ευκαιρία να μάθουμε πάρα πολλά πράγματα. Και εμείς και τα παιδιά γιατί και εμείς μαθαίνουμε απ' αυτά…», τόνισε στη "Ν.Κ." ο αρχηγός της Ελληνικής Ένωσης Yamada - ha Shito - ryu Shukokai Karate do Νίκος Καραϊσκάκης (7ο dan) και συνέχισε: «Ήταν μία μεγάλη διοργάνωση στην οποία συμμετείχαν πάρα πολλά παιδιά. Εύχομαι και την επόμενη φορά να έχουμε ανάλογη ή και μεγαλύτερη ανταπόκριση. Τα παιδιά είναι πολύ ενθουσιασμένα και οι γονείς με τη σειρά τους δεν μετάνιωσαν που διέθεσαν το σαββατοκύριακο τους στα σεμινάρια. Είμαι χαρούμενος που η διοργάνωση είχε τεράστια επιτυχία».</p>
      <figure>
        <img src="https://www.neakriti.gr/files/2019-11-25/kar2.jpg"/>
      </figure>
      <p>Όπως μάλιστα επεσήμανε ο κ. Καραϊσκάκης απόλυτα ικανοποιημένοι έμειναν και οι επίσημοι προσκεκλημένοι. «Οι ξένοι είναι πάρα πολύ ευχαριστημένοι τόσο από την φιλοξενία που τους παρείχαμε όσο και από το γεγονός ότι υπάρχει εδώ ένα υγιές σωματείο που δουλεύει το ίδιο σύστημα με αυτούς. Είμαστε ευτυχισμένοι για το γεγονός ότι η επιτυχημένη αυτή εκδήλωση ήταν το ορόσημο για τα 35 χρόνια καράτε στην Κρήτη».</p>
      <figure>
        <img src="https://www.neakriti.gr/files/2019-11-25/kar3.jpg"/>
      </figure>
      <p><b>Το πρότζεκτ καράτε - υγεία…</b><br/>Οι εκδηλώσεις κορυφώθηκαν την Κυριακή το απόγευμα με την πραγματοποίηση επίδειξης καράτε από αθλητές - τριες όλων των ηλικιών ενώ το υψηλόβαθμο στέλεχος της οργάνωσης, ο Ιάπωνας δάσκαλος Tsutomu Kamohara (9ο dan) απένειμε τιμητικούς τίτλους σε μαθητές - τριες αλλά και εκπαιδευτές που διακρίθηκαν για την πρόοδο τους. Ο δάσκαλος αναφέρθηκε στο πρότζεκτ καράτε - υγεία αναλύοντας την φιλοσοφία και τους στόχους του. Όπως τόνισε ο κ. Kamohara το Yamada - ha Shito - ryu Shukokai Karate συνεχίζει την ανάπτυξη του στηριζόμενο στο παραδοσιακό καράτε και στους βασικούς πυλώνες της επιμονής, του πνεύματος και στο πως να καταφέρνει κάποιος να αποκτά αυτοέλεγχο. «Ότι κάνουμε είναι με γνώμονα την υγεία, αναπτύσσοντας το αθλητικό πνεύμα. Είναι σημαντικό να εξασκούμαι το καράτε και να χαιρόμαστε τον αμοιβαίο σεβασμό, ανταλλάσσοντας γνώσεις χωρίς να τραυματίζουμε ο ένας τον άλλο…», είπε μεταξύ άλλων το υψηλότερο στέλεχος στην πυραμίδα της οργάνωσης.</p>
      <figure>
        <img src="https://www.neakriti.gr/files/2019-11-25/kar4.jpg"/>
      </figure>
      <p>Απόλυτα ικανοποιημένη από την έκβαση των διήμερων εκδηλώσεων για τα 35 χρόνια καράτε στην Κρήτη εμφανίστηκε και η εκπαιδεύτρια και μοναδική γυναίκα με 7ο dan παγκοσμίως στη συγκεκριμένη οργάνωση, Άννα Χουρδάκη που είναι και πρόεδρος του Παγκρήτιο Αθλητικού Συλλόγου Μαχητικών Τεχνών. «Είμαστε χαρούμενοι γιατί όλο αυτό το έργο που κάνουμε έχει κερδίσει έδαφος. Το βλέπουμε και από τα παιδιά και από τους γονείς που έχουν καταλάβει το νόημα του καράτε. Ότι πραγματικά το πνεύμα δουλεύει περισσότερο από το σώμα. «Νους υγιής εν σώματι υγιεί», όπως έλεγαν και οι αρχαίοι… Τα παιδιά μαθαίνουν να σέβονται, να πειθαρχούν, να έχουν αυτοέλεγχο. Όλα όσα χρειάζονται στις μέρες μας… Τα σεμινάρια είχαν μεγάλη απήχηση και είμαστε ιδιαίτερα ευχαριστημένοι. Είναι σημαντικό γιατί απ' όλο αυτό είμαστε όλοι κερδισμένοι».</p>
      <figure>
        <iframe src="https://www.youtube.com/embed/vGhJBs1qFaQ" width="640" height="360" data-service="Youtube" scrolling="no"/>
      </figure>
      <p>Δείτε το σχετικό βίντεο:</p>
    </article>
  </body>
</html>