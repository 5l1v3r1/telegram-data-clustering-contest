<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546981/Medjunarodni-strucnjaci-stigli-u-Boliviju-da-istraze-nasilje-na-protestima.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T21:25:00+00:00"/>
    <meta property="og:title" content="Međunarodni stručnjaci stigli u Boliviju da istraže nasilje na protestima"/>
    <meta property="og:description" content="Tim međunarodnih stručnjaka stigao je u Boliviju da istraži nasilje sa smrtnim ishodima tokom protesta, posle..."/>
  </head>
  <body>
    <article>
      <h1>Međunarodni stručnjaci stigli u Boliviju da istraže nasilje na protestima</h1>
      <address>
        <time datetime="2019-11-25T21:25:00+00:00">25 Nov 2019, 21:25</time>
      </address>
      <p>Tim međunarodnih stručnjaka stigao je u Boliviju da istraži nasilje sa smrtnim ishodima tokom protesta, posle spornih predsedničkih izbora 20. oktobra i ostavke doskorašnjeg predsednika Eva Moralesa.</p>
      <p>Pripadnici Interameričke komisije za ljudska prava stigli su u grad Sakaba u centralnom delu Bolivije, gde je devet Moralesovih pristalica ubijeno u sukobima sa bezbednosnim snagama 15. novembra. </p>
      <p>Izvršni sekretar Komisije sa sedištem u Vašingtonu Paulo Abrao rekao je da će istražitelji saslušati sve strane i da će uticati na bolivijske vlasti "da obezbede pravdu i nadoknade za žrtve i da razjasne činjenice".</p>
      <p>Bolivija je pogođena teškom političkom krizom otkako je Morales proglasio pobedu na predsedničkim izborima održanim 20. oktobra, na kojima je prema oceni međunarodnih posmatrača Organizacije američkih država bilo brojnih nereguarnosti. Morales, prvi predsednik Bolivije indijanskog porekla, podneo je ostavku 10. novembra u jeku protesta, pošto ga je vojska pozvala da to učini, i sklonio se u Meksiko, ali su potom počele da protestuju njegove pristalice. Tokom 35 dana demonstracija poginule su 32 osobe. </p>
      <p>Protesti su oslabili, ali ih i dalje ima u nekim mestima. </p>
      <p>Privremena predsednica Bolivije Ženin Anjes juče je potpisala zakon o organizaciji novih predsedničkih i parlamentarnih izbora na kojima je Moralesu zabranjeno učešće. Tim zakonom koji su u subotu usvojila oba doma parlamenta Bolivije poništeni su rezultati izbora održanih 20. oktobra.</p>
    </article>
  </body>
</html>