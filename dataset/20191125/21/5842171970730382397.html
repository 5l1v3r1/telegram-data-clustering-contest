<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/360011-partijas-saskana-reitings-sasniedzis-sogad-zemako-raditaju"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T21:20:00+00:00"/>
    <meta property="og:title" content="Partijas &quot;Saskaņa&quot; reitings sasniedzis šogad zemāko rādītāju"/>
    <meta property="og:description" content="Novembrī turpināja samazināties partijas &quot;Saskaņa&quot; reitings un tas ir sasniedzis šogad zemāko rādītāju, pirmdien vēstīja Latvijas Televīzijas raidījums &quot;Panorāma&quot;, atsaucoties uz socioloģisko pētījumu centra SKDS veikto aptauju."/>
  </head>
  <body>
    <article>
      <h1>Partijas "Saskaņa" reitings sasniedzis šogad zemāko rādītāju</h1>
      <address><time datetime="2019-11-25T21:20:00+00:00">25 Nov 2019, 21:20</time> by <a rel="author">Jauns.lv / LETA</a></address>
      <p>
        <b>Novembrī turpināja samazināties partijas "Saskaņa" reitings un tas ir sasniedzis šogad zemāko rādītāju, pirmdien vēstīja Latvijas Televīzijas raidījums "Panorāma", atsaucoties uz socioloģisko pētījumu centra SKDS veikto aptauju.</b>
      </p>
      <p>Neraugoties uz to, ka atbalsts "Saskaņai" turpina samazināties, šis politiskais spēks aizvien ir partiju reitinga pirmajā vietā. Ja Saeimas vēlēšanas norisinātos novembrī, par "Saskaņu" būtu gatavi balsot 11,2% vēlētāju, kas ir par 1,7 procentpunktiem mazāk nekā oktobrī.</p>
      <p>Pēc "Saskaņas" seko nacionālā apvienība "Visu Latvijai - Tēvzemei un brīvībai/LNNK" par kuru novembrī būtu gatavi balsot 8,8% vēlētāju. Tas ir par 1,5 procentpunktiem vairāk nekā oktobrī.</p>
      <p>Zaļo un zemnieku savienībai atbalstu pauduši 7,5% aptaujāto, kas ir par 0,5 procentpunktiem mazāk nekā mēnesi iepriekš. Savukārt partiju apvienībai "Jaunā Vienotība" novembrī atbalstu pauduši 6,5% aptaujāto vēlētāju - tik pat, cik oktobrī.</p>
      <p>Tālāk seko "Attīstībai Par" ar 5,6% atbalstu, kas ir 0,4 procentpunktiem vairāk nekā mēnesi iepriekš.</p>
      <p>Jaunajai konservatīvajai partijai atbalstu pauduši 5,4%, kas ir par 1,3 procentpunktiem mazāk nekā mēnesi iepriekš.</p>
      <p>Savukārt partiju "KPV LV", kuras reitings jau ilgstoši bijis krietni zem 5% atzīmes, novembrī bija gatavi atbalstīt 3% aptaujāto vēlētāju, kas ir par 0,5 procentpunktiem vairāk nekā oktobrī.</p>
      <p>Latvijas Reģionu apvienību novembrī būtu gatavi atbalstīt 2,8% vēlētāju, kar ir par 0,6 procentpunktiem vairāk nekā oktobrī, bet Latvijas Krievu savienību - 2%, kas ir par 0,2 procentpunktiem mazāk nekā oktobrī. Partijai "Progresīvie" atbalstu novembrī pauduši 2,1% aptaujāto, kas ir par 0,7 procentpunktiem mazāk nekā mēnesi iepriekš.</p>
      <p>Kā allaž, liels ir arī neizlēmušo skaits - 19,5% norādījuši, ka vēlēšanās nepiedalītos, bet 25,4% norādījuši, ka nezina, par ko balsotu.</p>
    </article>
  </body>
</html>