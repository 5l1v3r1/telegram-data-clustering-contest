<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/reality-a-stavebnictvi/rothschildove-meli-vitkovi-pomoci-s-najezdem-na-developerskou-skupinu-orco-tvrdi-obzaloba-1364532"/>
    <meta property="og:site_name" content="E15.cz"/>
    <meta property="article:published_time" content="2019-11-25T21:52:00+00:00"/>
    <meta property="og:title" content="Rothschildové měli Vítkovi pomoci s nájezdem na developerskou skupinu Orco, tvrdí obžaloba"/>
    <meta property="og:description" content="Kolem českého miliardáře Radovana Vítka a jeho pohádkového zbohatnutí se začínají šířit čím dál zajímavější zvěsti. Nyní přišla agentura Bloomberg s informacemi, že s údajným nepřátelským a tichým převzetím lucemburské developerské společnosti Orco Property Group mu mohla pomoci investiční banka Rothschild &amp; Co, tedy finanční vlajková loď francouzské a anglické větve rodiny Rothschildů. U manhattanského federálního soudu ji z toho obžaloval hedgeový fond Kingstown Capital. Ten měl mít v době údajného podvodu v developerské skupině podstatný podíl."/>
  </head>
  <body>
    <article>
      <h1>Rothschildové měli Vítkovi pomoci s nájezdem na developerskou skupinu Orco, tvrdí obžaloba</h1>
      <address><time datetime="2019-11-25T21:52:00+00:00">25 Nov 2019, 21:52</time> by <a rel="author">Ondřej Souček</a></address>
      <p>
        <b>Kolem českého miliardáře Radovana Vítka a jeho pohádkového zbohatnutí se začínají šířit čím dál zajímavější zvěsti. Nyní přišla agentura Bloomberg s informacemi, že s údajným nepřátelským a tichým převzetím lucemburské developerské společnosti Orco Property Group mu mohla pomoci investiční banka Rothschild &amp; Co, tedy finanční vlajková loď francouzské a anglické větve rodiny Rothschildů. U manhattanského federálního soudu ji z toho obžaloval hedgeový fond Kingstown Capital. Ten měl mít v době údajného podvodu v developerské skupině podstatný podíl.</b>
      </p>
      <p>Kingstown Capital u soudu uvedl, že Vítkovi se díky Rothschildovým penězům podařilo odklonit z Orca nejhodnotnější aktiva a tím ho vytunelovat. Podle obžaloby měl fond kvůli jeho podvodným jednáním přijít o zhruba miliardu dolarů, tedy v přepočtu přes 23 miliard korun.</p>
      <p>Kingstown, který podal žalobu už v dubnu, nyní uvedl, že Rothschild &amp; Co přidal k žalovaným poté, co se o inkriminovaném jednání dozvěděl ze tři roky staré zprávy lucemburského finančního regulátora. Ten Vítka a jeho údajného komplice – bývalého generálního ředitele skupiny Orco – Jean-Françoise Otta, prošetřoval mezi lety 2012 až 2016.</p>
      <related>
        <a href="https://www.e15.cz/zpravy/miliardar-vitek-si-uz-vybral-pravni-kancelar-pro-soud-v-new-yorku-1359242"/>
      </related>
      <p>„Skupina Rothschild s Vítkem a dalšími spolupracovala na spiknutí, chovala se k nim jako zprostředkovatel,“ uvedl Kingstown v nové obžalobě. „Lucemburský regulátor odhalil jasné důkazy o tajných setkáních a korespondenci mezi Vítkem, Ottem a jejich poradci. Účelem schůzek přitom bylo uzavření nezákonných dohod,“ tvrdí fond.</p>
      <p>Lucemburský regulátor (Commission de Surveillance du Secteur Financier)<a href="https://www.bloomberg.com/news/articles/2019-11-25/rothschild-aided-czech-billionaire-in-fraud-hedge-fund-claims"> podle agentury Bloomberg </a>zatím nestihl informace potvrdit, nereagovala dosud ani investiční banka Rothschild &amp; Co. Vítek už dříve podezření odmítl.</p>
      <related>
        <a href="https://www.e15.cz/tema/miliardari/nejbohatsi-cesi/miliardari-2019-realitni-najezdnik-vitek-se-veze-na-vlne-vysokych-cen-nemovitosti-1364124"/>
      </related>
      <p>Finanční šéf CPI David Greenbaum v pondělí řekl, že přidání banky Rothschild &amp; Co mezi obžalované je jen pokusem opentlit původní obžalobu. „Žaloba jen hází špagety na zeď a zkouší, co se uchytí, “ řekl Greenbaum. „Snaží se koupit si čas před naším slyšením,“ doplnil.</p>
      <p>Společně s investiční skupinou Kingstown Capital Management žaluje Vítka i Investhold někdejších manažerů Mostecké uhelné společnosti Marka Čmejly a Jiřího Diviše. Čmejla s Divišem, kteří se v kauze kolem ovládnutí Orca cítí rovněž podvedeni, po Vítkovi žádají odškodnění ve výši trojnásobku způsobené škody, tedy kolem 70 miliard korun.</p>
      <related>
        <a href="https://www.e15.cz/byznys/reality-a-stavebnictvi/vitkova-cpi-setri-zmenila-auditora-drzi-se-ale-velke-ctyrky-1363973"/>
      </related>
      <related>
        <h4>Související články</h4>
        <a href="https://www.e15.cz/zpravy/miliardar-vitek-celi-dalsi-obri-zalobe-opet-kvuli-transakcim-z-minulosti-1358003"/>
        <a href="https://www.e15.cz/zpravy/miliardar-vitek-si-uz-vybral-pravni-kancelar-pro-soud-v-new-yorku-1359242"/>
        <a href="https://www.e15.cz/byznys/reality-a-stavebnictvi/zaloba-cmejly-a-divise-na-cpi-jeden-z-partneru-vsadil-na-rozvoj-vitkova-byznysu-vice-1359538"/>
        <a href="https://www.e15.cz/byznys/reality-a-stavebnictvi/cpi-v-pololeti-vydelala-rekordnich-4-3-miliardy-planuje-dalsi-investice-1362027"/>
        <a href="https://www.e15.cz/byznys/reality-a-stavebnictvi/vitkova-cpi-vydala-dluhopisy-za-100-milionu-dolaru-1361054"/>
      </related>
    </article>
  </body>
</html>