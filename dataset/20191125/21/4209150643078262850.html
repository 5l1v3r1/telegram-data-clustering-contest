<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Balkan-posvadjao-Berlin-i-Pariz/570457?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="Balkan posvađao Berlin i Pariz"/>
    <meta property="og:description" content="HAMBURG, BANJALUKA - Odbijanjem započinjanja pregovora sa Sjevernom Makedonijom i Albanijom Francuska je izazvala bijes Njemačke i drugih zemalja EU jer je na zadovoljstvo Rusije i Kine poslala poruku tim zemljama da zapadni Balkan ne želi u Evropi, piše ugledni njemački magazin &quot;Spiegel&quot;."/>
  </head>
  <body>
    <article>
      <h1>Balkan posvađao Berlin i Pariz</h1>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author">Dejan Šajinović</a></address>
      <p>HAMBURG, BANJALUKA - Odbijanjem započinjanja pregovora sa Sjevernom Makedonijom i Albanijom Francuska je izazvala bijes Njemačke i drugih zemalja EU jer je na zadovoljstvo Rusije i Kine poslala poruku tim zemljama da zapadni Balkan ne želi u Evropi, piše ugledni njemački magazin "Spiegel".</p>
      <p>"Francuski predsjednik je državama na zapadnom Balkanu stavio do znanja da za njih nema mjesta u EU. Ali zemlje moraju da imaju perspektivu kako bi se mogle reformisati. Ako ih EU odbije, vakuum će ispuniti Kina i Rusija", piše list.</p>
      <p>"Spiegel" tvrdi da se Makron ponaša na ovakav način jer želi "degolovsku" Evropu, u kojoj bi vodeću ulogu igrala Francuska. Ovaj magazin Makrona predstavlja kao makijavelistu koji u svojim namjerama ne preza od toga da zemljama zapadne Evrope "skine" glavu, što se, kako je istaknuto, posebno vidi po njegovom držanju prema Rusiji.</p>
      <p>"Ovaj predsjednik razmišlja kroz prizmu moći, zbog čega su mu 28 ili uskoro 27 članica EU previše. On uopšte ne želi proširenje, njemu je manja EU draža, a najdraža ona u kojoj bi Francuska i Njemačka činile jezgro", ističe se u magazinu.</p>
      <p>Makronov pristup ilustruje na primjeru Sjeverne Makedonije, za koju je naglašeno da je šokirana francuskim ponašanjem, iako je učinila sve što je od nje traženo.</p>
      <p>"Albanskoj manjini dali su poziciju predsjednika parlamenta, potpisali su ugovor o prijateljstvu s Bugarskom, riješili dugogodišnji sukob s Grčkom i uveli albanski kao službeni jezik", naglašeno je. Kao jedan od razloga za jače angažovanje EU na zapadnom Balkanu je potreba jačanja evropske bezbjednosti s druge strane Bosfora, kao i sprečavanje Rusije i Kine da zauzmu vakuum koji je EU ostavila iza njih.</p>
      <p>"Krajnje je vrijeme da se Njemačka angažuje. Previše su u sjedištu Vlade Njemačke Makronove radosne ideje prihvatali kao prolazno nevrijeme koje dođe i prođe. Ako Njemačka ne želi apsolutističku Evropu, mora početi da preuzima inicijativu, a ne da se samouvjereno s manjkom ambicije kreće unutar vlastitih gabarita", naglašeno je u tekstu.</p>
      <p>Tanja Topić, banjalučka analitičarka, kaže da je teza prema kojoj se blokiranje Sjeverne Makedonije i Albanije od strane Francuske vidi kao ozbiljna opasnost koja se nadvila nad Balkanom u osnovi tačna jer pojačava evroskepticizam u tim zemljama.</p>
      <p>"Istovremeno im daje i sjajan alibi i izgovor za nečinjenje ozbiljnih reformi. Po mom mišljenju, to su dvije strane ove medalje. Druga opasnost je veća iz perspektive zemalja koje su članice EU. One strahuju od toga da bi ostavljanje zemalja zapadnog Balkana na margini procesa proširenja otvorilo prostor za uticaj Rusije i Kine, što se već uveliko dešava", zaključuje ona.</p>
    </article>
  </body>
</html>