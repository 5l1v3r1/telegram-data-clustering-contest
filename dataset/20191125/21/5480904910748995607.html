<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/komise-wada-navrhuje-vyradit-rusko-na-ctyri-roky-z-velkych-akci/1825199?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T21:32:00+00:00"/>
    <meta property="og:title" content="Komise WADA navrhuje vyřadit Rusko na čtyři roky z velkých akcí"/>
    <meta property="og:description" content="Montreal - Kontrolní komise Světové antidopingové agentury (WADA) doporučila, aby ruští sportovci nesměli závodit na velkých akcích pod svou vlajkou čtyři roky, tedy ani na olympijských hrách v Tokiu 2020 a na zimních hrách v Pekingu o dva roky později. Navrhovaný trest je reakcí na aféru se zmanipulovanými daty z moskevské laboratoře Ruské antidopingové agentury (RUSADA), které by nyní měla být opět zastavena činnost."/>
  </head>
  <body>
    <article>
      <h1>Komise WADA navrhuje vyřadit Rusko na čtyři roky z velkých akcí</h1>
      <address><time datetime="2019-11-25T21:32:00+00:00">25 Nov 2019, 21:32</time> by <a rel="author" href="http://www.ctk.cz/" target="_blank">ČTK</a></address>
      <p>Montreal - Kontrolní komise Světové antidopingové agentury (WADA) doporučila, aby ruští sportovci nesměli závodit na velkých akcích pod svou vlajkou čtyři roky, tedy ani na olympijských hrách v Tokiu 2020 a na zimních hrách v Pekingu o dva roky později. Navrhovaný trest je reakcí na aféru se zmanipulovanými daty z moskevské laboratoře Ruské antidopingové agentury (RUSADA), které by nyní měla být opět zastavena činnost.</p>
      <p>Výkonný výbor WADA se bude doporučením komise zabývat na svém zasedání 9. prosince v Paříži. Předseda kontrolní komise Jonathan Taylor už dříve německé televizi ARD řekl, že očekává, že výkonný výbor návrhům vyhoví.</p>
      <p>K dalším doporučeným trestům patří zákaz pořádání velkých sportovních akcí na ruském území po dobu čtyř let. Rusko se o jejich organizaci nesmí ucházet a odebrány mu mohou být už udělená pořadatelství, "pokud to není z právních či praktických důvodů vyloučeno". To by se teoreticky mohlo týkat i mistrovství Evropy ve fotbale v příštím roce, na němž má hostit čtyři zápasy Petrohrad. V druhém největším ruském městě se má také hrát v roce 2021 finále fotbalové Ligy mistrů.</p>
      <p>Součástí trestu pro Rusko má být i to, že světových akcí se nebudou smět účastnit ani jeho funkcionáři a státní představitelé. Sportovci na nich budou moci podobně jako na loňských ZOH v Pchjongčchangu či na atletických MS startovat pouze pod neutrální vlajkou, pokud splní antidopingové podmínky.</p>
      <p>Navrhované sankce jsou pokračováním kauzy státem organizovaného systematického dopingu, která se táhne už od olympijských her v Soči v roce 2014. RUSADA měla od roku 2015 do loňského září zastavenou činnost a součástí loňské dohody o podmínečném zrušení trestu bylo předání dat z moskevské antidopingové laboratoře. Ta WADA získala po delších průtazích až na začátku tohoto roku, i přes nedodržení dohodnutých termínů ale suspendaci RUSADA neobnovila.</p>
      <p>Při ověřování stažených souborů došla vyšetřovací komise k závěru, že údaje vykazují nesrovnalosti při porovnání s daty, které WADA získala už v roce 2017 od informátora. Světová agentura zjistila, že poslední úpravy dat se odehrály v prosinci a lednu, kdy Rusko otálelo s jejich předáním. WADA od údajů očekávala, že pomohou objasnit dopingové případy ruských sportovců z minulosti.</p>
    </article>
  </body>
</html>