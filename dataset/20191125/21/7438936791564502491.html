<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Kromeriz-Silnice-mezi-psychiatrickou-nemocnici-a-Kvetnou-zahradou-bude-brzy-jednosmerna-604635"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T21:10:00+00:00"/>
    <meta property="og:title" content="Kroměříž: Silnice mezi psychiatrickou nemocnicí a Květnou zahradou bude brzy jednosměrná"/>
    <meta property="og:description" content="Místní komunikace mezi areálem Psychiatrické nemocnice v Kroměříži a Květnou zahradou bude brzy pro automobily jednosměrná. Dělníci v těchto dnech pracují na instalaci dopravního značení tak, aby nejpozději do pátku bylo vše hotovo."/>
  </head>
  <body>
    <article>
      <h1>Kroměříž: Silnice mezi psychiatrickou nemocnicí a Květnou zahradou bude brzy jednosměrná</h1>
      <address>
        <time datetime="2019-11-25T21:10:00+00:00">25 Nov 2019, 21:10</time>
      </address>
      <p>
        <b>Místní komunikace mezi areálem Psychiatrické nemocnice v Kroměříži a Květnou zahradou bude brzy pro automobily jednosměrná. Dělníci v těchto dnech pracují na instalaci dopravního značení tak, aby nejpozději do pátku bylo vše hotovo.</b>
      </p>
      <p>„Důvodem opatření je snaha snížit počet aut projíždějících frekventovanou křižovatkou ulic Havlíčkova – Albertova. Prosíme řidiče, aby zejména v prvních dnech platnosti nového dopravního značení dbali zvýšené opatrnosti,“ uvedl starosta Jaroslav Němec.</p>
      <p>Podle Vlastimila Foltýna z radničního odboru služeb jsou již na místě zakopané patky na svislé dopravní značky. „Instalaci svislého dopravního značení a nástřik vodorovného dopravního značení plánuje odborná firma na středu až pátek tohoto týdne. Záležet bude na počasí,“ doplnil Foltýn.</p>
      <p>Silnice bude pro automobily jednosměrná ve směru od Havlíčkovy ulice až po ulici Koperníkova. Zachována budou parkovací místa, automobily ale budou nově stát vpravo ve směru jízdy podél zídky Květné zahrady. „V protisměru bude umožněn průjezd jen cyklistům, cyklokoridor bude zvýrazněn vodorovným dopravním značením,“ dodal místostarosta Karel Holík.</p>
      <p>Rychlost vozidel bude nově omezena na 30 kilometrů za hodinu. Cyklisté sice budou moci do protisměru, i je ale čeká omezení. „Nebudou moci vjet na jízdním kole do křižovatky s ulicí Havlíčkova. Budou muset z kola sesednout a pokračovat pěšky po chodníku,“ uzavřel Foltýn.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Kromeriz-Stat-ma-zajem-o-budovu-mesta-na-Hanackem-namesti-604309"/>
        <a href="https://www.parlamentnilisty.cz/politika/obce-volicum/Kromeriz-Problemovou-lokalitu-Racin-nove-sleduje-kamera-603708"/>
        <a href="https://www.parlamentnilisty.cz/politika/obce-volicum/Kromeriz-Sbirka-pod-vanocnim-stromem-pro-specialni-skolu-i-detsky-domov-603592"/>
        <a href="https://www.parlamentnilisty.cz/politika/obce-volicum/Kromeriz-Statni-zastupce-zastavil-trestni-stihani-starosty-Jaroslava-Nemce-603249"/>
      </related>
    </article>
  </body>
</html>