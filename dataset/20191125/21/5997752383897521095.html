<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/mirovic-prisajedinjenje-vojvodine-kraljevini-srbiji-najveci-dan-u-njenoj-istoriji_1070303.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T21:18:00+00:00"/>
    <meta property="og:title" content="Мировић: Присаједињење Војводине Краљевини Србији највећи дан у њеној историји"/>
    <meta property="og:description" content="Свечана академија „Присаједињење – други век“, посвећена дану када је пре 101 годину Велика народна скупштина прогласила Присаједињење Војводине Краљевини Србији, одржана је вечерас у Српском народном..."/>
  </head>
  <body>
    <article>
      <h1>Мировић: Присаједињење Војводине Краљевини Србији највећи дан у њеној историји</h1>
      <h2>НОВИ САД - Свечана академија „Присаједињење – други век“, посвећена дану када је пре 101 годину Велика народна скупштина прогласила Присаједињење Војводине Краљевини Србији, одржана је вечерас у Српском народном позоришту.</h2>
      <address>
        <time datetime="2019-11-25T21:18:00+00:00">25 Nov 2019, 21:18</time>
      </address>
      <p>Академија је почела приказивањем кратког документарног филма о Светозару Милетићу.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/mirovic3.jpg"/>
        <figcaption>Покрајинска влада</figcaption>
      </figure>
      <p>"Данас је највећи дан у историји Војводине и један од највећих у историји српског народа и Србије. Таквим су га учинили велики људи који су, пре 101 годину, овде, у Новом Саду, на Великој народној скупштини, променили ток историје: Јаша Томић, Блашко Рајић, Људевит Мичатек, Славко Милетић и остали. Ми те људе и њихово дело не смемо и никада нећемо заборавити“, казао је председник Покрајинске владе Игор Мировић.</p>
      <p>То смо најбоље показали прошле године, како је додао Мировић, када смо величанственим обележавањем стогодишњице Присаједињења – коначно и нераскидиво спојили наше и њихово време и усмерили се ка будућности.</p>
      <p>"Разумели смо и колико велику одговорност и обавезу су нам преци оставили да у нашој Србији градимо и чувамо нашу Војводину – Војводину равноправних људи, слободе и благостања за све. Као што су, доносећи историјске одлуке, гледали далеко испред себе, тако и ми све што радимо, обнављамо и градимо и све што сањамо – чинимо због оних који тек долазе. Нашим потомцима оставићемо Војводину економског, културног и сваког другог просперитета – чему сви заједно треба да тежимо без обзира на разлике“, нагласио је председник Мировић.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/mirovic.jpg"/>
        <figcaption>Покрајинска влада</figcaption>
      </figure>
      <p>Председник Мировић посебно је говорио о будућности АП Војводине, коју, како је рекао, види као најразвијенији део Србије, где сви који у њој живе кроз равноправност, заједништво и борбу за економски опоравак могу да пронађу срећу за себе и своје породице.</p>
      <p>Овом приликом, Мировић је уручио највише признање АП Војводине – Награду „Михајло Пупин“ за 2019. годину академику Миру Вуксановићу, као и друга покрајинска признања која се, такође први пут, додељују најбољима за допринос важним областима друштвеног живота.</p>
      <p>Добитник Признања „Момчило Тапавица“ за област спорта је кошаркаш Никола Јокић.</p>
      <p>Признање „Људевит Мичатек“ за област људских и мањинских права добио је Игор Јурић, оснивач Фондације „Тијана Јурић“.</p>
      <p>Привредник Петар Матијевић добитник је Признања „Лазар Дунђерски“ за област привреде.</p>
      <p>Атила Вајда, истакнути просветни радник, добио је Признање „Ђорђе Натошевић“ за област образовања.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/prisajedinjenje-akademija.jpg"/>
        <figcaption>Покрајинска влада</figcaption>
      </figure>
      <p>Добитница Признања „Милица Томић“ за област равноправности полова је Миа Страјин, координаторка Женске парламентарне мреже у Скупштини АП Војводине.</p>
      <p>Пијанисткиња Рита Кинка Радуловић добитница је Признања „Ференц Фехер“ за област културе.</p>
      <p>Изасланик председника Републике Србије Никола Селаковић казао је да има част и задовољство што је вечерас на овом месту.</p>
      <p>"25. новембар је и дан Буњеваца, који су себе својим деловањем уткали у будућност наше заједничке отадзбине. Важно је истаћи да су вечерас са нама и наши пријатељи Мађари, стојимо заједно једни са другима загледани у будућност“, нагласио је Селаковић.</p>
      <p>Он је додао да су наши храбри преци доносили значајне историјске одлуке, да су били мудри и храбри људи и да је то изнедрило данашњу Војводину.</p>
      <p>"Ако желимо трајно и вечно да оставимо траг, морамо се руководити њиховим начелима“, истакао је Селаковић.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/ansambl.jpg"/>
        <figcaption>Покрајинска влада</figcaption>
      </figure>
      <p>Велика народна скупштина заседала је 25. новембра 1918. године у Новом Саду и тај дан је, одлуком актуелног сазива Скупштине Војводине, установљен као датум од покрајинског значаја.</p>
      <p>Свечаној академији присуствовали су и патријарх српски Иринеј, министар за рад, запошљавање, борачка и социјална питања Зоран Ђорђевић, министар одбране Александар Вулин, председник Скупштине АП Војводине Иштван Пастор, чланови Покрајинске владе, посланици Скупштине АП Војводине, владика бачки Иринеј, владика сремски Василије, представници других верских заједница, председник Матице српске Драган Станић, представници националних савета националних мањина, дипломатског кора, Војске Србије.</p>
      <p>Прошле године, када се обележавао век од присаједињења, РТВ је специјалним емисијама, програмима и <a href="http://www.rtv.rs/sr_lat/1918/aktuelno">садржајима на сајту </a>учествовао у подсећању на овај изузетно важан историјски чин.</p>
      <figure>
        <iframe src="https://www.youtube.com/embed/UmeL32ppvlk" width="560" height="314" data-service="Youtube" scrolling="no"/>
      </figure>
    </article>
  </body>
</html>