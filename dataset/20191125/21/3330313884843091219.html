<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905218/de-graafschap-verliest-voor-het-eerst-dit-seizoen-nec-verspeelt-punten.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T21:57:00+00:00"/>
    <meta property="og:title" content="De Graafschap verliest voor het eerst dit seizoen, NEC verspeelt punten"/>
    <meta property="og:description" content="De Graafschap heeft de eerste nederlaag van dit Keuken Kampioen Divisie-seizoen geleden op bezoek bij Jong AZ. Seuntjens zette de Superboeren nog wel op voorsprong, maar twee doelpunten van Zakaria Aboukhlal zorgden voor de overwinning van Jong AZ. Op de andere velden wonnen NEC, Jong Ajax en NAC Breda. Jong AZ - De Graafschap 2-1De Graafschap heeft dure punten laten liggen in de strijd om het kampioenschap in de Keuken Kampioen Divisie. De club uit Doetinchem ging op bezoek bij Jong AZ met 2-1 onderuit. Er leek geen vuiltje aan de lucht toen Ralf Seuntjens de gasten in de eerste helft op voorsprong zette, maar na rust verspeelde De Graafschap de winst. Twee doelpunten van Zakaria Aboukhlal zorgden ervoor dat Jong AZ drie punten bij kon schrijven, maar de aanvaller miste ook nog een grote kans om de 3-1 op het scorebord te zetten."/>
  </head>
  <body>
    <article>
      <h1>De Graafschap verliest voor het eerst dit seizoen, NEC verspeelt punten</h1>
      <address>
        <time datetime="2019-11-25T21:57:00+00:00">25 Nov 2019, 21:57</time>
      </address>
      <p>
        <b>De Graafschap heeft de eerste nederlaag van dit Keuken Kampioen Divisie-seizoen geleden op bezoek bij Jong AZ. Seuntjens zette de Superboeren nog wel op voorsprong, maar twee doelpunten van Zakaria Aboukhlal zorgden voor de overwinning van Jong AZ. Op de andere velden wonnen NEC, Jong Ajax en NAC Breda.</b>
      </p>
      <p><b>Jong AZ - De Graafschap 2-1<br/></b>De Graafschap heeft dure punten laten liggen in de strijd om het kampioenschap in de Keuken Kampioen Divisie. De club uit Doetinchem ging op bezoek bij Jong AZ met 2-1 onderuit. Er leek geen vuiltje aan de lucht toen Ralf Seuntjens de gasten in de eerste helft op voorsprong zette, maar na rust verspeelde De Graafschap de winst. Twee doelpunten van Zakaria Aboukhlal zorgden ervoor dat Jong AZ drie punten bij kon schrijven, maar de aanvaller miste ook nog een grote kans om de 3-1 op het scorebord te zetten.</p>
      <figure>
        <iframe data-src="https://twitter.com/FOXSportsnl/status/1199063385268195328?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>NEC - Jong FC Utrecht 0-0<br/></b>Verder dan een gelijkspel kwam NEC in de eigen Goffert niet tegen Jong FC Utrecht. De ploeg van trainer Ron de Groot laat hiermee dure punten liggen in de strijd om de tweede periode in de Keuken Kampioen Divisie. De Nijmegenaren kregen voldoende kansen om de wedstrijd naar zich toe te trekken, maar lieten dat na. Een kwartier voor tijd mocht Anthony Musaba alleen op Jong Utrecht-keeper Fabian de Keijzer af, maar hij miste.</p>
      <p><b>Jong PSV - NAC Breda 1-3<br/></b>Voor NAC leek er in eerste instantie niets aan de hand op bezoek bij Jong PSV. De gasten uit Breda kwamen via Luka Ilic en Finn Stokkers op een 0-2 voorsprong, maar na rust verkleinde Sekou Sidibe de voorsprong. In het vervolg van de tweede helft kregen beide teams kansen om te scoren, maar het bleef bij 1-2. Keeper Nick Olij was goud waard voor de uitploeg: hij tikte in de slotfase een schot van Olivér Horváth tegen de paal. Vlak voor tijd besliste Jordan van der Gaag de wedstrijd door de 1-3 achter Jong PSV-keeper Mike van de Meulenhof te schieten.</p>
      <p><b>Jong Ajax - Helmond Sport 1-1<br/></b>Jong Ajax en Helmond Sport hebben beiden een punt overgehouden aan het treffen op De Toekomst. Givan Werkhoven zette de gasten in de eerste helft op voorsprong, maar Jurgen Ekkelenkamp schoot Jong Ajax in de tweede helft langszij. Jong Ajax was vervolgens het dichtst bij de overwinning en zag<b> </b>zelfs nog een schot op de paal belanden, maar het bleef bij een gelijkspel.</p>
    </article>
  </body>
</html>