<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/doping-rusko-olympiada-trest-antidopingova-agentura-neutralni-vlajka_1911252130_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T21:30:00+00:00"/>
    <meta property="og:title" content="Komisaři z antidopingové agentury navrhují vyřadit Rusko na čtyři roky z olympijský her"/>
    <meta property="og:description" content="Kontrolní komise antidopingové agentury WADA doporučila, aby ruští sportovci nesměli závodit pod svou vlajkou 4 roky, tedy ani na příštích dvou olympijských hrách."/>
  </head>
  <body>
    <article>
      <h1>Komisaři z antidopingové agentury navrhují vyřadit Rusko na čtyři roky z olympijský her</h1>
      <address><time datetime="2019-11-25T21:30:00+00:00">25 Nov 2019, 21:30</time> by <a rel="author">Michal Markup, ČTK</a></address>
      <p>
        <b>Kontrolní komise antidopingové agentury WADA doporučila, aby ruští sportovci nesměli závodit pod svou vlajkou 4 roky, tedy ani na příštích dvou olympijských hrách.</b>
      </p>
      <p>Kontrolní komise Světové antidopingové agentury (WADA) doporučila, aby ruští sportovci nesměli závodit na velkých akcích pod svou vlajkou čtyři roky, tedy ani na olympijských hrách v Tokiu 2020 a na zimních hrách v Pekingu o dva roky později.</p>
      <related>
        <h4>Číst článek</h4>
        <a href="https://www.irozhlas.cz/sport/atletika/doping-rusko-dmitrij-sljachtin-rezignace-julia-tarasenkova_1911231323_jgr"/>
      </related>
      <p>Navrhovaný trest je reakcí na aféru se zmanipulovanými daty z moskevské laboratoře Ruské antidopingové agentury (RUSADA), které by nyní měla být opět zastavena činnost.</p>
      <p>„Mohu říct, že jsem to čekal, i když se laické veřejnosti může zdát, že ten trest je velice přísný. Ta provinění ruských sportovců a také funkcionářů, včetně vládních činitelů, byla tak závažná, že si myslím, že ten trest je přiměřený,“ řekl Radiožurnálu Michal Polák z českého antidopingového výboru.</p>
      <p>Výkonný výbor WADA se bude doporučením komise zabývat na svém zasedání 9. prosince v Paříži. Předseda kontrolní komise Jonathan Taylor už dříve německé televizi ARD řekl, že očekává, že výkonný výbor návrhům vyhoví.</p>
      <p>K dalším doporučeným trestům patří zákaz pořádání velkých sportovních akcí na ruském území po dobu čtyř let. Rusko se o jejich organizaci nesmí ucházet a odebrány mu mohou být už udělená pořadatelství.</p>
      <p>Světových akcí se nebudou smět účastnit ani ruští funkcionáři a státní představitelé. Sportovci na nich budou moci podobně jako na loňských ZOH v Pchjongčchangu či na atletických MS startovat pouze pod neutrální vlajkou.</p>
    </article>
  </body>
</html>