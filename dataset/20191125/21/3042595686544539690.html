<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/dette-sier-han-til-hysj-utvalget/71859761"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T21:01:30+00:00"/>
    <meta property="og:title" content="Dette sier han til hysj-utvalget"/>
    <meta property="og:description" content="Tirsdag møter spiondømte Frode Berg (64) stortingsutvalget som overvåker de hemmelige tjenestene i Norge. Han har nok å fortelle."/>
  </head>
  <body>
    <article>
      <h1>Dette sier han til hysj-utvalget</h1>
      <h2>Tirsdag møter spiondømte Frode Berg (64) stortingsutvalget som overvåker de hemmelige tjenestene i Norge. Han har nok å fortelle.</h2>
      <address><time datetime="2019-11-25T21:01:30+00:00">25 Nov 2019, 21:01</time> by <a rel="author">Jesper Nordahl Finsveen</a></address>
      <p>Først hadde han et møte med E-tjenesten og PST. Deretter møtte han pressen.</p>
      <p>
        <b>Nå skal spiondømte Frode Berg (64) møte de som har i oppgave å ettergå og overvåke Norges hemmelige tjenester - <a href="https://eos-utvalget.no/">Stortingets EOS-utvalg</a>.</b>
      </p>
      <p>Møtet mellom Berg og hysj-utvalget skjer tirsdag, bekreftet Bergs advokat Brynjulf Risnes til NTB mandag.</p>
      <p>Nå forteller Frode Bergs advokat til Dagbladet hva den spiondømte Kirkenes-mannen ønsker å forklare seg om, og hvorfor.</p>
      <h3>Lover «detaljert» forklaring</h3>
      <p>- Berg vil forklare seg slik at utvalget har et så godt grunnlag som mulig for sine vurderinger, sier Risnes om hvorfor Berg vil møte EOS-utvalget.</p>
      <p>Dagen etter at Frode Berg kom tilbake på norsk jord etter 711 dager i Lefortovo-fengselet i Moskva, gikk utvalget ut og fortalte at de på eget initiativ hadde begynt å undersøke Frode Berg-saken.</p>
      <p>
        <b>I april i fjor kunne Dagbladet <a href="https://www.dagbladet.no/nyheter/forsvarerne--frode-berg-var-pa-oppdrag-for-e-tjenesten/69733338">avsløre at Frode Berg var på oppdrag for E-tjenesten</a>. Det bekreftet Berg selv gjennom sine forsvarere Brynjulf Risnes og den russiske advokaten Ilja Novikov.</b>
      </p>
      <p>Samtidig fortalte Frode Bergs nære venn Trine Hamran, den eneste Berg betrodde sin hemmelighet til, at han følte seg presset av E-tjenesten.</p>
      <p>Dette bekreftet Berg selv tirsdag i forrige uke, <a href="https://www.dagbladet.no/nyheter/reiste-pa-reiseregning/71838891">da han møtte pressen for første gang</a>.</p>
      <p>- Det er lett å være etterpåklok, men jeg føler meg ført bak lyset av E-tjenesten, sa Berg.</p>
      <p>
        <b>- Vi vil gå så detaljert som mulig gjennom hele historien som leder opp til arrestasjonen sett fra Frodes side, sier Risnes om hva EOS-utvalget vil få høre tirsdag.</b>
      </p>
      <p>Overfor NTB mandag antydet Risnes at Berg har mye på hjertet, og at det derfor også onsdag kan bli aktuelt å møte EOS-utvalget.</p>
      <h3>Pågrepet utenfor hotellet</h3>
      <p>Det var 5. desember 2017 at Berg, den pensjonerte grenseinspektøren, ble pågrepet av den russiske sikkerhetstjenesten FSB utenfor Hotel Metropol midt i Moskva sentrum.</p>
      <p><a href="https://www.dagbladet.no/nyheter/den-dramatiske-pagripelsen---godt-planlagt/71839043">I et intervju med Dagbladet har Berg fortalt om den dramatiske pågripelsen</a>, og at han ikke forsto hva som skjedde da han først ble tatt.</p>
      <p>Han ble anklaget for spionasje mot Den russiske føderasjonen. Berg var kurer, mente FSB, noe han selv også har delvis innrømt.</p>
      <p>I april i år ble han funnet skyldig i spionasje i Moskva byrett, og idømt 14 års fengselsstraff i en såkalt «streng fangekoloni».</p>
      <p>- Jeg er dømt for spionasje, men jeg er ingen spion, sa Berg til norsk presse tirsdag i forrige uke.</p>
      <p>Fredagen i forveien, 15. november ble han og to litauere dømt for spionasje i Russland, utvekslet mot to russere dømt for spionasje i Litauen.</p>
      <h3>Den dramatiske ferden</h3>
      <p>Grytidlig om morgenen dagen før ble Berg vekket på cella si det beryktede Lefortovo-fengselet i Moskva med beskjed om at han skulle hjem.</p>
      <p>Den dramatiske ferden gikk videre til den russiske eksklaven Kaliningrad, hvor han ventet nesten et døgn, før han ble ført til grenseposten Morskoje Nida, et smalt nes som forbinder Kaliningrad og Litauen i Østersjøen, og utvekslet.</p>
      <p>Deretter ble han ført til et luksuriøst landsted i de litauiske skoger utenfor hovedstaden Vilnius.</p>
      <p>Luksuslandstedet - Prusiskiu Dvaras - ligger idyllisk til ved noen tjern, bare noen kilometer fra tettstedet Semeliskes om lag fem mil sørvest for hovedstaden i Litauen.</p>
      <p>Her tilbrakte han igjen et drøyt døgn før han ført til flyplassen i den litauiske hovedstaden og plassert om bord på et privatfly med retning mot Gardermoen.</p>
      <p>I 20.15-tida lørdag kveld landet Frode Berg på norsk jord igjen.</p>
    </article>
  </body>
</html>