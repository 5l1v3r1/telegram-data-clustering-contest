<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/vucic-u-srbiji-je-moguce-da-napadate-policiju-a-da-nemamo-stotine-uhapsenih/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T21:47:36+00:00"/>
    <meta property="og:title" content="Vučić: I Danila Kiša su proglašavali za plagijatora"/>
    <meta property="og:description" content="Predsednik Srbije Aleksandar Vučić izjavio je danas da će predložiti da se digitalizuju svi doktorati i magistarski radovi, pa da svaki čovek može da ih čita i opredeljuje se prema činjenicama, a ne da li mu je neko simpatičan."/>
  </head>
  <body>
    <article>
      <h1>Vučić: I Danila Kiša su proglašavali za plagijatora</h1>
      <address><time datetime="2019-11-25T21:47:36+00:00">25 Nov 2019, 21:47</time> by <a rel="author">Beta, FoNet</a></address>
      <p>
        <b>Predsednik Srbije Aleksandar Vučić izjavio je danas da će predložiti da se digitalizuju svi doktorati i magistarski radovi, pa da svaki čovek može da ih čita i opredeljuje se prema činjenicama, a ne da li mu je neko simpatičan.</b>
      </p>
      <p>„Pitanje akademske čestitosti je važno, ja ću da predložim nešto, ne znam ko je za to nadležan, ali predložiću da država digitalizuje sve doktorate da svaki čovek može da uđe moze da uđe i da čita i doktorat Pajtića i Karapandže“, rekao je Vučić za TV Hepi.</p>
      <p>On je rekao ministar finansija Siniša Mali sposoban čovek, a da su Srbi mnoge velike ljude proglašavali za plagijatore navodeći pisca Danila Kiša kao primer.</p>
      <p>„Iza Kiša su ostala samo velika dela“, rekao je Vučić.</p>
      <p>Kazao je da ne želi da ukazuje nepoštovanje, čak ni prema onima koji donose političke odluke.</p>
      <p>Predsednik Srbije rekao je i da je u Srbiji moguće da „napadate policiju, stavljate lance na državne institucije, ispisujete grafite kakve hoćete i organizujete nenajavljene proteste ne bi li izazvali sukobe“, a da „nemamo desetine pretučenih i stotine i hiljade uhapšenih kao u nekim drugim državama“.</p>
      <p>„Ne smemo da zaboravimo sudbinu Ranka Panića koji je stradao 2008. godine u vreme Dragana Đilasa, Borisa Tadića, Borka Stefanovića, samo zato što je hteo da prošeta do RTS-a, što ovi danas rade svakodnevno“, kazao je Vučić gostujući na televiziji Hepi.</p>
      <p>On je izrazio zadovoljstvo što je Srbija jedina zemlja u regionu koja je u prvih devet meseci imala bolju stopu nataliteta nego 2018. godine i najavio da će država za rođenje prvog deteta isplaćivati pomoć u iznosu od 2.500 do 3.000 evra.</p>
      <p>„U prvih devet meseci broj rođene dece veći je za 612. U Albaniji je u istom periodu rođeno 1.864 dece manje nego prošle godine, u Hrvatskoj 797 manje, u Mađarskoj i pored fantastičnih programa koje imaju i od kojih smo preuzeli deo, rođeno je 1.097 dece manje. U Bugarskoj je rođeno 431 dete manje i oni su u značajno težoj situaciji nego Srbija, u Severnoj Makedoniji 1.153 a u Rumuniji čak 9.429 dece manje zbog ogromnog odliva stanovništva jer imaju 4,5 miliona ljudi u dijaspori“, rekao je Vučić.</p>
      <p>Predsednik Srbije izjavio je gostujući na Hepiju da je cilj Srbije da proizvodi i izvozi oružje, kao i da po tom pitanju Srbija ima transparentije procedure od SAD i Rusije.</p>
      <p>„Da li će to oružje da se pojavi negde, naravno da hoće. Mi imamo transparentnije procedure nego Amerika i Rusija. Ako Rusija i SAD mogu da izvoze oružje Saudijskoj Arabiji što ne može i Srbija“, rekao je Vučić za tv Hepi.</p>
      <p>Kazao je da oni koji govore da Krušik posluje nezakonito razaraju državu zbog sitnih i ličnih interesa.</p>
      <p>Govoreći o snimku na kojem se navodno vide kako ruski agent i srpski oficir nešto razmenjuju, kazao je da ne želi da govori kako je taj snimak nastao, ali da je video kakva je snažna ruska moć u sajber prostoru kada se takve stvari dogode.</p>
      <p>Rekao je i da Srbija mora da štiti svoje interese te da je to jedini razlog zbog koji je Ruse pitao „zašto“ kada se taj snimak pojavio.</p>
      <p>Naveo je i da ga brine ogromna regionalna obaveštajna aktivnost koja se vodi protiv Srbije.</p>
      <p>Predsednik Srbije Aleksandar Vučić najavio je večeras da će u januaru 2020. godine prosečna plata biti 510 evra, a o navodima da je budžet za 2020. predizborni rekao je da aktuelna vlast to nikada nije ni imala i da on u kampanji ne obećava ništa, osim teškog rada.</p>
      <p>Vučić je za televiziju Hepi rekao da će tek u januaru početi povećanje minimalne zarade i da će 360.000 ljudi imati plate koje su za oko 11 odsto više nego što su bile i dodao da su plate povećane manje od onoga što je država mogla.</p>
      <p>Vučić je rekao da Srbija u narednim godinama želi da se značajno približi Mađarskoj, Rumuniji i Hrvatskoj po visini plata, a da će za oko 15 godina sustići Hrvatsku po platama i penzijama. On je rekao da Srbija izvozi više u zemlje regiona, nego što iz njih uvozi i da će u narednim godinama rasti po višim stopama rasta nego zemlje regiona.</p>
      <p>Na navode da je i ranije najavljivao prosečnu platu od 500 evra, Vučić je rekao da su zakasnili godinu dana, ali da je ta najava ostvarena.</p>
      <p>On je rekao da će medicinskim sestrama naredne godine biti dodatno povećana plata.</p>
      <p>Vučić je dodao i da je ova godina kada je reč o prirodnoj priraštaju bolja za Srbiju, a da će nacionalnim investicionim planom biti usmeren deo na pronatalitetnu politiku i mlade bračne parove i da će se time baviti kada se vrati iz Sočija.</p>
      <p>On je naveo da će u prvom ciklusu država za 30.000 mladih bračnih parova ponuditi apartmane na vrlo dobrim lokacijama i da će kvadrat koštati oko 400 evra.</p>
      <p>Vučić je rekao da ekonomske kritike želi da čuje, ali od onih koji su prema Srbiji dobronamerni.</p>
      <h3>Povezani tekstovi:</h3>
    </article>
  </body>
</html>