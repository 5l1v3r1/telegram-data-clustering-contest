<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sud-rozgyalnuv-spravu-pro-vymagannya-na-sumshchyni-silskym-golovoyu-habarya-za-zbir-svogo-zh"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="На Сумщині суд виніс вирок у справі про вимагання сільським головою хабаря за збір свого врожаю"/>
    <meta property="og:description" content="11 листопада Білопільський райсуд Сумщини виніс вирок у справі про вимагання головою сільради 12000 гривень за збір орендарем свого врожаю озимої пшениці. Прокуратура обвинувачувала сільського голову с. Вири, що на Білопільщині, Миколу Кулака за ч. 2 ст. 189 КК України (Вимагання, вчинене повторно, або за попередньою змовою групою осіб, або службовою особою з використанням свого службового становища, або з погрозою вбивства чи заподіяння тяжких тілесних ушкоджень) та орендаря Василя Турчина за ч. 2 ст. 189, ч."/>
  </head>
  <body>
    <article>
      <h1>На Сумщині суд виніс вирок у справі про вимагання сільським головою хабаря за збір свого врожаю</h1>
      <address>
        <time datetime="2019-11-25T21:00:00+00:00">25 Nov 2019, 21:00</time>
      </address>
      <p>11 листопада Білопільський райсуд Сумщини<a href="http://reyestr.court.gov.ua/Review/85501122"> виніс вирок</a> у справі про вимагання головою сільради 12000 гривень за збір орендарем свого врожаю озимої пшениці. Прокуратура обвинувачувала сільського голову с. Вири, що на Білопільщині, Миколу Кулака за ч. 2 ст. 189 КК України (Вимагання, вчинене повторно, або за попередньою змовою групою осіб, або службовою особою з використанням свого службового становища, або з погрозою вбивства чи заподіяння тяжких тілесних ушкоджень) та орендаря Василя Турчина за ч. 2 ст. 189, ч. 1 ст. 366 (підроблення офіційних документів), ч. 4 ст. 358 КК України (використання завідомо підробленого документа).</p>
      <figure>
        <img src="http://sumy.today/sites/default/files/8e663286966d541a49cccf7fbd891d37b9b61d0f_0.jpg"/>
      </figure>
      <p>
        <b>Версія слідства</b>
      </p>
      <p>За відсутності орендодавця, під час його перебування в зоні проведення операції Об`єднаних сил, орендар Василь Турчин у червня 2018-го виготовив договір оренди земельної ділянки, яка належить орендодавцю, та акт приймання-передачі цієї земельної ділянки. Після цього підписав зазначені документи як від себе, так і від імені орендодавця. Таким чином вніс неправдиві відомості щодо передачі йому в оренду земельної ділянки до 26 червня 2032 року. Розмір орендної плати, згідно з умовами такого договору, мав становити 1244 грн. 16 коп. на рік. Після цього Василь Турчин особисто передав державному реєстратору складені ним документи.</p>
      <p>
        <b>Позиція обвинуваченого</b>
      </p>
      <p>У судовому засіданні Василь Турчин свою вину не визнав. Він зазначив, що не пам’ятає хто підписував договір оренди земельної ділянки. Вважає, що підписав землевпорядник. Але зазначив, що міг підписати й він, оскільки трапляються випадки, що підпис пропущено і, щоб не шукати власника землі, підпис ставить особисто. Акт приймання-передачі земельної ділянки, за його показами, підписував землевпорядник . На реєстрацію зазначений договір вони возили разом. А хто саме здавав реєстратору документи не пам`ятає, вважає, що це був землевпорядник. А вже зареєстрований договір забрав особисто.</p>
      <p>
        <b>Покази свідків</b>
      </p>
      <p>Орендодавець у судовому засіданні показав, що він звернувся до голови сільської ради з приводу виділення йому 2 га землі як учаснику АТО. Оскільки часу займатися оформленням документів у нього не було, то він видав довіреність на ім`я землевпорядника. Договору оренди він не підписував, до реєстраційної служби  його не носив. Згодом від працівників поліції дізнався, що від його імені був укладений на 15 років договір оренди з орендарем.</p>
      <p>Землевпорядник у судовому засідання зазначив, що займався оформленням документів на виділення орендодавцю землі як учаснику АТО за довіреністю.  А коли  Василь Турчин підготував необхідні документи для оформлення оренди землі, він їх підписав. Проте, з висновку судово-почеркознавчої експерти вбачається, що цей підпис поставив сам Василь Турчин.</p>
      <p>Крім цього, Василь Турчин обвинувачувався і у підробці та у підписанні від свого і від імені АТОвця, за відсутності останнього, акту визначення меж земельної ділянки в натурі. За вказаним епізодом його дії кваліфіковані за ч. 1 ст. 366 КК України, як складання службовою особою завідомо неправдивого офіційного документу та ч. 4 ст. 358 КК України, як використання завідомо підробленого документу.</p>
      <p>Свою вину у цьому епізоді Василь Турчин також не визнав, вказавши, що зазначений акт теж підписував землевпорядник. А він у подальшому лише здав його на реєстрацію із іншими документами. Землевпорядник у свою чергу підтвердив, що підписував вказаний акт. Тож за цими епізодами суд Василя Турчина виправдав.</p>
      <p>
        <b>Суд над сільським головою</b>
      </p>
      <p>Рішенням  сесії Вирівської сільської ради особі, який є потерпілим, було надано земельну ділянку для ведення особистого селянського господарства із земель комунальної власності сільської ради площею 2 га. Упродовж 2004-2017 років він  використовував виділену земельну ділянку, за що сплачував земельний податок. Водночас технічна документація із землеустрою на встановлення меж зазначеної ділянки в натурі (на місцевості) розроблена ПП «Сумиспецзем» на його замовлення була восени 2017 року.</p>
      <p>Проте, у грудні 2017 року державним кадастровим реєстратором йому було відмовлено у внесенні відомостей до державного земельного кадастру на підставі розробленої ПП «Сумиспецзем» технічної документації із землеустрою через невідповідність поданих документів вимогам законодавства.</p>
      <p>Незважаючи на викладене вище, а також те, що восени 2017 року потерпілий з використанням найманої техніки засіяв зазначену земельну ділянку озимою пшеницею, вирівський сільський голова Микола Кулак, скориставшись відмовою у внесенні відомостей до державного земельного кадастру, ініціював перед сільською радою питання про надання земельної ділянки АТОвцю, яка частково співпадала із земельною ділянкою цієї особи. Також  Микола Кулак одразу запропонував орендодавцю у подальшому передати виділену йому земельну ділянку в оренду Василю Турчину, з яким сам перебуває в дружніх відносинах. Рішенням сільської ради цю ділянку було передано АТОвцю у власність для ведення особистого селянського господарства.</p>
      <p>Таким чином частина земельної ділянки майже у 2 гектари з вирощеним на ній урожаєм озимої пшениці потерпілим опинилася у власності АТОвця. А під час перебування останнього в зоні проведення операції Об`єднаних сил - передана в оренду Василю Турчину.</p>
      <p>За таких обставин сільський голова Микола Кулак та Василь Турчин вступили в попередню змову між собою, спрямовану на вимагання та отримання від особи 12000 грн. за надання йому можливості безперешкодно зібрати вирощений урожай озимої пшениці та неповідомлення правоохоронних органів про, нібито, самовільне зайняття ним земельної ділянки з погрозою насильства над ним,- говориться  у вироку суду.</p>
      <p>Так, у липні 2018 року  Микола Кулак викликав потерпілого до приміщення сільської ради, де пред`явив йому вимогу передати 12 тисяч гривень за безперешкодний збір урожаю озимої пшениці на земельній ділянці, яка частково співпадала з ділянкою, виділеною АТОвцю. Крім цього сказав, що у випадку невиконання його вимоги звернеться до правоохоронних органів з приводу, нібито, самовільного зайняття земельної ділянки, а вирощений ним урожай озимої пшениці зберуть та привласнять інші особи.</p>
      <p>Побоюючись втрати вирощеного врожаю озимої пшениці особа погодився на передачу 12 тисяч гривень.  Крім того, сільський голова пригрозив йому фізичним насиллям. Тож 1 серпня 2018 року сільський голова отримав 12 тисяч гривень від цієї особи, частина з яких була імітаційними засобами.</p>
      <p>
        <b>Покази обвинувачених</b>
      </p>
      <p>Вирівський сільський голова Микола Кулак свою вину не визнав. У судовому засіданні розповів, що коли потерпілий просив дозвіл на приватизацію землі, він надав його, не виїжджаючи на місцевість. Після цього у Білопільському відділі Держгеокадастру йому повідомили, що він не мав права надавати дозвіл на приватизацію,  це повинна робити сесія сільської ради, і запропонували передати землю учасникам АТО.</p>
      <p>Коли Миколі Кулаку стало відомо, що потерпілому відмовили в оформленні документів, він на сесії ініціював питання про передачу землі учасникам АТО. А через 3-4 місяці АТОвці отримали в Держгеокадастрі дозвіл та оформили документи.</p>
      <p>Пізніше вже він дізнався, що частину цієї землі потерпілий засіяв пшеницею. За його словами, саме останній для обговорення цього захотів зустрітися і з сільським головою, і з Василем Турчином у сільській раді. Там Микола Кулак йому й повідомив, що той незаконно засіяв поле, а Василю Турчину необхідно платити дивіденди орендодавцям. Тоді останній і запропонував, щоб потерпілий 12 тисяч віддав АТОвцям. За словами Миколи Кулака, жодним насильством йому вони не погрожували.</p>
      <p>Через деякий час потерпілий й приніс гроші для атовців, а коли вийшов з кабінету, туди одразу зайшли працівники поліції.</p>
      <p>Орендар Микола Турчин свою вину теж не визнав.  Розповів, що після того, як сесія надала учасникам АТО дозвіл на розробку проекту землеустрою щодо відведення земельної ділянки, землевпорядник  запропонував йому взяти землю в оренду, на що він погодився. Де саме знаходилася земля на той час йому ще не було відомо. Оскільки вказане рішення оскаржувалося в судах, землю він не обробляв. Після того, як судовий процес закінчився, влітку 2018 року він оформив договори оренди землі. Та виявилося, що земля вже засіяна. Після цього той звернувся до сільського голови, оскільки хвилювався, що людям треба платити орендну плату. Тоді вони й запропонували потерпілому заплатити по 6 тисяч двом АТОвцям, оскільки той нібито користується їхньою землею.</p>
      <p>
        <b>Доводи суду</b>
      </p>
      <p>Покази потерпілого наявними в справі доказами не підтверджуються та спростовуються показами інших свідків, - йдеться у судовому вироку.</p>
      <p>Проаналізувавши показання свідків, суд прийшов до висновку, що винуватість сільського голови у вчиненні інкримінованого йому злочину не підтверджується. Даними показаннями підтверджується факт прийняття Вирівською сільською радою рішення про виділ учасникам АТО землі.</p>
      <p>Жоден з даних свідків, у тому числі й свідки сторони обвинувачення, суду не підтвердили, що обвинувачені вчинили дії, направлені на вимагання 12000 грн. від потерпілого , що вони погрожували застосувати до останнього насильство та що потерпілий на законних підставах засівав спірну земельну ділянку та мав право на вирощений урожай, – йдеться у вироку.</p>
      <p>Крім того суду не було надано належних і допустимих доказів на підтвердження того, що потерпілий на законних підставах обробляв спірну земельну ділянку.</p>
      <p>Оскільки стороною обвинувачення не було надано суду достатніх, належних та допустимих доказів на підтвердження наявності в діях сільського голови Миколи Кулака та орендаря Василя Турчина складу кримінального правопорушення, передбаченого ч. 2 ст. 189 КК України, то за вказаною статтею суд їх виправдав.</p>
      <p>Тож Білопільський райсуд Сумщини ухвалив Василя Турчина визнати винуватим у вчиненні злочинів, передбачених ч. 1 ст. 366 КК України (за епізодами складання службовою особою завідомо неправдивих договору оренди земельної ділянки, акту приймання-передачі земельної ділянки), ч. 4 ст. 358 КК України (за епізодами використання завідомо підроблених документів) та призначити покарання у виді штрафу в розмірі 1700 гривень, з позбавленням права обіймати посади, пов`язані з виконанням організаційно-розпорядчих функцій, на строк 1 рік.</p>
      <p>У пред`явленому обвинуваченні за ч. 1 ст. 366 КК України (за епізодом складання службовою особою завідомо неправдивого акту визначення меж земельної ділянки в натурі (на місцевості) та ч. 4 ст. 358 КК України (за епізодом використання акту),ч. 2 ст. 189 КК України суд визнав Василя Турчина невинуватим.</p>
      <p>Сільського голову Миколу Кулака суд визнав невинуватим.</p>
      <p>На вирок може бути подана апеляція протягом 30 днів з дня його проголошення.</p>
    </article>
  </body>
</html>