<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/egy-rendor-agyonlotte-szomszed-kutyajat-mert-az-berohant-az-udvarara"/>
    <meta property="og:site_name" content="Paraméter"/>
    <meta property="article:published_time" content="2019-11-25T21:17:00+00:00"/>
    <meta property="og:title" content="Egy rendőr agyonlőtte a szomszéd kutyáját, mert az berohant az udvarára"/>
    <meta property="og:description" content="A rendőrség nyomozást indított egy lövöldözés ügyében, amely során egy rendőr végzett szomszédja kutyájával, mert az állat berohant az udvarára."/>
  </head>
  <body>
    <article>
      <h1>Egy rendőr agyonlőtte a szomszéd kutyáját, mert az berohant az udvarára</h1>
      <h2>A rendőrség nyomozást indított egy lövöldözés ügyében, amely során egy rendőr végzett szomszédja kutyájával, mert az állat berohant az udvarára.</h2>
      <address>
        <time datetime="2019-11-25T21:17:00+00:00">25 Nov 2019, 21:17</time>
      </address>
      <p>Az eset a senicai járásbeli Dojč községben történt. Mária Linkešová rendőrségi szóvivő tájékoztatása szerint a kutya tulajdonosa tett bejelentést az esetről. A szóvivő szerint a rendőr a magánfegyverét használta, amelyet legálisan tartott magánál. A rendőrség jelenleg vizsgálja, hogy indokolt volt-e a fegyver használata.</p>
      <p>Az esettel már foglalkozik Zuzana Stanová állatombudsman is. „A tulajdonosok azt állítják, hogy kutyájuk november 22-én a reggeli órákban berohant a szomszéd telkére. A férfi rálőtt az ebre, majd a levegőbe is leadott egy lövést” – nyilatkozta az állatombudsman.</p>
      <p>A tulajdonosok feljelentést tettek az ügyben, a kutyát felboncolják. Az állat tulajdonosa azt állítja, hogy kedvencük problémamentes volt, ivartalanítva volt, chippel is rendelkezett, nem volt agresszív, soha senkire nem támadott rá.</p>
      <p>TASR/para</p>
    </article>
  </body>
</html>