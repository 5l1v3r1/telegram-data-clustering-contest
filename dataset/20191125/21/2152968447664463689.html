<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/25/receptata-na-coca-cola-struvala-poveche-ot-vsichki-taini-na-syrbiia.430689"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T21:15:00+00:00"/>
    <meta property="og:title" content="Рецептата на Coca-Cola струвала повече от всички тайни на Сърбия"/>
    <meta property="og:description" content="Шпионската афера била опит да се спре европейския път на страната | Dnes.bg"/>
  </head>
  <body>
    <article>
      <h1>Рецептата на Coca-Cola струвала повече от всички тайни на Сърбия</h1>
      <h2>Шпионската афера била опит да се спре европейския път на страната</h2>
      <address><time datetime="2019-11-25T21:15:00+00:00">25 Nov 2019, 21:15</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Сърбия е "под десант" и сериозна активност да се предотврати какъвто и да е европейски път и "шпионската афера" в Сърбия е опит да се окаже политическо влияние и политически натиск, заяви бившият сръбски министър на отбраната и бивш председател на Демократическата партия Драган Шутановац в интервю, цитирано от белградския вестник "Данас".</p>
      <p>В предишния период можеше да се види как "мина" Русия и Черна гора и Македония, сега Сърбия е последното й убежище и тя ще се опита максимално да "забие Сърбия" да остане извън ЕС и НАТО и под нейно силно влияние, каза той, предава думите му БТА.</p>
      <p>Сърбия няма толкова големи тайни, каза Шутановац и добави, че според него тайната рецепта на Кока-кола струва повече от всички сръбски тайни, и аферата, в която е замесен служител на руското посолство в Сърбия, е само опит за десант против европейския път на Сърбия.</p>
      <p>Шутановац отбеляза и че официалните представители на Русия казваха, че ще подкрепят всяко решение за Косово и всеки договор, който постигнат Белград и Прищина, но в последно време са се върнали на решението в съответствие с резолюция 1244.</p>
      <p>Заместник председателят на Народната партия Здравко Понош заяви по темата, че има много доказателства, които сочат, че руският агент е сниман в Земун в края на миналата година от сръбските служби - Агенцията за разузнаване и сигурност /БИА/ или Агенцията за военна сигурност /ВБА/, а записът е публикуван от онзи, който го е направил и е взето политическо решение да бъде публикуван сега, пише още "Данас".</p>
      <p>"Това може да бъде необходимо на президента Александър Вучич, за да каже на Запада, че не може да приключи с Косово, защото ножът е опрял до кокала", каза Понош и добави, че публикуването на записа е навредило на руско-сръбските отношения.</p>
      <p>Понош, който е и бивш началник на Генералния щаб на сръбската армия, каза, че Вучич е опозорил БИА с това, че Агенцията потвърди автентичността на записа, и запита как е възможно да "потвърдиш автентичността на нещо, което не си заснел".</p>
      <p>"Следващата глупост", която по думите на Понош е казал Вучич, е че поставил на руския посланик Александър Боцан-Харченко само един въпрос, а знаел за случая от година, както и че е уверен, че президентът на Русия Владимир Путин не е знаел за този случай, "като че ли Путин знае какво правят неговите подполковници по света".<br/>"Путин няма да знае и когато един ден Вучич тръгне да бяга от Сърбия, а камо ли това. Съвсем сигурно е, че Вучич успя за един ден да обърка отношенията с Русия, България, Германия, Австрия и Хърватия. Успя за един ден да опропасти кариерата на шефа на аналитичния отдел в Агенцията за разузнаване и сигурност БИА и да го свали на равнището на свой или на Сръбската прогресивна партия говорител", каза Понош.</p>
      <p>Вучич опозори сръбската разузнавателна общност и я направи предмет на подигравка пред света, направи цирк от Съвета за национална сигурност, защото, тъй като нямаше какво да каже, поиска да направи помпозна картина и доведе /на Съвета/ и командирите на авиацията и сухопътните сили.</p>
      <p>"Какво си мислеше, че авиацията следи подполковника от руската армия, който междувременно напусна Сърбия", запита Понош.</p>
      <p>Министърът на отбраната Александър Вулин на свой ред смята, че аферата няма да застраши отношенията на Сърбия с Москва. В интервю за Радио Белград, цитирано от вестник "Новости", той изтъква, че споделя убеждението на президента Вучич, че нито президентът Путин, нито руският министър на отбраната Сергей Шойгу са знаели за най-новата афера.</p>
      <p>"Президентите Вучич и Путин са лични приятели. Аз приемам министър Шойгу за свой приятел. Не може всичко това да изчезне току-така заради това, което се случи. Естествено, ние си извличаме поуки от това, безкомпромисно пазим сигурността на страната си, без да питаме от кого е застрашена. Напълно невъзможно е <br/>обаче президентът Вучич да промени политиката си, той каза, че това е неговата позиция, неговата воля, неговата политическа и лична храброст, да не променя политиката си", заяви Вулин.</p>
      <related>
        <h4>Още по темата</h4>
        <a href="https://www.dnes.bg/balkani/2019/11/23/syrbiia-bylgariia-dopuska-drug-da-izbira-priiatelite-i-vragovete-i.430564"/>
        <a href="https://www.dnes.bg/balkani/2019/11/22/vuchich-ubeden-putin-ne-e-znael-za-ruskiia-shpionin.430436"/>
        <a href="https://www.dnes.bg/balkani/2019/11/21/shpionski-skandal-trese-syrbiia-ima-i-bylgarska-sleda.430363"/>
      </related>
    </article>
  </body>
</html>