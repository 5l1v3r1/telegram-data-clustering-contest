<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/cavusoglu-filistin-davasi-en-muhim-gundemimiz-milyonlarca-musluman-filistinlilerin-yaninda"/>
    <meta property="og:site_name" content="euronews"/>
    <meta property="article:published_time" content="2019-11-25T21:12:13+00:00"/>
    <meta property="og:title" content="Çavuşoğlu: Filistin davası en mühim gündemimiz"/>
    <meta property="og:description" content="Türkiye Dışişleri Bakanı Mevlüt Çavuşoğlu, Suudi Arabistan'da yaptığı konuşmada dünyadaki Müslüman halkların sorunlarına değinerek &quot;Filistin davası bizim en mühim gündemimizdir. Yüz milyonlarca Müslüman Filistinlilerle beraberdir&quot; dedi."/>
  </head>
  <body>
    <article>
      <h1>Çavuşoğlu: Filistin davası en mühim gündemimiz</h1>
      <address><time datetime="2019-11-25T21:12:13+00:00">25 Nov 2019, 21:12</time> by <a rel="author">Kerem Congar</a></address>
      <p>Türkiye Dışişleri Bakanı Mevlüt Çavuşoğlu, Suudi Arabistan'da yaptığı konuşmada dünyadaki Müslüman halkların sorunlarına değinerek "Filistin davası bizim en mühim gündemimizdir. Yüz milyonlarca Müslüman Filistinlilerle beraberdir" dedi.</p>
      <p>Cidde kentinde düzenlen İslam İşbirliği Teşkilatı’nın (İİT) 50. kuruluş yıl dönümü töreninde, Türkiye ve üyesi olduğu Asya Grubu adına konuşma yapan Çavuşoğlu, Washington yönetiminin İsrail'e verdiği desteği eleştirerek "İsrail'in işgalini sona erdirmek ve bağımsız ve egemen Filistin devletine erişebilmek için sarsılmaz ve dirençli olmak zorundayız" ifadelerini kullandı.</p>
      <p>Filistin konusunda Türkiye'nin istikrarla sürdürdüğü taahhütlerini dile getiren Çavuşoğlu, "Bunlar Kudüs-ü Şerif'in özgürleştirilmesi, tüm Filistin ve Arap bölgelerindeki İsrail işgalinin sonlandırılması, 1967 sınırları temelinde başkenti Kudüs olan egemen ve bağımsız bir Filistin devletinin kurulması için Filistinlilerin inkar edilemez haklarının tahakkuk ettirilmesidir." diye konuştu.</p>
      <h3>'BM'nin Filistin için toplanması çabalarımızın somut bir neticesidir'</h3>
      <p>Kudüs'ün statüsü ve Filistinlilerin haklarının korunmasına yönelik Birleşmiş Milletler (BM) Genel Kurulu'nun toplanmasının başarılan somut neticeler arasında yer aldığını dile getiren Çavuşoğlu, "Arakanlılar, Keşmirliler, Uygurlar, Kıbrıslı Türkler, Batı Trakya'daki Türk azınlıklar ve Kuzey Amerika ve Avrupa'daki Müslümanları da kapsayan Müslüman halkların, azınlıkların ve toplumların haysiyetini ve haklarını her yerde savunmak teşkilatımızın görevidir. Müslüman azınlıkların korunması ve İslamofobiye karşı mücadele, Türkiye ve Asyalı üyelerin önem atfettiği birbiriyle bağlantılı iki meseledir." dedi.</p>
      <p>Myanmar'ın Arakanlı Müslümanlara karşı işlediği suçlara ilişkin Uluslararası Adalet Divanı'nda dava açan Gambiya'ya teşekkür eden Çavuşoğlu, bu çabanın desteklenmesi gerektiğini söyledi.</p>
      <p>Türkiye, Nisan 2016’da Mısır'dan aldığı İslam İşbirliği Teşkilatı (İİT) Dönem Başkanlığını Mayıs 2019'da Suudi Arabistan'a devretmişti.</p>
      <ul>
        <li>
          <b>
            <a href="https://tr.euronews.com/2019/11/25/israili-boykot-hareketinde-ilk-sinirdisi-insan-haklari-izleme-orgutu-temsilcisi-ulkeyi-ter">İsrail'i boykot hareketinde ilk sınır dışı: İnsan Hakları İzleme Örgütü temsilcisi ülkeyi terk etti</a>
          </b>
        </li>
        <li>
          <a href="https://tr.euronews.com/2019/11/19/cumhurbaskanl-g-sozcusu-kal-n-2-devletli-cozum-bulunana-kadar-filistin-halk-n-n-yan-nday-z">
            <b>Cumhurbaşkanlığı sözcüsü Kalın: 2 devletli çözüm bulunana kadar Filistin halkının yanındayız</b>
          </a>
        </li>
      </ul>
      <p>Ek kaynaklar<b> • AA</b></p>
    </article>
  </body>
</html>