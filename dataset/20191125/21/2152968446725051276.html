<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/televizia/2019/11/25/malkata-akrobatka-adriana-i-chovekyt-kalkultor-georgi-na-final-na-bylgariia-tyrsi-talant.430782"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T21:40:00+00:00"/>
    <meta property="og:title" content="Малката акробатка Адриана и човекът-калкултор Георги на финал на &quot;България търси талант&quot;"/>
    <meta property="og:description" content="Победителят ще грабне 50 000 лева | Dnes.bg"/>
  </head>
  <body>
    <article>
      <h1>Малката акробатка Адриана и човекът-калкултор Георги на финал на "България търси талант"</h1>
      <h2>Победителят ще грабне 50 000 лева</h2>
      <address><time datetime="2019-11-25T21:40:00+00:00">25 Nov 2019, 21:40</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Малката акробатка Адриана Хаджитенева от „България търси талант“ получи най-висок зрителски вот след впечатляващото си представяне в първия спектакъл на живо в неделя. Вторият, който се класира за битката за 50 000 лева и звездната титла е човекът-калкултор Георги Георгиев, който беше на второ място по гласове на зрителите. Катето Евро, Ицо Хазарта, Любен Дилов-син и Славена Вътова гласуваха по равно за претендентите за второто място – математикът и представителите на Националното училище за фолклорни изкуства „Широка лъка“, затова думата отново имаха феновете.</p>
      <related>
        <a href="https://www.dnes.bg/televizia/2019/11/15/po-blizo-do-50-000-lv-talantite-na-polufinal.429766"/>
      </related>
      <p>Малката акробатка с голямото сърце Адриана Хаджитенева доказа пред журито и публика, че въпреки крехките си 9 години духът й е непобедим. Наследеният от семейството акробатичен талант, в съчетание със смелостта да се изправи срещу заболяването си трогна жури и публика още на кастингите. Красивото изпълнение в първия полуфинал на фона на „Я кажи ми, облаче ле бяло“ в акомпанимента на акробатичното си семейство и показаното майсторство на въздушен обръч разплакаха Катето Евро, Славена Вътова поздрави нея и близките й за смелостта и задружността, а Любен Дилов -син изрази желанието си да види още повече от възможностите й на финала.</p>
      <p>Човекът с удивително бърз ум - Георги Георгиев - отново спечели възхищението на сцената на шоуто като „спаси“ всички от бомба, коренувайки шестцифрени числа и  превръщайки ги в дни от Григорианския и Юлианския календар. Ицо Хазарта го определи като един от най-важните участници в шоуто, защото може най-добре да сметне как да използва наградата от 50 000 лева. Славена подчерта, че той трябва да бъде пример за обществото и го поздрави за нестандартния талант.</p>
      <p>Представителите на Националното училище за фолклорни изкуства „Широка лъка“ безспорно успяха да изпълнят целта си и дадоха нов живот на автентичния фолклор с много желание и емоция. Магичното изпълнение на „Хубава си моя горо“ получи искрените аплодисменти на вдъхновената публика, а Катето Евро им благодари за ангелското песнопение. Любо поздрави за интесната интерпретация на минималистичното, удрящо в сърцата изпълнение. Славена изрази увереността си, че благодарение на хора като тях фолклорът ще живее.</p>
      <p>На сцената излязоха още майсторите на традиционното бразилско бойно и танцово изкуство - Капоейра Кордао Джи Оуро, любителят на екстремните спортове с колело Александър Толев, малкият барабанист Борис Иванов, Боряна Димитрова, която смая публиката и журито с уменията си по belly dance.</p>
      <p>След края на третия полуфинал на шоуто на 8 декември, зрителите на bTV ще имат възможността да изпратят на финала още един изпълнител, който не се е класирал за последната битка за наградата от 50 000 лева и звездната титла.</p>
    </article>
  </body>
</html>