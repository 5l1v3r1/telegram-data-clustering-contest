<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/centrul-national-de-supraveghere-si-control-al-bolilor-transmisibile-recomanda-populatiei-sa-se-vaccineze-impotriva-difteriei_1406700.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T21:23:54+00:00"/>
    <meta property="og:title" content="Centrul Național de Supraveghere și Control al Bolilor Transmisibile recomandă populaţiei să se vaccineze împotriva difteriei"/>
    <meta property="og:description" content="După ce în Ucraina au fost confirmate mai multe cazuri de difterie, Centrul Național de Supraveghere și Control al Bolilor Transmisibile..."/>
  </head>
  <body>
    <article>
      <h1>Centrul Național de Supraveghere și Control al Bolilor Transmisibile recomandă populaţiei să se vaccineze împotriva difteriei</h1>
      <address><time datetime="2019-11-25T21:23:54+00:00">25 Nov 2019, 21:23</time> by <a rel="author">Ioana Necula</a></address>
      <p>După ce în Ucraina au fost confirmate mai multe cazuri de difterie, Centrul Național de Supraveghere și Control al Bolilor Transmisibile recomandă populaţiei să se vaccineze. Copiii sunt protejaţi pentru că până la 14 ani fac mai multe vaccinuri. Însă, adulţii de peste 24 de ani trebuie să se imunizeze dacă nu au făcut rapel în ultimii zece ani, potrivit <a href="http://stiri.tvr.ro/">stiri.tvr.ro</a>.</p>
      <p>Primele doze de vaccin care conţine anatoxină difterică se administrează la 2, 4 şi 11 luni. Se mai face un alt vaccin la 6 ani iar la 14 ani se administrează ultimul ser care asigură protecţie în faţa acestei boli. Însă doar pentru 10 ani.</p>
      <p>Societatea Naţională de Medicina Familiei cere autorităţilor urgent un program naţional pentru vaccinarea populaţiei adulte expuse riscului de îmbolnăvire. Asta ar presupune inclusiv compensarea costurilor pentru ser.</p>
      <p>Medicii sunt în alertă pentru că în Ucraina au fost confirmate cazuri de difterie. Iar România are cinci judeţe de graniţă cu Ucraina.</p>
      <p>Difteria se răspândește prin contact direct sau prin aer, tuse ori strănut. Simptomele apar de regulă la 2-5 zile după expunere și încep cu durere în gât și febră.</p>
      <p>Ultimul caz de difterie a fost confirmat în România acum 30 de ani.</p>
      <p>Ministerul Sănătății a cerut direcțiilor de sănătate publică din Botoșani, Maramureș, Satu Mare, Suceava și Tulcea atenție sporită.</p>
      <p>DSP-urile au evaluat situaţia şi spun că nu există comunităţi cu copii nevaccinaţi.</p>
      <p>Iar UNIFARM a identificat 200 de fiole de ser antidifteric pentru imunizarea adulților dacă apar cazuri de îmbolnăvire.</p>
    </article>
  </body>
</html>