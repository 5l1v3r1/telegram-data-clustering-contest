<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419246"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T21:27:00+00:00"/>
    <meta property="og:title" content="גדעון סער: כל יום נשבר שפל חדש"/>
    <meta property="og:description" content="ח&quot;כ סער עונה למתקפות יאיר נתניהו נגדו. &quot;רה&quot;מ תמיד נהג לומר 'עזבו את משפחתי, תתמקדו בי'. אז אני אומר לו 'תגיד את מה שאמרת לבנך'&quot;"/>
  </head>
  <body>
    <article>
      <h1>גדעון סער: כל יום נשבר שפל חדש</h1>
      <address><time datetime="2019-11-25T21:27:00+00:00">25 Nov 2019, 21:27</time> by <a rel="author">ערוץ 7</a></address>
      <p>חבר הכנסת גדעון סער טוען הערב (שני) כי נראה שראש הממשלה חושש מההתמודדות מולו.</p>
      <p>"אני מזהה פאניקה מהאפשרות של פריימריז. התנועה לא שייכת לאף אחד. יש זכות לכל חבר להתמודד בה, ויש זכות לכל חבר לבחור בה. אני קורא לנתניהו לקיים פריימריז מהירים כדי להימנע מבחירות שלישיות – זו לא גזירת גורל", אמר סער בראיון לחדשות 13.</p>
      <p>"אני מתמודד מתוך תחושה עמוקה שאם לא יהיה שינוי אנו עלולים להמשיך את המשבר הפוליטי במדינה למשך תקופה בלתי ידועה או להעביר את השלטון ליריבינו הפוליטיים", הוסיף.</p>
      <p>הוא הביע תמיהה מההודעה של דוברות הליכוד שיצאה נגדו. "זהו שימוש פסול במשאבים שמעיד על העדר מעצורים, ולכן אני קורא להתמודדות נקייה שבה לא יהיה שימוש במשאבי המדינה ולא במשאבי המפלגה על ידי אף אחד מהמתמודדים - בהתמודדות כזאת, פתוחה לחלוטין, אני מתכוון לנצח".</p>
      <p>סער נשאל אם ראש הממשלה נתניהו צריך להתפטר כעת לאחר הגשת כתבי האישום בעניינו. "לא קיים צורך הכרחי להתפטרות - יש פה שאלה אחרת לגמרי. השאלה של כהונת ראש הממשלה כרגע מוכתבת על ידי העובדה שפעמיים הוא לא הצליח להרכיב ממשלה. לא כתב האישום הוא זה שהניע אותי להציע הצעה לקיים פריימריז בהקדם, אלא העובדה שאנחנו במדינה נמצאים במשבר שאנחנו לא יכולים לראות את סופו, שתוקע אותנו במשך שנה".</p>
      <figure>
        <iframe data-src="https://twitter.com/newsisrael13/status/1199031223093518337" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>על הפגנות התמיכה בראש הממשלה המתוכננות למחר אמר, "בכנות אני חושב שההפגנות לא מועילות לנתניהו ומזיקות לליכוד. לא קובעים בכיכר העיר לגבי זיכוי של אדם. יהיו שם אזרחים אכפתיים שיש להם זכות להפגין, אבל השאלה היא אם מפלגת שלטון בוחרת לקחת החלטה של היועץ המשפטי לממשלה ולקיים סביבה הפגנה. זו שאלה כבדה ואני לא רואה כיצד זה יכול להועיל לנו ברמה הפוליטית או לנתניהו בניהול המאבק המשפטי".</p>
      <p>סער תקף את ההשתלחויות של יאיר נתניהו, בנו של ראש הממשלה, כלפי משפחתו. "כל יום נשבר שיא של שפל. החיים הפרטיים של הבת שלי ממש לא עניינו של יאיר נתניהו. ראש הממשלה תמיד אמר 'עזבו את משפחתי, עזבו את אשתי, תתמקדו בי'. אז אני אומר לו, תגיד את אותו הדבר לבנך, כי מתנהלת מתקפה על אשתי, מתקפה על בתי, שתיהן לא דמויות נבחרות בזירה הפוליטית".</p>
    </article>
  </body>
</html>