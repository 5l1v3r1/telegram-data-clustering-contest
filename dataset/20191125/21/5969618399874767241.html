<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-na-anteksei-sthn-piesh.5646274.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T21:41:00+00:00"/>
    <meta property="og:title" content="Ολυμπιακός: Να αντέξει στην πίεση..."/>
    <meta property="og:description" content="Το διπλό στοίχημα για Ολυμπιακό και Μαρτίνς στο Λονδίνο, απέναντι στην Τότεναμ του Μουρίνιο για την 5η αγωνιστική του Champions League."/>
  </head>
  <body>
    <article>
      <h1>Ολυμπιακός: Να αντέξει στην πίεση...</h1>
      <h2>Το διπλό στοίχημα για Ολυμπιακό και Μαρτίνς στο Λονδίνο, απέναντι στην Τότεναμ του Μουρίνιο για την 5η αγωνιστική του Champions League.</h2>
      <address><time datetime="2019-11-25T21:41:00+00:00">25 Nov 2019, 21:41</time> by <a rel="author">Λονδίνο, αποστολή: Διονύσης Βερβελές</a></address>
      <p>Μπροστά σε μια ακόμη πρόκληση βρίσκεται ο <a href="https://www.sport24.gr/football/omades/Olympiakos/">Ολυμπιακός</a> το βράδυ της Τρίτης απέναντι στην <a href="https://www.sport24.gr/football/omades/totenam/">Τότεναμ</a>. Οι «ερυθρόλευκοι», ολοκλήρωσαν την προετοιμασία τους με προπόνηση που έγινε στο Tottenham Hotspurs Stadium, ένα εντυπωσιακό γήπεδο.</p>
      <p>Κοιτούσαν άλλωστε τους χώρους του, ενώ σχημάτισαν και τις καλύτερες των εντυπώσεων από την κατάσταση του χλοοτάπητα.</p>
      <p>Ο Πέδρο Μαρτίνς, δεν άλλαξε την παράδοση. Κάθε άλλο. Μια προπόνηση με ασκήσεις κατοχής της μπάλας και ουσιαστικά χωρίς να δείχνει εντεκάδα για την αναμέτρηση με την Τότεναμ. Δοκίμασε κάποια πράγματα για λίγο διάστημα την Κυριακή στο Ρέντη και περισσότερο από εκτιμήσεις οδηγείται ένα πλάνο για τους έντεκα που σκοπεύει να παρατάξει.</p>
      <p>Ο Πορτογάλος τεχνικός, <a href="https://www.sport24.gr/football/ellada/SuperLeague/paniwnios-olympiakos-1-1-o-emmanoyhlidhs-sokare-toys-erythroleukoys.5645062.html">μετά το «Χ» στη Νέα Σμύρνη, είναι πιεσμένος</a>. Το έδειξε και στη συνέντευξη Τύπου. Φάνηκε από το γεγονός ότι <a href="https://www.sport24.gr/football/omades/Olympiakos/martins-den-tha-xarisoyme-tipota-se-kanenan.5646239.html">επισήμανε αρκετές φορές ότι ο Ολυμπιακός είναι μέσα στους στόχους του και πως αυτό που έγινε το καλοκαίρι, δεν ήταν εύκολο</a>. Όλοι το γνωρίζουν, αλλά ως τώρα δεν το είχε πράξει. Και προφανώς, θέλει να βάλει στη θέση τους κάποιους από τους αμφισβητίες του. Γιατί γνωρίζει πως τον περιμένει και ένα δύσκολο ματς την Κυριακή με τον ΠΑΟΚ.</p>
      <p>Αυτή η πίεση που έχει ο προπονητής του Ολυμπιακού, προφανώς και τον κάνει να «ζυγίσει» διαφορετικά την ενδεκάδα. Την ώρα που ο συμπατριώτης του Ζοσέ Μουρίνιο περιμένει το δώρο της Μπάγερν από το Βελιγράδι με νίκη επί του Ερυθρού Αστέρα, έχει στο δικό του μυαλό ότι την Κυριακή θα πρέπει να έχει μια ομάδα που θα ανταπεξέλθει.</p>
      <p>Βέβαια, μεσολαβούν ημέρες και είναι χαρακτηριστικό πως η ομάδα θα μείνει το βράδυ της Τρίτης στο Λονδίνο. Θα πετάξει την Τετάρτη για την Ελλάδα, σε μια προσπάθεια να ξεκουραστούν οι παίκτες και να έχουν κανονική συμπεριφορά, από το να ξενυχτίσουν στο αεροπλάνο και σε πτήση επιστροφής...</p>
      <p>Πάμε στα της ενδεκάδας. Ο Ζοσέ Σα θα είναι κάτω από τα δοκάρια. Ο Τσιμίκας θα παραμείνει λογικά αριστερά, καθώς οποιαδήποτε άλλη λύση θα αποτελέσει ρίσκο και μάλιστα μεγάλο. Ο Ομάρ προπονήθηκε κανονικά, δεν έπαιξε στη Νέα Σμύρνη μετά τις υποχρεώσεις του με την Εθνική Νορβηγίας και θα είναι στο αρχικό σχήμα. Στους στόπερ, ο Σεμέδο θα είναι ο ένας, με τον Μεριά πιθανότατα να είναι ο δεύτερος. Με τα ανάλογα... φροντιστήρια για να μην επαναληφθούν εικόνες του πρώτου αγώνα στο Καραϊσκάκη, με τα εύκολα λάθη.</p>
      <p>Στη μεσαία γραμμή, ο Μαρτίνς σκέφτεται το σχήμα με τους τρεις χαφ. Με Μπουχαλάκη, Καμαρά και Γκιλιέρμε και πάλι δηλαδή, με τον Βραζιλιάνο χαφ να προπονείται και αυτός κανονικά. Ο κόουτς των Πειραιωτών πάντως, σκέφτεται και τον Μπενζιά, ο οποίος προέρχεται από ίωση και δεν έχει ρυθμό.</p>
      <p>Στα άκρα, ο Ποντένσε θα είναι βασικός και την άλλη θέση διεκδικούν ο Ραντζέλοβιτς με τον Μασούρα. Ο Έλληνας εξτρέμ το τελευταίο διάστημα δεν είναι στα αρχικά πλάνα του Μαρτίνς, που ωστόσο έχει στην άκρη του μυαλού του και τη διαχείριση που καλείται να κάνει για την Κυριακή. Στην κορυφή της επίθεσης, ο Ελ Αραμπί έχει τον πρώτο λόγο για να ξεκινήσει.</p>
      <h3>ΜΕ 3.000 ΟΠΑΔΟΥΣ ΤΟΥ</h3>
      <p>Δεν υπάρχει εισιτήριο ούτε για δείγμα για τους οπαδούς του Ολυμπιακού. Τα 3.000 που πήραν οι «ερυθρόλευκοι» τα εξάντλησαν και στο Λονδίνο κυκλοφορεί κόσμος που αναζητεί εισιτήριο για να μπει στο γήπεδο. Μάταιος ο κόπος πάντως, τουλάχιστον από την πλευρά του Ολυμπιακού, καθώς στο αρχικό του αίτημα για εξτρά εισιτήρια, η Τότεναμ απάντησε αρνητικά. Οι οπαδοί των Πειραιωτών, θα συγκεντρωθούν στις 16:00 στην Πικαντίλι και θα μεταβούν από εκεί στο γήπεδο όπου θα διεξαχθεί η αναμέτρηση.</p>
      <h3>ΜΕ ΤΟ ΚΟΙΝΟ ΚΑΣΚΟΛ</h3>
      <p>Επιβλητική η μπουτίκ της Τότεναμ στο υπερσύγχρονο γήπεδό της. Σε αυτή μάλιστα, ξεχωριστή θέση είχαν τα κοινά κασκόλ. Αυτά που έχουν τα σήματα της Τότεναμ και του Ολυμπιακού, με την ημερομηνία διεξαγωγής του αγώνα. Παρατηρήσαμε αρκετούς Άγγλους μάλιστα που προχωρούσαν στην αγορά τους από σήμερα, προφανώς για συλλεκτικούς λόγους...</p>
      <h3>ΔΙΑΒΑΣΤΕ ΑΚΟΜΗ:</h3>
      <p>
        <a href="https://www.sport24.gr/football/omades/Olympiakos/olympiakos-episkepsh-marinakh-sto-ksenodoxeio-ths-omadas.5646264.html">Ολυμπιακός: Επίσκεψη Μαρινάκη στο ξενοδοχείο της ομάδας</a>
      </p>
      <p>
        <a href="https://www.sport24.gr/football/omades/Olympiakos/martins-den-tha-xarisoyme-tipota-se-kanenan.5646239.html">Μαρτίνς: "Δεν θα χαρίσουμε τίποτα σε κανέναν"</a>
      </p>
      <p>
        <a href="https://www.sport24.gr/football/omades/Olympiakos/kamara-exoyme-erthei-me-kalh-psyxologia-gia-na-paiksoyme-dynata-me-thn-totenam.5646240.html">Καμαρά: "Έχουμε έρθει με καλή ψυχολογία για να παίξουμε δυνατά με την Τότεναμ"</a>
      </p>
      <p>
        <a href="https://www.sport24.gr/football/omades/Olympiakos/olympiakos-h-protroph-twn-filathlwn-toy-enopsei-totenam-kai-paok.5646112.html">Ολυμπιακός: Η προτροπή των φιλάθλων του ενόψει Τότεναμ και ΠΑΟΚ</a>
      </p>
      <p>
        <a href="https://www.sport24.gr/football/omades/Olympiakos/olympiakos-oyres-gia-ena-magiko-xartaki-enopsei-paok.5646126.html">Ολυμπιακός: Ουρές για ένα... μαγικό χαρτάκι ενόψει ΠΑΟΚ</a>
      </p>
    </article>
  </body>
</html>