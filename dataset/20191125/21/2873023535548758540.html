<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220372_far-oyest-i-thessaloniki"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T21:25:00+00:00"/>
    <meta property="og:title" content="Φαρ Ουέστ η Θεσσαλονίκη"/>
    <meta property="og:description" content="Αγρια Δύση για πρόσφυγες και μετανάστες στη Θεσσαλονίκη. «Θύμα» υποτιθέμενης ληστρικής επίθεσης, που τράβηξε όπλο και πυροβόλησε εναντίον αλλοδαπών, βρέθηκε αρχικά κατηγορούμενος για απόπειρα σωματικής βλάβης αντί για απόπειρα ανθρωποκτονίας!"/>
  </head>
  <body>
    <article>
      <h1>Φαρ Ουέστ η Θεσσαλονίκη</h1>
      <address><time datetime="2019-11-25T21:25:00+00:00">25 Nov 2019, 21:25</time> by <a rel="author">Νίκος Φωτόπουλος</a></address>
      <p>
        <b>Απίστευτη δικαστική υπόθεση που αποδεικνύει την κλιμάκωση του ρατσισμού και της ξενοφοβίας: «Θύμα» υποτιθέμενης ληστρικής επίθεσης, που πυροβόλησε εναντίον αλλοδαπών, βρέθηκε αρχικά κατηγορούμενος για απόπειρα σωματικής βλάβης αντί για απόπειρα ανθρωποκτονίας!</b>
      </p>
      <p>Αγρια Δύση για πρόσφυγες και μετανάστες στη Θεσσαλονίκη. «Θύμα» υποτιθέμενης ληστρικής επίθεσης, που τράβηξε όπλο και πυροβόλησε εναντίον αλλοδαπών, βρέθηκε αρχικά κατηγορούμενος για απόπειρα σωματικής βλάβης αντί για απόπειρα ανθρωποκτονίας! Το «λάθος» διόρθωσε το δικαστήριο, αλλά η ρατσιστική αντίληψη που τροφοδοτεί περιστατικά αυτοδικίας απειλεί να μετατρέψει μια παραδοσιακά πολυπολιτισμική πόλη σε σύγχρονο Φαρ Ουέστ.</p>
      <p>Η υπόθεση είδε το φως της δημοσιότητας στο ακροατήριο του Αυτόφωρου Τριμελούς Πλημμελειοδικείου Θεσσαλονίκης, όπου αρχικά παραπέμφθηκε να δικαστεί ο... κουμπουροφόρος με τις «περίεργες» αντιλήψεις περί απόδοσης δικαιοσύνης.</p>
      <p>Σύμφωνα με το κατηγορητήριο, πριν από 15 ημέρες, στην περιοχή του Σιδηροδρομικού Σταθμού, όπου βρίσκουν καταφύγιο αρκετοί πρόσφυγες και μετανάστες, και συγκεκριμένα στην οδό Μιχαήλ Καλού, ο δράστης τράβηξε πιστόλι και πυροβόλησε αλλοδαπό.</p>
      <p>Τον πυροβολισμό άκουσαν περίοικοι που ανησύχησαν και ειδοποίησαν την αστυνομία. Ωσπου να φτάσει το περιπολικό, έπεσαν άλλοι τρεις πυροβολισμοί, όπως προέκυψε στη συνέχεια, επίσης εναντίον μεταναστών. Από κάποιο παιχνίδι της μοίρας δεν χύθηκε αίμα εκείνο το βράδυ...</p>
      <p>Οταν οι αστυνομικοί βρέθηκαν επιτόπου, ο ένοπλος είχε εξαφανιστεί. Εντοπίστηκε και συνελήφθη λίγο αργότερα ύστερα από αναζητήσεις της ΕΛ.ΑΣ., καθώς κάποιοι είχαν προλάβει και συγκράτησαν τον αριθμό κυκλοφορίας του αυτοκινήτου που οδηγούσε.</p>
      <p>«Τον είδα να πυροβολεί τους μετανάστες σε ευθεία βολή», κατέθεσε αυτόπτης μάρτυρας του παραλίγο αιματηρού επεισοδίου.</p>
      <p>Ο δράστης ωστόσο, που μάλιστα κατέθεσε και μήνυση για εις βάρος του ληστεία, ισχυρίστηκε ότι τον λήστεψαν... Αραβες και γι’ αυτό πυροβόλησε στον αέρα, όμως οι μαρτυρικές καταθέσεις τον διαψεύδουν.</p>
      <p>Του ασκήθηκε ποινική δίωξη για απόπειρα πρόκλησης επικίνδυνης σωματικής βλάβης κατά συρροή και παραπέμφθηκε στο Αυτόφωρο απλώς για πλημμέλημα. Το δικαστήριο ωστόσο σχημάτισε διαφορετική γνώμη, έκρινε ότι έχουν διαπραχθεί κακουργηματικές πράξεις από τον κατηγορούμενο και αφού κήρυξε εαυτόν αναρμόδιο επέστρεψε τη δικογραφία στην Εισαγγελία προκειμένου να ασκηθεί ποινική δίωξη για απόπειρα ανθρωποκτονίας κατά συρροή.</p>
      <p>Κι ενώ η σοβαρότατη αυτή περίπτωση αυτοδικίας έχει πάρει τον δρόμο προς το Κακουργιοδικείο, προκύπτει ένα πιο σοβαρό ζήτημα: τα διαρκώς κλιμακούμενα περιστατικά βίας σε βάρος αλλοδαπών.</p>
      <p>Από τη συγκέντρωση κατοίκων στην Καλαμαριά ενάντια στην υποτιθέμενη άφιξη προσφύγων και μεταναστών στο κτίριο του παλαιού νοσοκομείου «Παναγία», λίγες εβδομάδες πριν, κινητοποίηση περίπου 30 περιοίκων που «ενημερώθηκαν» μέσω facebook και πλαισιώθηκαν από καμιά κατοσταριά οργανωμένους ακροδεξιούς και χρυσαυγίτες, περάσαμε πριν από λίγες μέρες σε ανάλογα περιστατικά «αντίδρασης» στη φιλοξενία προσφύγων και μεταναστών στα Βρασνά Θεσσαλονίκης και στην Αλεξάνδρεια Ημαθίας όπου κάποιοι έκοψαν κολόνες της ΔΕΗ.</p>
      <figure>
        <img src="https://www.efsyn.gr/sites/default/files/images/2019/11/33-pinakas.png"/>
      </figure>
      <p>«Τις τελευταίες εβδομάδες, οι οργανώσεις του Δικτύου Καταγραφής Περιστατικών Ρατσιστικής Βίας γινόμαστε μάρτυρες ολοένα και περισσότερων ξενοφοβικών και ρατσιστικών περιστατικών που εκδηλώνονται στο πλαίσιο της μεταφοράς αιτούντων άσυλο σε δομές φιλοξενίας. Τα περιστατικά αυτά προέρχονται από τοπικές μειοψηφικές ομάδες, ωστόσο η γενίκευσή τους, η συμμετοχή θεσμικών εκπροσώπων σε αυτά και ο οργανωμένος χαρακτήρας που φαίνεται να λαμβάνουν μας ανησυχούν ιδιαίτερα», αναφέρει σχετική ανακοίνωση του Δικτύου, η έκθεση του οποίου για την περυσινή χρονιά είναι ιδιαίτερα ανησυχητική.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/218998_epeteios-polytehneioy-anoihto-alla-astynomokratoymeno-apth"/>
        <a href="https://www.efsyn.gr/ellada/koinonia/216184_se-kathe-gonia-yparhei-astynomia-omos-stin-elas-den-yparhei-mia"/>
        <a href="https://www.efsyn.gr/ellada/koinonia/209717_oloi-oi-kaloi-kai-kakoi-horane-sti-thessaloniki"/>
        <a href="https://www.efsyn.gr/ellada/koinonia/205953_rampo-me-anemomazomata"/>
        <a href="https://www.efsyn.gr/ellada/koinonia/199570_pride-kai-anti-pride-makedonomahon"/>
        <a href="https://www.efsyn.gr/ellada/koinonia/175693_thelei-lefta-astynomia-kai-apokatastasi-apth"/>
      </related>
    </article>
  </body>
</html>