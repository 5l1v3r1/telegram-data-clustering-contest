<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/aiti-pigan-na-yiothetisoun-paidi-kai-tous-dolofonisan/2923311/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T21:41:44+00:00"/>
    <meta property="og:title" content="Αϊτή: Πήγαν να υιοθετήσουν παιδί και τους δολοφόνησαν!"/>
    <meta property="og:description" content="Ένα ζευγάρι από την Γαλλία δολοφονήθηκε στην Αϊτή, όπου είχε πάει για να υιοθετήσει ένα παιδί, με την υπόθεση να κάνει τον γύρο του κόσμου."/>
  </head>
  <body>
    <article>
      <h1>Αϊτή: Πήγαν να υιοθετήσουν παιδί και τους δολοφόνησαν!</h1>
      <h2>Ένα ζευγάρι από την Γαλλία δολοφονήθηκε στην Αϊτή, όπου είχε πάει για να υιοθετήσει ένα παιδί, με την υπόθεση να κάνει τον γύρο του κόσμου.</h2>
      <address><time datetime="2019-11-25T21:41:44+00:00">25 Nov 2019, 21:41</time> by <a rel="author">Newsit Newsroom</a></address>
      <p>Ένα ζευγάρι <a href="https://www.newsit.gr/tags/gallia/">Γάλλων</a> δολοφονήθηκε το απόγευμα της Κυριακής στην Αϊτή και συγκεκριμένα την πρωτεύουσά της, το Πορτ-ο-Πρενς, όπου είχε πάει για να υιοθετήσει ένα παιδί.</p>
      <h3>Σοκ στην Αϊτή</h3>
      <p>Μια εκπρόσωπος της πρεσβείας της Γαλλίας επιβεβαίωσε την πληροφορία αυτή, χωρίς να δώσει περισσότερες διευκρινίσεις για την τραγωδία αυτή, εν μέσω της πολιτικής και κοινωνικής κρίσης στην Αϊτή. Δεν έκανε επίσης καμία εικασία για τα κίνητρα των φόνων.</p>
      <p>Σύμφωνα με δύο πηγές, το ζευγάρι ήθελε να υιοθετήσει ένα παιδί από την Αϊτή.</p>
      <p>Η μία από αυτές τις πηγές είπε ότι οι δυο Γάλλοι σκοτώθηκαν κατά τη διάρκεια μιας ένοπλης ληστείας.</p>
      <p>Από τον Αύγουστο στην Αϊτή οργανώνονται αλλεπάλληλες διαδηλώσεις, που συχνά καταλήγουν σε ταραχές, με αίτημα την παραίτηση του προέδρου Ζοβενέλ Μοΐζ. Σύμφωνα με τον ΟΗΕ, τουλάχιστον 42 άνθρωποι έχουν χάσει τη ζωή τους από τα μέσα Σεπτεμβρίου στα επεισόδια αυτά.</p>
      <p>Στον ιστότοπό του, το υπουργείο Εξωτερικών της Γαλλίας συνιστά στους πολίτες να αναβάλουν τα ταξίδια τους στην Αϊτή «μέχρι νεωτέρας», εκτός και αν είναι «επιτακτική ανάγκη». «Οι διαδηλώσεις, συνοδευόμενες από οδοφράγματα στους κυριότερους οδικούς άξονες και από βίαιες ενέργειες (εκτοξευση λίθων, πυροβολισμοί…) είναι πολύ συχνές. Δρουν βίαιες ομάδες που διατηρούν ένα κλίμα ανασφάλειας» αναφέρεται σ’ αυτήν την ταξιδιωτική οδηγία που φέρει ημερομηνία 24 Οκτωβρίου 2019.</p>
    </article>
  </body>
</html>