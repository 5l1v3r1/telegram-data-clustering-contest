<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kultura/hazai-kultura/vidnyanszky-attila-kovetkezmenye-kell-hogy-legyen-egy-ilyen-sulyos-ugynek-2143200/"/>
    <meta property="og:site_name" content="BAMA"/>
    <meta property="article:published_time" content="2019-11-25T21:30:00+00:00"/>
    <meta property="og:title" content="Vidnyánszky Attila: Következménye kell, hogy legyen egy ilyen súlyos ügynek"/>
    <meta property="og:description" content="A Magyar Teátrumi Társaság elnöke egyetért azzal, hogy Gothár Pétertől vissza kell vonni a Nemzet Művésze díjat."/>
  </head>
  <body>
    <article>
      <h6 class="kicker">SZÍNHÁZI ZAKLATÁS</h6>
      <h1>Vidnyánszky Attila: Következménye kell, hogy legyen egy ilyen súlyos ügynek</h1>
      <address>
        <time datetime="2019-11-25T21:30:00+00:00">25 Nov 2019, 21:30</time>
      </address>
      <h4>A Magyar Teátrumi Társaság elnöke hangsúlyozta, hogy a Katona József Színház nem tagja a Teátrumi Társaságnak, ennek ellenére természetesen megrázta az eset, hiszen évek, évtizedek kellenek, amíg ebből az ügyből a szakma kimosdik.</h4>
      <p>A szabadsággal és a művészettel szöges ellentétben áll Gothár Péter és a Katona József Színház szexuális zaklatási ügye, ennek a szégyenletes ügynek az egész magyar kultúra a kárvallottja, és ennek a felelősségét a bűnösöknek vállalniuk kell – írja közleményében a Magyar Teátrumi Társaság, amelyet a mai közgyűlésük után adtak ki- írja az <a href="https://www.origo.hu/itthon/20191125-vidnyanszky-attila-interju-gothar-peter-szexualis-zaklatasi-ugyerol.html">Origo</a>.</p>
      <p>Vidnyánszky Attila a Teátrumi Társaság elnöke azt mondta az lapnak:</p>
      <blockquote>a magyar színészekbe már a Színművészeti Egyetemen beültetik azt, hogy a rendező előtt meg kell alázkodni, és ez megöli a művészetet. A színészek nem a hitük mentén cselekednek, hanem azt keresik, ki felé orientálódjanak, mert akkor megjutalmazza őket a balliberális szakma.</blockquote>
      <p>„Már megint” – ez volt a reakciója, amikor meghallotta a Gothár Péter szexuális zaklatási ügyéről szóló híreket, mondta Vidnyánszky Attila, a Nemzeti Színházi igazgatója, a Magyar Teátrumi Társaság elnöke az portálnak.</p>
      <p>Nem lehet a zaklató nevét eltitkolni – mondta Vidnyánszky Attila arról, hogy a Katona József Színház nem akarta nyilvánosságra hozni Gothár Péter nevét.</p>
      <blockquote>Ha valaki ilyen elítélendő, sőt, büntetendő dolgot tesz, arról a szakmának tudnia kell. Ezeket az eseteket mindig névvel kell feltárni és publikálni. Nehogy ezek után valaki alkalmazza a szexuális zaklatót, mert nem is tud az esetről</blockquote>
      <p>– tette hozzá.</p>
      <p>A Magyar Teátrumi Társaság elnöke egyetért azzal, hogy Gothár Pétertől vissza kell vonni a Nemzet Művésze díjat.</p>
      <blockquote>Következménye kell, hogy legyen egy ilyen súlyos ügynek. Én a következménynélküliség ellensége vagyok</blockquote>
      <p>– mondta végül a Magyar Teátrumi Társaság elnöke.</p>
    </article>
  </body>
</html>