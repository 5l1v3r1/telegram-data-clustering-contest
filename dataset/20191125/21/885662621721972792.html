<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125977/mitsotakis-kentriki-mas-epilogi-o-psifiakos-metashimatismos-tis-horas"/>
    <meta property="og:site_name" content="Insider"/>
    <meta property="article:published_time" content="2019-11-25T21:20:00+00:00"/>
    <meta property="og:title" content="Μητσοτάκης: Κεντρική μας επιλογή ο ψηφιακός μετασχηματισμός της χώρας"/>
    <meta property="og:description" content="Ο Κυριάκος Μητσοτάκης τόνισε πως θα δημιουργηθεί η πλατφόρμα gov.gr η οποία θα αποτελεί την εικόνα και το πρόσωπο της Δημόσιας Διοίκησης στις σχέσεις με τους πολίτες."/>
  </head>
  <body>
    <article>
      <h1>Μητσοτάκης: Κεντρική μας επιλογή ο ψηφιακός μετασχηματισμός της χώρας</h1>
      <h2>Ο Κυριάκος Μητσοτάκης τόνισε πως θα δημιουργηθεί η πλατφόρμα gov.gr η οποία θα αποτελεί την εικόνα και το πρόσωπο της Δημόσιας Διοίκησης στις σχέσεις με τους πολίτες.</h2>
      <address>
        <time datetime="2019-11-25T21:20:00+00:00">25 Nov 2019, 21:20</time>
      </address>
      <p><b>Κεντρική επιλογή της κυβέρνησης</b> αποτελεί ο τεχνολογικός μετασχηματισμός της χώρας όπως υπογράμμισε ο πρωθυπουργός <b>Κυριάκος Μητσοτάκης μιλώντας στο ΣΕΠΕ.</b></p>
      <p>«Περιέγραψα την οικονομική και κοινωνική μετάβαση της Ελλάδος στο αύριο, σε ένα δρόμο που δεν έχουμε την πολυτέλεια να μη διανύσουμε με ταχύτητα ως χώρα. Περιέγραψα την πολιτική μου απόφαση η χώρα να γυρίσει σελίδα και να βάλει σε αυτή την υπογραφή της η οποία πια φυσικά θα είναι ηλεκτρονική», ανέφερε ο Κυριάκος Μητσοτάκης μιλώντας στο συνέδριο Digital Economy Forum που διοργάνωσε ο ΣΕΠΕ.</p>
      <p>Ο πρωθυπουργός εξήγησε τι έχει κάνει ήδη η κυβέρνηση και τι σχεδιάζει να κάνει για τον ψηφιακό μετασχηματισμό της χώρας. «Να πληκτρολογήσουμε μαζί το enter στην επόμενη ημέρα της χώρας. Ο ψηφιακός μετασχηματισμός του κράτους και της οικονομίας αποτελεί κεντρική επιλογή για την κυβέρνηση», υπογράμμισε αναφέροντας ότι έχουν ήδη γίνει βήματα σε αυτούς τους τέσσερις μήνες και θα ακολουθήσουν περισσότερα και τολμηρότερα.</p>
      <p>Αφετηρία είπε είναι η ίδρυση του υπουργείου Ψηφιακής Διακυβέρνησης, κάτι για το οποίο είχε δεσμευτεί ο ίδιος προεκλογικά. Εξήγησε ότι είχε διπλό κίνητρο, από τη μια την απογοητευτική εικόνα της χώρας στους ψηφιακούς δείκτες και από την άλλα τη θητεία του ως υπουργός Διοικητικής Μεταρρύθμισης και Ηλεκτρονικής Διακυβέρνησης όπου, όπως είπε, διαπίστωσε ότι ενώ είχε τη θεσμική ευθύνη της ψηφιακής πολιτικής δεν είχε κανένα από τα εργαλεία για να την υπηρετήσει.</p>
      <p>Το υπουργείο Ψηφιακής Πολιτικής, σημείωσε, είναι η κεντρική δομή που έχει τη συνολική ευθύνη του ψηφιακού μετασχηματισμού της χώρας και με αναφορά απευθείας στον πρωθυπουργό.</p>
      <p>«Η συγκεκριμένη πολιτική απλώνεται σε όλα τα υπουργεία», είπε ενώ τόνισε πως σε θεσμικό επίπεδο, η κυβέρνηση αναδιάταξε ήδη τη δομή του κράτους και το νέο οργανόγραμμα της διοίκησης για να αποδώσει έχει ως προϋπόθεση δύο στοιχεία: Τη διαλειτουργικότητα μεταξύ των κέντρων του και την απλούστευση των διαδικασιών που τα συνδέουν με τον πολίτη. «Αυτό είναι το αντίδοτο στο δηλητήριο της γραφειοκρατίας, να μην ξοδεύουμε άσκοπα χρόνο και χρήμα», υπογράμμισε ο κ. Μητσοτάκης.</p>
      <p>Ο πρωθυπουργός τόνισε πως ουσιαστικά πήρε την πρωτοβουλία να καταργήσει το υπουργείο του οποίου ήταν προϊστάμενος και να εντάξει ένα μεγάλο του κομμάτι στο υπουργείο Ψηφιακής Πολιτικής ενώ το μέρος του που αφορά το ανθρώπινο δυναμικό να είναι ευθύνη του υπουργείου Εσωτερικών.</p>
      <p>Μεταξύ άλλων ανέφερε ότι ήδη έχουν ψηφιστεί η απλοποίηση της αδειοδότησης των κεραιών κινητής τηλεφωνίας, η δημιουργία ενιαίου ψηφιακού χάρτη και της ψηφιακής πύλης gov.gr.</p>
      <p>Επίσης έθεσε τους εξής 6 κεντρικούς στόχους.</p>
      <ol>
        <li>Ίδρυση πλατφόρμας gov.gr ως μοναδικής πύλης πρόσβασης των πολιτών στο δημόσιο και τις υπηρεσίες του. Είπε ότι στην αρχή θα συγκεντρωθούν δημόσιες υπηρεσίες που ήδη παρέχουν ψηφιακά υπηρεσίες προσθέτοντας δύο από τις πιο διαδεδομένες πράξεις, την εξουσιοδότηση και την υπεύθυνη δήλωση. Ο πρωθυπουργός είπε ότι σταδιακά θα εντάσσονται όλο και πιο νέα στοιχεία.</li>
        <li>Η έννοια της προσωπικής ταυτοποίησης με τις ταυτότητες νέου τύπου στο πρότυπο της Εσθονίας. Ο πρωθυπουργός ανέφερε ότι θα είναι έγχρωμες και θα δίνουν τη δυνατότητα ψηφιακών υπογραφών ενώ περιλαμβάνεται και η χρήση ενός ενιαίου αριθμού για τις συναλλαγές του πολίτη με το δημόσιο.</li>
        <li>Απλοποίηση των διαδικασιών και ολοκλήρωση του ομώνυμου εθνικού προγράμματος. Το δημόσιο δεν θα ζητά ξανά δεδομένα που έχουν δοθεί.</li>
        <li>Πρόσβαση στις νέες τηλεπικοινωνίες. Μεταξύ άλλων ο κ. Μητσοτάκης ανέφερε εδώ ότι το κόστος των δεδομένων στη χώρα μας παραμένει πολύ υψηλό και τόνισε πως «είναι αναγκαίο οι πάροχοι κινητής τηλεφωνίας να αναπροσαρμόσουν τις τιμολογιακές τους πολιτικές προς τα κάτω, καθαρές κουβέντες, καθαρές λύσεις».</li>
        <li>Καλλιέργεια νέων δεξιοτήτων για το ανθρώπινο δυναμικό. Επ'αυτού αναφέρθηκε στο χάσμα δεξιοτήτων που υπάρχει στην αγορά εργασίας παρότι η χώρα έχει, όπως είπε, απαγορευτικά μεγάλη ανεργία. Μίλησε για έλλειμμα προσωπικού για τις διαθέσιμες θέσεις εργασίας υψηλής εξειδίκευσης και είπε ότι λύση είναι ο ανάλογος προσανατολισμός της εκπαίδευσης και ένα ευρύ σχέδιο επιμορφωτικών προγραμμάτων. Πρόσθεσε ότι 400.000 νέοι έφυγαν στο εξωτερικό λόγω της απαγορευτικής φορολογίας και του ασφαλιστικού που συνέδεε τις εισφορές με το εισόδημά τους. «Αυτά αλλάζουν ήδη και σε συνδυασμό με τη γενικότερη αισιοδοξία πιστεύω ότι ένα σημαντικό τμήμα του ανθρώπινου δυναμικού θα ξανακάνει το βήμα να επιστρέψει στην πατρίδα», συμπλήρωσε.</li>
        <li>Η αξιοποίηση των ανοικτών δεδομένων τα οποία μπορούν να συμβάλουν στην ανάπτυξη.</li>
      </ol>
      <p>«Ο ψηφιακός μετασχηματισμός της χώρας δεν αποτελεί μια ουδέτερη, τεχνική κατεύθυνση. Δεν είναι τεχνοκρατική προσέγγιση αλλά συνειδητή επιλογή, άκρως πολιτική, στο όνομα των πολλών», υπογράμμισε ο πρωθυπουργός. «Είναι προϋπόθεση ευημερίας των πολιτών», τόνισε ο Κυριάκος Μητσοτάκης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125954/mitsotakis-tis-protaseis-toy-syriza-tis-aperripse-o-laos-ohi-i-nd"/>
        <a href="https://www.insider.gr/eidiseis/politiki/125902/mitsotakis-gia-ta-asynodeyta-paidia-analambano-prosopika-tin-ypothesi-toys"/>
        <a href="https://www.insider.gr/eidiseis/politiki/125806/ora-toy-prothypoyrgoy-o-nomos-tha-efarmozetai-gia-oloys-vid"/>
      </related>
    </article>
  </body>
</html>