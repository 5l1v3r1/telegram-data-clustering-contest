<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/buitenland/peruaanse-rechter-beveelt-vrijlating-fujimori-1.1612896"/>
    <meta property="og:site_name" content="RD.nl"/>
    <meta property="article:published_time" content="2019-11-25T21:56:00+00:00"/>
    <meta property="og:title" content="Peruaanse rechter beveelt vrijlating Fujimori"/>
    <meta property="og:description" content="Het Peruaanse constitutioneel hof heeft maandag de vrijlating bevolen van oppositieleider Keiko Fujimori, na meer dan een jaar van voorlopige hechtenis."/>
  </head>
  <body>
    <article>
      <h1>Peruaanse rechter beveelt vrijlating Fujimori</h1>
      <address><time datetime="2019-11-25T21:56:00+00:00">25 Nov 2019, 21:56</time> by <a rel="author">ANP/AFP</a></address>
      <p>
        <b>Het Peruaanse constitutioneel hof heeft maandag de vrijlating bevolen van oppositieleider Keiko Fujimori, na meer dan een jaar van voorlopige hechtenis.</b>
      </p>
      <p>Fujimori (44) werd in oktober vorig jaar voor 36 maanden vastgezet in afwachting van haar proces rond een corruptiezaak in verband met de Braziliaanse bouwgigant Odebrecht.</p>
      <p>Aanklagers zeiden dat ze een criminele organisatie leidde en miljoenen dollars ontving van Odebrecht tijdens haar verkiezingscampagne in 2011. Fujimori ontkent de beschuldigingen.</p>
      <p>De president van het hof, Ernesto Blume, oordeelde dat een verdachte van een misdrijf binnen een bepaalde termijn van zijn aanklacht in kennis moet worden gesteld en in levende lijve aan een rechter moet worden voorgeleid. Volgens hem is dat in het geval van Fujimori niet gebeurd.</p>
      <p>„De rechtbank heeft geen uitspraak gedaan over de inhoudelijke kwestie in de zaak van Keiko Fujimori en heeft haar niet vrijgesproken of veroordeeld”, zei Blume. Hij kondigde tevens een uitspraak aan waartegen geen hoger beroep mogelijk is.</p>
      <p>Fujimori is de dochter van de autoritaire Peruaanse ex-president Alberto Fujimori, die een 25-jarige gevangenisstraf uitzit voor mensenrechtenschendingen en corruptie.</p>
    </article>
  </body>
</html>