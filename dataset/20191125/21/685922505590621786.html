<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474974"/>
    <meta property="og:site_name" content="طرفداری"/>
    <meta property="article:published_time" content="2019-11-25T21:17:16+00:00"/>
    <meta property="og:title" content="پیش بازی ستاره سرخ بلگراد-بایرن مونیخ؛ شاگردان فلیک در پی پنجمین برد متوالی در بلگراد"/>
    <meta property="og:description" content="طرفداری - در جریان هفته پنجم مرحله گروهی لیگ قهرمانان اروپا، ستاره سرخ بلگراد میزبان بایرن مونیخ خواهد بود."/>
  </head>
  <body>
    <article>
      <h1>پیش بازی ستاره سرخ بلگراد-بایرن مونیخ؛ شاگردان فلیک در پی پنجمین برد متوالی در بلگراد</h1>
      <address><time datetime="2019-11-25T21:17:16+00:00">25 Nov 2019, 21:17</time> by <a rel="author" href="https://www.tarafdari.com/%D8%B4%D9%87%D8%B1%D9%88%D8%B2-%D8%AD%D8%AF%D8%A7%D8%AF%DB%8C%D8%A7%D9%86/6984" target="_blank">شهروز حدادیان</a></address>
      <pre>بایرن مونیخ برای صعود به عنوان صدرنشین مهمان ستاره سرخی است، که برای صعود به سه امتیاز این دیدار نیاز مبرم دارد.</pre>
      <p><a href="https://www.tarafdari.com/">طرفداری </a>- در جریان هفته پنجم مرحله گروهی لیگ قهرمانان اروپا، ستاره سرخ بلگراد میزبان بایرن مونیخ خواهد بود.</p>
      <h4>اطلاعات بازی</h4>
      <ul>
        <li><b>تاریخ برگزاری:</b> سه شنبه | 5 آذر 1398 | 26 نوامبر 2019</li>
        <li><b>ساعت برگزاری:</b> 23:30 به وقت تهران</li>
        <li><b>تورنمنت: </b>لیگ قهرمانان اروپا | هفته پنجم مرحله گروهی | گروه B</li>
        <li><b>ورزشگاه:</b> استادیوم ستاره سرخ (بلگراد)</li>
        <li><b>داور: </b>آقای بیورن کویپرس (هلند)</li>
      </ul>
      <h4>پیش بازی</h4>
      <p>ستاره سرخ بلگراد در پایان هفته شانزدهم سوپرلیگ صربستان، با کسب 43 امتیاز و اختلافی 7 امتیازی با تیم دوم جدول، صدرنشین بلامنازع جدول است. این تیم فقط در دو دیدارش در لیگ داخلی موفق به کسب برد نشده است. اما در لیگ قهرمانان اروپا، فقط موفق به کسب سه امتیاز شده اند و فقط کسب برد مقابل بایرن مونیخ و امتیاز گرفتن المپیاکوس مقابل اسپرز در دیدار همزمان، می تواند این تیم را همچنان به صعود امیدوار نگه دارد. ستاره سرخ فقط در 4 دیدار از 20 دیدار اخیر اروپایی اش پیروز شده (8 تساوی و 8 شکست)، با این حال آن ها فقط در دو دیدار از 15 دیدار اخیر اروپایی شان در بلگراد شکست خورده اند و 7 برد و 6 تساوی کسب کرده اند.</p>
      <p>بایرن مونیخ که فصل پر فراز و نشیبی را در دوران مربیگری نیکو کواچ سپری می کرد، پس از شکست 5-1 مقابل آینتراخت فرانکفورت تصمیم گرفت با مربی کروات خود قطع همکاری کند و هانسی فلیک را جانشین وی نماید. از زمان روی کار آمدن فلیک، بایرن مونیخ موفق به کسب سه برد متوالی مقابل المپیاکوس، بروسیا دورتموند و فورتنا دوسلدورف شده و 10 گل به ثمر رسانده و گلی دریافت نکرده است. این تیم اکنون در فاصله یک امتیازی صدر جدول بوندسلیگا قرار دارد. از سویی بایرن مونیخ با کسب 4 برد متوالی در لیگ قهرمانان اروپا، صعودش را به مرحله بعدی مسجل کرده است و برای صدرنشینی به دو امتیاز دیگر نیاز دارد. بایرن مونیخ در 11 دیدار اخیر خارج از خانه اش در رقابت های اروپایی شکست نخورده (8 برد و 3 تساوی) و بغیر از تساوی 0-0 مقابل لیورپول در فصل گذشته، در تمامی این دیدارها حداقل 2 گل به ثمر رسانده اند.</p>
      <h4>ترکیب احتمالی دو تیم</h4>
      <p>به نقل از وب سایت رسمی یوفا:</p>
      <p>ستاره سرخ بلگراد: بورخان؛ گوبلیچ، میلونوویچ، دژنک، رودیچ؛ کانیاس، یووانچیچ، متئو گارسیا، مارین، فن لا پارا؛ تومانه</p>
      <p>بایرن مونیخ: نویر؛ پاوار، خاوی مارتینز، بواتنگ، آلابا؛ کیمیش، گورتسکا، مولر؛ کومان، پریشیچ، لواندوفسکی</p>
      <p>به نقل از هواسکورد:</p>
      <figure>
        <img src="https://www.tarafdari.com/sites/default/files/users/user6984/2019/11/26/2.48450102.jpg"/>
      </figure>
      <p>غایبین ستاره سرخ بلگراد: برانکو یوویچیچ، میلان پاوکوف، بواکیه</p>
      <p>غایبین بایرن مونیخ: لوکاس هرناندز، یان فیته آرپ، نیکولاس زوله</p>
      <h4>بازی های رودررو</h4>
      <ul>
        <li>این هفتمین مصاف دو تیم است. سهم بایرن مونیخ 3 برد و سهم ستاره سرخ 2 برد بوده و یک دیدار نیز با نتیجه مساوی خاتمه یافته است. بایرن مونیخ 13 گل زده و 9 گل دریافت کرده است.</li>
        <li>دیدار رفت دو تیم در فصل جاری مسابقات، با برد 3-0 بایرن مونیخ در آلیانز آرنا خاتمه یافت. کینگزلی کومان، روبرت لواندوفسکی و توماس مولر زننده گل های میزبان بودند.</li>
        <li>آخرین مصاف دو تیم در بلگراد به مرحله گروهی فصل 2007/08 جام یوفا باز می گردد که بایرن مونیخ موفق به کسب برد 3-2 شد.</li>
        <li>مشهورترین مصاف دو تیم به نیمه نهایی فصل 1990/91 جام باشگاه های اروپا باز می گردد، که ستاره سرخ در دیدار رفت موفق به کسب برد 2-1 در مونیخ شد و دارکو پانچف و دیان ساویسویچ گل های این تیم را به ثمر رساندند و در دیدار برگشت به لطف گل به خودی کلاوس اوگن تالر در دقیقه 90 بازی، مسابقه 2-2 شد، تا ستاره سرخ در مجموع با نتیجه 4-3 راهی فینال شود و به تنها قهرمانی خود در این رقابت ها دست یابد.</li>
        <li>اولین مصاف های دو تیم هم به دور سوم فصل 1979/80 جام یوفا باز می گردد که بایرن مونیخ در دیدار رفت موفق شد با دو گل در مونیخ پیروز شود و در دیدار برگشت، در حالیکه با نتیجه 3-0 از میزبان خود عقب بود، دیتر هونس دو گل به ثمر رساند، تا بایرن مونیخ با نتیجه 4-3 در مجموع دو دیدار راهی دور بعدی شود.</li>
        <li>آخرین بازی خانگی ستاره سرخ در مقابل یک باشگاه آلمانی، به مرحله گروهی لیگ اروپا در فصل 2017/18 باز می گردد، که با نتیجه 1-0 مقابل اف سی کلن پیروز شدند. باخت این تیم مقابل بایرن مونیخ در فصل 2007/08 تنها شکستشان مقابل باشگاه های بوندسلیگایی در 12 دیدارشان در بلگراد بوده و 8 برد و 3 تساوی کسب کرده اند.</li>
        <li>باخت در مقاب ستاره سرخ بلگراد در دسامبر 1979، تنها شکست بایرن مونیخ در زمین باشگاه های صربستانی بوده و 2 برد و 2 مساوی نیز کسب نموده اند.</li>
      </ul>
      <figure>
        <img src="https://www.tarafdari.com/sites/default/files/users/user6984/2019/11/26/579.png"/>
      </figure>
      <figure>
        <img src="https://www.tarafdari.com/sites/default/files/users/user6984/2019/11/26/37.png"/>
      </figure>
      <ul>
        <li><b>پیش بینی بازی از نگاه هواسکورد</b> |</li>
        <li>| 0 - 2 | |</li>
      </ul>
    </article>
  </body>
</html>