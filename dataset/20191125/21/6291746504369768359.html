<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/la-a26-e-stata-chiusa-tra-lallacciamento-con-la-a10-e-lo-svincolo-di-masone/"/>
    <meta property="og:site_name" content="Il Post"/>
    <meta property="article:published_time" content="2019-11-25T21:01:55+00:00"/>
    <meta property="og:title" content="La A26 è stata chiusa tra l’allacciamento con la A10 e lo svincolo di Masone"/>
    <meta property="og:description" content="Dalle 21.30 di stasera la tratta dell'autostrada A26 compresa tra l'allacciamento con l'autostrada A10 (Genova – Ventimiglia) e lo svincolo di Masone è stata chiusa in entrambe le direzioni: saranno fatte delle verifiche tecniche sui viadotti Fado Nord e Pecetti Sud presenti su quella tratta. Domenica pomeriggio un"/>
  </head>
  <body>
    <article>
      <h1>La A26 è stata chiusa tra l’allacciamento con la A10 e lo svincolo di Masone</h1>
      <address>
        <time datetime="2019-11-25T21:01:55+00:00">25 Nov 2019, 21:01</time>
      </address>
      <p>Dalle 21.30 di stasera la tratta dell’autostrada A26 compresa tra l’allacciamento con l’autostrada A10 (Genova – Ventimiglia) e lo svincolo di Masone è stata chiusa in entrambe le direzioni: saranno fatte delle verifiche tecniche sui viadotti Fado Nord e Pecetti Sud presenti su quella tratta. Domenica pomeriggio un viadotto dell’autostrada A6 Torino-Savona è <a href="https://www.ilpost.it/2019/11/25/viadotto-crollato-a6-foto/">crollato</a> a causa di una frana a circa un chilometro di distanza dal casello di Savona.</p>
      <p>Autostrade per l’Italia ha spiegato che «L’Autorità Giudiziaria ha dato al nostro tronco di Genova una indicazione di chiusura e quindi si è subito intervenuti. Fatte le prime verifiche notturne, si sta lavorando perché già domattina si possa aprire almeno una corsia in direzione Nord». Sul proprio sito consiglia nel frattempo alcuni itinerari alternativi:</p>
      <p>– Veicoli leggeri e autocarri fino a 7,5 ton (esclusi autobus) per la A26 dalla A10 uscire a Prà e proseguire fino a Masone tramite la SP 456 del Turchino; per la A10 dalla A26 effettuare il percorso inverso.</p>
      <p>– Veicoli pesanti superiori a 7,5 ton e autobus., per la A26 dalla A10 utilizzare la A7; per la A10 dalla A26 obbligo di deviazione sulla Diramazione Predosa Bettole, dalla quale, con fermo temporaneo e progressivo deflusso, sarà possibile procedere verso Genova lungo la A7. Potranno proseguire fino a Masone i soli mezzi pesanti con destinazione di scarico o carico nella zona collegata a tale svincolo.</p>
      <p>Per quel che riguarda gli itinerari di lunga percorrenza: per i collegamenti tra la A4, A26 e A21 verso la Toscana, utilizzare la A21 fino all’allacciamento con la A1 e da questa raggiungere Firenze o riprendere l’autostrada tirrenica tramite la A15.</p>
    </article>
  </body>
</html>