<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2052508/nekrous-ke-terasties-katastrofes-afise-piso-tou-o-girionis.html"/>
    <meta property="og:site_name" content="News.gr"/>
    <meta property="article:published_time" content="2019-11-25T21:23:25+00:00"/>
    <meta property="og:title" content="Νεκρούς και τεράστιες καταστροφές άφησε πίσω του ο «Γηρυόνης»"/>
    <meta property="og:description" content="Εικόνες «Αποκάλυψης» στην Κινέτα, «πνίγηκαν» Ρόδος, Κατερίνη, Σύμη"/>
  </head>
  <body>
    <article>
      <h1>Νεκρούς και τεράστιες καταστροφές άφησε πίσω του ο «Γηρυόνης»</h1>
      <address>
        <time datetime="2019-11-25T21:23:25+00:00">25 Nov 2019, 21:23</time>
      </address>
      <h3>Εικόνες «Αποκάλυψης» στην Κινέτα, «πνίγηκαν» Ρόδος, Κατερίνη, Σύμη</h3>
      <p>Φονικό ήταν το πέρασμα της <a href="https://www.news.gr/tag/kakokeria-girionis"><b>κακοκαιρίας «Γηρυόνης»</b></a> από τη χώρα μας, καθώς είχε ως αποτέλεσμα τέσσερις άνθρωποι να χάσουν τη ζωή τους και τεράστιες ζημιές σε σπίτια, επιχειρήσεις αλλά και οδικά δίκτυα σε όλη την επικράτεια.</p>
      <p>Από τα ξημερώματα της Κυριακής μέχρι το βράδυ της Δευτέρας, από την Κινέτα μέχρι τη Ρόδο, τα Επτάνησα και τα Δωδεκάνησα έως την Μακεδονία, οι σφοδρές βροχοπτώσεις και οι θυελλώδεις άνεμοι, προκάλεσαν ορμητικούς χειμάρρους, κατολισθήσεις, πτώσεις γεφυρών και ανυπολόγιστες καταστροφές σε οχήματα, σπίτια και οδικά δίκτυα.</p>
      <figure>
        <img src="https://www.news.gr/wp-content/uploads/images/2019/11/25/27/2767104-1.jpg?x78811"/>
      </figure>
      <h4>Δύο νεκροί από βύθιση ιστιοφόρου</h4>
      <p>Το βράδυ της Κυριακής λόγω της σφοδρής κακοκαιρίας, ένα <a href="https://www.news.gr/ellada/article/2051933/antirrio-ellines-i-dio-nekri-apo-to-skafos-pou-anapodogirise.html"><b>ιστιοφόρο βυθίστηκε στο Αντίρριο</b></a>, με αποτέλεσμα να χάσουν τη ζωή τους δύο άνθρωποι ηλικίας 59 και 57 ετών.</p>
      <h4>Βιβλική καταστροφή στην Κινέτα</h4>
      <p>Με το φως της ημέρας <a href="https://www.news.gr/ellada/article/2051087/vivliki-katastrofi-stin-kineta-aftokinita-vrethikan-pano-se-dentra.html"><b>εικόνες Αποκάλυψης αντίκρυσαν οι κάτοικοι της Κινέτας</b></a>, οι οποίοι βίωσαν στιγμές τρόμου από το ξημέρωμα της Κυριακής.</p>
      <p>Αυτοκίνητα βρέθηκαν πάνω σε δέντρα, περιουσίες καταστράφηκαν από όγκους λάσπης ενώ χρειάστηκε η επέμβαση της Πυροσβεστικής για τον <a href="https://www.news.gr/ellada/article/2052277/vinteo-ntokoumento-apo-tin-kineta-voithiste-mas-tha-pnigoume-zontani.html"><b>απεγκλωβισμό οικογένειας μέσα από το σπίτι της</b></a>, το οποίο πλημμύριζε επικίνδυνα από τα ορμητικά νερά, θέτοντας σε άμεσο κίνδυνο τη ζωή τους.</p>
      <figure>
        <img src="https://www.news.gr/wp-content/uploads/images/2019/11/25/im/IMG_2508.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/25/im/IMG_2466.jpg?x78811"/>
      </figure>
      <h4>Νεκρή γυναίκα στη Ρόδο</h4>
      <p>Το βράδυ της Δευτέρας μία <a href="https://www.news.gr/ellada/article/2052266/kakokeria-girionis-ormitiki-chimarri-plimmirisan-polis-ke-choria-tis-rodou.html"><b>ηλικιωμένη γυναίκα έχασε τη ζωή της στη Ρόδο</b></a>, καθώς πλημμύρισε το σπίτι της από την ισχυρή βροχόπτωση που έπληξε το νησί και η ίδια ήταν ανήμπορη να αντιδράσει, λόγω κινητικού προβλήματος.</p>
      <p>Το τραγικό περιστατικό συνέβη στην περιοχή της Ιαλυσού, όπου βρισκόταν μόνη η γυναίκα, εκείνη την ώρα, με αποτέλεσμα να πνιγεί όταν το νερό ανέβηκε πάνω από το ύψος του κρεβατιού και η ίδια, κατάκοιτη εδώ και χρόνια, δεν μπόρεσε να αντιδράσει.</p>
      <p>Στο νησί, ορμητικοί χείμαρροι παρέσυραν τα πάντα στο διάβα τους και πλημμύρισαν δρόμους ενώ υπερχείλισαν ποτάμια σε πολλές περιοχές του νησιού.</p>
      <h4>Χειμερινή κολυμβήτρια έχασε τη ζωή της στην Κω</h4>
      <p>ΣτηΝ παραλία «Ψαλίδι» του νησιού της Κω, βρέθηκε<a href="https://www.news.gr/ellada/article/2052451/nekri-76chroni-pou-parasirthike-apo-ta-kimata-stin-ko.html"><b> νεκρή το μεσημέρι της Δευτέρας 76χρονη κάτοικος του νησιού</b></a>, η οποία νωρίς το πρωί είχε πάει για κολύμπι όπως κάθε μέρα, αφού επρόκειτο για χειμερινή κολυμβήτρια.</p>
      <p>Πιθανόν ο θάνατος της να οφείλεται σε πνιγμό χωρίς να αποκλείονται και τα παθολογικά αίτια πράγμα που θα ξεκαθαριστεί από την διενέργεια νεκροτομής.</p>
      <p>Την άτυχη 76χρονη βρήκαν οι συγγενείς της που ανησύχησαν όταν άργησε να επιστρέψει στο σπίτι.</p>
      <figure>
        <img src="https://www.news.gr/wp-content/uploads/images/2019/11/25/%CE%A3/%CE%A3%CE%A5%CE%9C%CE%97.jpg?x78811"/>
        <figcaption>Χείμαρροι κατακλύζουν τη Σύμη.</figcaption>
      </figure>
      <h4>«Βούλιαξε» η Κατερίνη και η Σύμη</h4>
      <p>Στην <a href="https://www.news.gr/ellada/article/2052086/kakokeria-girionis-apokaliptikes-ikones-tis-plimmirismenis-katerinis.html"><b>Κατερίνη επίσης, ο παραλιακός δρόμος της πόλης μετατράπηκε σε θάλασσα</b></a> καθώς καλύφθηκε από τεράστιες ποσότητες νερού, ενώ μεγάλα προβλήματα παρουσιάστηκαν στο <a href="https://www.news.gr/ellada/article/2052504/se-pia-simia-echoun-klisi-dromi-sti-voria-ellada.html"><b>επαρχιακό δίκτυο της Χαλκιδικής</b></a>.</p>
      <p>Στη Σύμη, οι <a href="https://www.news.gr/ellada/article/2052268/i-kategida-girionis-epnixe-tin-simi.html"><b>εικόνες θύμισαν τη θεομηνία του 2017</b></a>, όταν η κακοκαιρία προκάλεσε τεράστιες καταστροφές και το νησί είχε κηρυχθεί σε κατάστασης έκτακτης ανάγκης.</p>
      <h4>Σε επιφυλακή ο κρατικός μηχανισμός στη Χαλκιδική</h4>
      <p>Προβλήματα προκάλεσε η κακοκαιρία στην Ιερισσό <a href="https://www.news.gr/tag/chalkidiki"><b>Χαλκιδικής</b></a>, όπου η πυροσβεστική χρειάστηκε να παρέμβει για απάντληση υδάτων και κοπές δέντρων, ενώ επενέβη και για την μεταφορά άνδρα από ποιμνιοστάσιο σε ασφαλές σημείο. Όπως έγινε γνωστό, σημειώθηκαν ισχυρές βροχοπτώσεις στην περιοχή και η πυροσβεστική δέχθηκε 25 κλήσεις από τις οποίες οι 14 αφορούσαν αντλήσεις υδάτων και πέντε για κοπές δέντρων.</p>
      <p>Τα καιρικά φαινόμενα στην περιοχή βρίσκονται σε ύφεση. Η πυροσβεστική ωστόσο είναι σε επιφυλακή.</p>
      <p>Ο Δήμος Αριστοτέλη ανακοίνωσε ότι από αύριο Τρίτη 26 Νοεμβρίου, τα σχολεία όλων των βαθμίδων σε όλα τα Δημοτικά Διαμερίσματα, θα λειτουργήσουν κανονικά.</p>
      <p>Σε επιφυλακή βρίσκεται ο μηχανισμός του δήμου Δέλτα, λόγω της κακοκαιρίας που πλήττει την περιοχή με συνέπεια την αύξηση της στάθμης των υδάτων του ποταμού Λουδία, σημειώνεται σε ανακοίνωση του δήμου.</p>
      <p>Μηχανήματα της Τοπικής Αυτοδιοίκησης καθαρίζουν ρέματα και φρεάτια στις πληγείσες περιοχές, όπως επισήμανε, μιλώντας στο ΑΠΕ-ΜΠΕ, ο προϊστάμενος της αυτοτελούς διεύθυνσης Πολιτικής Προστασίας Κεντρικής Μακεδονίας, Χαράλαμπος Στεργιάδης. Όπως ανέφερε ο ίδιος στην περιοχή Δέλτα Χαλκηδόνας έχει ανέβει η στάθμη των υδάτων των ποταμών Αξιού, Λουδία και Αλιάκμονα και υπάρχει ο σχετικός έλεγχος.</p>
      <h4>Καραμανλής: Άμεσα αποζημιώσεις στους πληγέντες</h4>
      <p>Την διαβεβαίωση ότι το υπουργείο θα κινηθεί με μεγάλη ταχύτητα ώστε να αποζημιωθούν άμεσα οι πληγέντες έδωσε ο υπουργός Υποδομών και Μεταφορών Κώστας Καραμανλής στους κατοίκους της Κινέτας και τους παράγοντες της τοπικής αυτοδιοίκησης κατά τη αυτοψία που έκανε στην περιοχή μαζί με τον γενικό γραμματέα Υποδομών Γιώργο Καραγιάννη.</p>
      <p>Παράλληλα ανακοίνωσε ότι σε συνεννόηση και με τον πρωθυπουργό την άλλη εβδομάδα θα συνεδριάσει η κυβερνητική επιτροπή που είναι υπεύθυνη, έτσι ώστε να εκταμιευθούν αμέσως χρήματα που υπάρχουν για τα αντιπλημμυρικά έργα που πρέπει να γίνουν στους μεγάλους αυτοκινητόδρομους, για να μην έχουμε τα φαινόμενα:</p>
      <p>«Πρώτον, να κλείνει η Ελλάδα στα δύο, έστω και για λίγες ώρες και δεύτερον, για να μην έχουμε τις ζημιές αυτές που έχουμε και βλέπουμε εδώ. Αυτή είναι, η πρόθεση και αυτά πρέπει να τα κάνουμε με πολύ γρήγορους ρυθμούς».</p>
      <figure>
        <img src="https://www.news.gr/wp-content/uploads/images/2019/11/25/49/4963567.jpg?x78811"/>
        <figcaption>Αεροφωτογραφία από τις καταστροφές στην Κινέτα.</figcaption>
      </figure>
      <p>Όπως ανέφερε ο κ. Καραμανλής σε δηλώσεις του στη Κινέτα «βρισκόμαστε σήμερα εδώ, για τον απλούστατο λόγο, ότι είναι πολύ δύσκολες οι ώρες από την καταστροφική αυτή βροχή, νεροποντή, που είχαμε χθες το βράδυ. Από την πρώτη ώρα, ο πρώτος στόχος, ήταν να μην κοπεί η χώρα στα δύο, να ανοίξει ο δρόμος. Οι υπεύθυνοι της Ολυμπίας οδού ήταν σε συνεχή επαφή με το υπουργείο, έτσι ώστε να μπορέσει να ανοίξει ο αυτοκινητόδρομος, όπερ και εγένετο».</p>
      <p>«Δεν χρειάζεται, συμπλήρωσε, να πούμε τι έγινε εδώ πριν από ένα περίπου χρόνο. Το ξέρετε εσείς που το ζήσατε. Καταλαβαίνετε ότι δυστυχώς η ελληνική πολιτεία δεν έδειξε την απαιτούμενη προσοχή έτσι ώστε να κάνει όλες τις αντιπλημμυρικές εργασίες, που πρέπει να κάνει ακριβώς αμέσως μετά από αυτήν την φυσική καταστροφή. Εμείς βρισκόμαστε εδώ για να τα κάνουμε αυτά το συντομότερο δυνατόν».</p>
      <p>Όπως είπε ο κ Καραμανλής οι υπηρεσίες του υπουργείου από τη Γενική Διεύθυνση Φυσικών Καταστροφών είναι στην Κινέτα. Έχουν γίνει ήδη οι πρώτες αποτιμήσεις στις ζημιές σε 80 σπίτια. Έχουμε την εντύπωση ότι οι ζημιές στην περιοχή και στα σπίτια είναι γύρω στα 300, πέρα από τις επιχειρήσεις. Εμείς ως υπουργείο θα κινηθούμε άμεσα και με πολύ μεγάλη ταχύτητα, έτσι ώστε άμεσα, να αποζημιωθούν οι πληγέντες.</p>
      <p>Εδώ όμως χωρίς καμία δόση, αν θέλετε πολιτικής αντιπαράθεσης, νομίζω ότι πρέπει να πούμε κάτι, το οποίο το λένε πλέον και το βλέπουν, ειδικά οι πολίτες αυτής της περιοχής.</p>
      <p>«Πρέπει αυτό το πάθημα να μας γίνει μάθημα και να κινηθούμε με πολύ μεγάλη ταχύτητα, έτσι ώστε να μην έχουμε ξανά τέτοια φαινόμενα, διότι πλέον ζούμε σε μία εποχή, που η κλιματική αλλαγή είναι εδώ και μας χτυπάει την πόρτα και η πολιτεία πρέπει να είναι έτοιμη να αντιμετωπίσει τέτοια φαινόμενα. Για αυτό λοιπόν εμείς, από την άλλη εβδομάδα, πέρα από τα αντιπλημμυρικά έργα, τα οποία υπογράψαμε με την Ευρωπαϊκή Τράπεζα Επενδύσεων, από τα οποία τα επτά είναι για την Περιφέρεια της Αττικής και είναι ύψους 150 εκατομμυρίων, θα προβούμε σε αντιπλημμυρικά έργα 350 εκατομμυρίων ευρώ στους πέντε μεγάλους αυτοκινητόδρομους και στις γύρω περιοχές, έτσι ώστε να είμαστε έτοιμοι και να μπορούμε να έχουμε ετοιμότητα να αντιμετωπίζουμε τέτοια φαινόμενα».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2052495/kakokeria-katerrefse-gefira-sto-charaki-tis-rodou.html"/>
        <a href="https://www.news.gr/ellada/article/2052277/vinteo-ntokoumento-apo-tin-kineta-voithiste-mas-tha-pnigoume-zontani.html"/>
        <a href="https://www.news.gr/ellada/article/2052314/se-charadra-sti-chalkidiki-vrethike-agnooumeni-apo-ti-thessaloniki.html"/>
      </related>
    </article>
  </body>
</html>