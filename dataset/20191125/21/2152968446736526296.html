<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/25/maikyl-blumbyrg-shte-sloji-li-krai-na-ekzistencialnata-zaplaha-trymp.430741"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T21:25:00+00:00"/>
    <meta property="og:title" content="Майкъл Блумбърг – ще сложи ли край на екзистенциалната заплаха Тръмп"/>
    <meta property="og:description" content="Вчера милиардерът обяви кандидатурата си | Dnes.bg"/>
  </head>
  <body>
    <article>
      <h1>Майкъл Блумбърг – ще сложи ли край на екзистенциалната заплаха Тръмп</h1>
      <h2>Вчера милиардерът обяви кандидатурата си</h2>
      <address><time datetime="2019-11-25T21:25:00+00:00">25 Nov 2019, 21:25</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Американският милиардер Майкъл Блумбърг, бивш кмет на Ню Йорк и магнат на финансовата информация, е четвъртият кандидат на най-малко 70 години, предявил претенции към кандидатпрезидентската номинация на Демократическата партия за президентските избори през 2020 година.</p>
      <p>Обявявайки вчера кандидатурата си, 77-годишният мъж се включва късно в една борба за кандидатпрезидентската номинация, в която вече има 17 участници, трима от които са навършили 70, а един, Том Стайър, е милиардер, пишат от БТА.</p>
      <p>Но Блумбърг разчита, че богатството му - според сп. "Форбс" той е девети по богатство в света - ще му помогне да настигне групата на фаворитите, включително 78-годишния сенатор Бърни Сандърс и 70-годишната Елизабет Уорън, двама противници на милиардерите от Уолстрийт, които според него имат "екстремистки" идеи.<br/>Вчера той стартира кампания с телевизионни клипове на рекордната стойност от 31 милиона долара. Тя вече беше оценена като антидемократична от Бърни Сандърс и Елизабет Уорън, които го обвиниха, че иска да "купи" президентските избори.</p>
      <p>
        <b>Тръмп , "екзистенциална заплаха"</b>
      </p>
      <p>Майкъл Блумбърг отдавна мечтае да се изправи срещу Тръмп, другият нюйоркски милиардер, с когото Блумбърг се срещаше и на когото правеше комплименти, докато беше кмет - преди да се отрече от него, веднага след влизането му в политиката.</p>
      <p>"Той е екзистенциална заплаха за нашата страна, нашите ценности", подчерта Блумбърг, обявявайки официално кандидатурата си по телевизията.</p>
      <p>През 2016 г. Блумбърг вече се заигра с идеята да се яви като независим кандидат - преди да подкрепи кандидатурата на Хилари Клинтън, от страх да не раздели демократичния електорат.</p>
      <p>Бизнесменът отдавна отхвърля всякакви етикети: консерватор от икономическа гледна точка, но благосклонен към абортите, правата на хомосексуалистите и борещ се срещу разпространението на огнестрелните оръжия.</p>
      <p>
        <b>Ще може ли да убеди избирателите на демократите?</b>
      </p>
      <p>Той набляга на своите качества на администратор, който за три мандата като кмет допринесе за ревитализирането на Ню Йорк след атентатите от 11 септември 2001 г., или на борбата си за климата: специален пратеник на ООН от 2014 г., той финансира проектите на много американски щати, области и градове да намалят въглеродните си емисии.</p>
      <p>Както други милиардери, разведеният мъж, с две деца и двама внуци, е обещал да преразпредели половината от богатството си.</p>
      <p>Въпреки това, мнозина гледат на него като на милиардер, в противоречие с основната линия на дебата на демократите, отличаващ се със склонността да бъдат обложени с данък богатите, за да се коригират крещящите неравенства, или с необходимостта за мобилизиране на чернокожите избиратели, които не подкрепиха Хилари Клинтън.</p>
      <p>
        <b>Извинения</b>
      </p>
      <p>По време на кметския си мандат Майкъл Блумбърг, свикнал с частните самолети, вече беше обвинен, че е превърнал Ню Йорк в град на богатите и че е подкрепял полицейски практики, дискриминиращи малцинствата.<br/>Той впрочем се извини неотдавна за произволните спирания и претърсвания на нюйоркската полиция, които досега подкрепяше горещо в името на борбата с престъпността.</p>
      <p>"Сбърках и съжалявам", заяви милиардерът в църква в Бруклин, където се събират предимно чернокожи вярващи. "Основната ни цел беше да спасяваме животи. Но фактите са налице: прекалено много невинни бяха арестувани и голямото мнозинство от тях беше чернокожи или латиноамериканци".</p>
      <p>Никой обаче не оспорва качествата му на бизнесмен, финал на един житейски път, достоен за "американската мечта".</p>
      <p>Роден на 14 февруари 1942 г. в еврейско семейство от средната класа в Бостън, той получава брилянтна диплома за инженер, последвани от диплома като магистър по бизнес администрация от Харвард.<br/>През 1966 г. той влиза в "Соломон брадърс" и достига ранга на съдружник, което през 1981 г., при закупуването на банката, му носи уволнение, гарнирано с чек за 10 милиона долара.</p>
      <p>Тогава създава своята фирма за финансова информация "Блумбърг", разчитащ на едно нововъведение, което го води до успех: терминала Блумбърг, от който финансистите получават с няколко клика информация от целия свят за дадено предприятие или пазар.</p>
      <p>Терминалът, струващ някакви си 20 000 долара годишно, се налага в борсовите зали, където днес Блумбърг е лидер, изпреварващ Томсън-Ройтерс.</p>
      <p>Майкъл Блумбърг обича да казва, че е успял повече от Тръмп, далеч по-малко богат, въпреки че от детството си е разполагал с милионите на баща си.</p>
      <p>Двамата бизнесмени обаче имат общи проблеми: какво ще направи Майкъл Блумбърг със своето предприятие, ако бъде избран? Ще запази ли своето "бебче", превърнало се във влиятелна медия, което би подхранило всички съмнения за конфликт на интереси?</p>
      <p>Блумбърг не е известен и със скромността си. През 2017 г. той заяви, че вече има място в рая, защото е "спасил милиони животи" благодарение на борбата си срещу тютюнопушенето.</p>
      <p>"Когато отида на небето, не съм сигурен, че ще трябва да ме разпитват. Вярвам, че ще вляза направо", заяви той пред Си Би Ес.</p>
    </article>
  </body>
</html>