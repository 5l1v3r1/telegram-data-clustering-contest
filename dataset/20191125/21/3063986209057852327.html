<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843477"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T21:33:00+00:00"/>
    <meta property="og:title" content="শিক্ষকের শাসনে শিক্ষার্থী হাসপাতালে"/>
    <meta property="og:description" content="ক্লাসে পড়া না পারায় কুমিল্লার চান্দিনায় শিক্ষার্থীদের পিটিয়ে জখম করেছেন প্রধান শিক্ষক নজরুল ইসলাম । চিকিৎসার জন্য রাকিবুল ইসলাম (১৫) ও সৌরভ চন্দ্র সরকার (১৫) নামে দুজনকে হাসপাতালে ভর্তি করা হয়েছে। সোমবার দুপুরের এ ঘটনা চান্দিনা উপজেলার মাইজখার ইউনিয়নের রসুলপুর উচ্চ বিদ্যালয়ের। বিদ্যালয়ে লাঠি ও বেতের ব্যবহার নিষিদ্ধ হলেও শিক্ষার্থীকে শাসনে প্রধান শিক্ষক বেত্রাঘাত করায় তা নিয়ে তীব্র প্রতিক্রিয়া তৈরী হয়েছে। স্থানীয় সূত্র জানায়, সোমবার দুপুরে নবম শ্রেণীর ইংরেজী বিষয়ে ক্লাস নিচ্ছিলেন প্রধান শিক্ষক নজরুল ইসলাম। তিনি সকল শিক্ষার্থীকে একটি প্যারাগ্রাফ লিখতে দেন। চারজন শিক্ষার্থী প্যারাগ্রাফটি সঠিকভাবে লিখলেও বাকিরা পারেনি। এ নিয়ে ক্ষুদ্ধ হয়ে শিক্ষক বেত্রাঘাত শুরু করেন। ক্লাসটির প্রায় সকল শিক্ষার্থী বেত্রাঘাতের শিকার হলেও মারাত্মক জখম হয় রাকিবুল ইসলাম ও সৌরভ চন্দ্র সরকার। তাদের দ্রুত নেয়া হয় চান্দিনা উপজেলা স্বাস্থ্য কমপ্লেক্সে। সেখানে প্রাথমিক চিকিৎসা শেষে ভর্তি করা হয়েছে কুমিল্লা মেডিকেল কলেজ হাসপাতালে। শিক্ষার্থী নির্যাতনের এ ঘটনায় এলাকায় উত্তেজনা বিরাজ করছে। আহত শিক্ষার্থী রাকিবুল ইসলাম চান্দিনা উপজেলার মাইজখার ইউনিয়নের…"/>
  </head>
  <body>
    <article>
      <h1>শিক্ষকের শাসনে শিক্ষার্থী হাসপাতালে</h1>
      <address><time datetime="2019-11-25T21:33:00+00:00">25 Nov 2019, 21:33</time> by <a rel="author">চান্দিনা (কুমিল্লা) প্রতিনিধি</a></address>
      <p>ক্লাসে পড়া না পারায় কুমিল্লার চান্দিনায় শিক্ষার্থীদের পিটিয়ে জখম করেছেন প্রধান শিক্ষক নজরুল ইসলাম । চিকিৎসার জন্য রাকিবুল ইসলাম (১৫) ও সৌরভ চন্দ্র সরকার (১৫) নামে দুজনকে হাসপাতালে ভর্তি করা হয়েছে। সোমবার দুপুরের এ ঘটনা চান্দিনা উপজেলার মাইজখার ইউনিয়নের রসুলপুর উচ্চ বিদ্যালয়ের। বিদ্যালয়ে লাঠি ও বেতের ব্যবহার নিষিদ্ধ হলেও শিক্ষার্থীকে শাসনে প্রধান শিক্ষক বেত্রাঘাত করায় তা নিয়ে তীব্র প্রতিক্রিয়া তৈরী হয়েছে।</p>
      <p>স্থানীয় সূত্র জানায়, সোমবার দুপুরে নবম শ্রেণীর ইংরেজী বিষয়ে ক্লাস নিচ্ছিলেন প্রধান শিক্ষক নজরুল ইসলাম। তিনি সকল শিক্ষার্থীকে একটি প্যারাগ্রাফ লিখতে দেন। চারজন শিক্ষার্থী প্যারাগ্রাফটি সঠিকভাবে লিখলেও বাকিরা পারেনি। এ নিয়ে ক্ষুদ্ধ হয়ে শিক্ষক বেত্রাঘাত শুরু করেন। ক্লাসটির প্রায় সকল শিক্ষার্থী বেত্রাঘাতের শিকার হলেও মারাত্মক জখম হয় রাকিবুল ইসলাম ও সৌরভ চন্দ্র সরকার। তাদের দ্রুত নেয়া হয় চান্দিনা উপজেলা স্বাস্থ্য কমপ্লেক্সে। সেখানে প্রাথমিক চিকিৎসা শেষে ভর্তি করা হয়েছে কুমিল্লা মেডিকেল কলেজ হাসপাতালে।<br/>শিক্ষার্থী নির্যাতনের এ ঘটনায় এলাকায় উত্তেজনা বিরাজ করছে। আহত শিক্ষার্থী রাকিবুল ইসলাম চান্দিনা উপজেলার মাইজখার ইউনিয়নের জিরুআইশ গ্রামের আইয়ূব আলীর ছেলে। সৌরভ চন্দ্র সরকার বামনীখোলা গ্রামের রতন চন্দ্র সরকারের ছেলে। তারা উভয়ে রসুলপুর উচ্চ বিদ্যালয়ের নবম শ্রেণীর ছাত্র।</p>
      <p>এ ঘটনার ব্যাপারে জানতে প্রধান শিক্ষক নজরুল ইসলামের ব্যক্তিগত মোবাইল ফোনে একাধিকবার কল করা হলেও তিনি রিসিভ করেননি।</p>
      <p>উপজেলা নির্বাহী কর্মকর্তা (ইউএনও) স্নেহাশীষ দাশ বলেন, 'ঘটনা শুনেছি। তদন্ত সাপেক্ষে যথাযথ ব্যবস্থা গ্রহণ করা হবে।'</p>
    </article>
  </body>
</html>