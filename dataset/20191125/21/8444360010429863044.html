<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/stranger-than-kindness-ena-taksidi-ston-dimiourgiko-kosmo-tou-nik-keiv/2923033/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T21:51:30+00:00"/>
    <meta property="og:title" content="“Stranger Than Kindness”: Ένα ταξίδι στον δημιουργικό κόσμο του Νικ Κέιβ"/>
    <meta property="og:description" content="&quot;Stranger Than Kindness - The Nick Cave Exhibition&quot; και κάπως έτσι οι αμέτρητοι θαυμαστές του Νικ Κέιβ έχουν κάθε λόγο να είναι χαρούμενοι."/>
  </head>
  <body>
    <article>
      <h1>“Stranger Than Kindness”: Ένα ταξίδι στον δημιουργικό κόσμο του Νικ Κέιβ</h1>
      <h2>"Stranger Than Kindness - The Nick Cave Exhibition" και κάπως έτσι οι αμέτρητοι θαυμαστές του Νικ Κέιβ έχουν κάθε λόγο να είναι χαρούμενοι.</h2>
      <address><time datetime="2019-11-25T21:51:30+00:00">25 Nov 2019, 21:51</time> by <a rel="author">Newsit Newsroom</a></address>
      <p>Ένα ταξίδι στον δημιουργικό κόσμο του μουσικού και αφηγητή, Νικ Κέιβ αποτελεί η έκθεση με τίτλο «Stranger Than Kindness: The Nick Cave Exhibition» που διοργανώνεται τον ερχόμενο Μάρτιο στην Κοπεγχάγη.</p>
      <p>Η έκθεση διερευνά τι διαμορφώνει τη ζωή μας και μας κάνει αυτό που είμαστε και εξυμνεί την περιέργεια και τη δύναμη του δημιουργικού πνεύματος.</p>
      <h3>Ο Νικ Κέιβ και η έκθεση</h3>
      <p>Για τις ανάγκες της έκθεσης συγκεντρώνονται μεγάλης κλίμακας καλλιτεχνικές εγκαταστάσεις και ατμοσφαιρικά τοπία με περισσότερα από 300 αντικείμενα από την προσωπική συλλογή του Αυστραλού τραγουδιστή-τραγουδοποιού, συγγραφέα, σεναριογράφου, συνθέτη και περιστασιακά ηθοποιού, από το αρχείο Nick Cave στο Κέντρο Τεχνών της Μελβούρνης, τη Βασιλική Δανική Βιβλιοθήκη και ιδιώτες συλλέκτες.</p>
      <p>Στην έκθεση προβάλλονται η ζωή, το έργο και η έμπνευση του καλλιτέχνη, τα τελευταία 50 χρόνια και τα αληθινά και φανταστικά του σύμπαντα μέσα από πρωτότυπα έργα τέχνης, χειρόγραφους στίχους, λογοτεχνήματα, φωτογραφίες, βίντεο, σχέδια και προσωπικά συλλεκτικά αντικείμενα σε μία εντυπωσιακή αφήγηση σε οκτώ διαφορετικές αίθουσες.</p>
      <p>Η έκθεση αναπτύχθηκε και σχεδιάστηκε από την Κριστίνα Μπακ, από τη Βασιλική Βιβλιοθήκη της Δανίας και τη γκαλερί της, Black Diamond στην Κοπεγχάγη και τη Τζανίν Μπάραντ από το Κέντρο Τεχνών της Μελβούρνης σε συνεργασία με τον Νικ Κέιβ.</p>
      <p>Τα ηχητικά τοπία συνέθεσαν και ηχογράφησαν για την έκθεση οι Νικ Κέιβ και Γουόρεν Έλις.</p>
      <p>Την έκθεση στηρίζει ως χορηγός ο Gucci, μία πρωτοβουλία που δεν εκπλήσσει, καθώς ο διευθυντής δημιουργικού του οίκου, Αλεσάντρο Μικέλε έχει προσωπική σχέση με τον Νικ Κέιβ και ο τραγουδιστής είναι τακτικός καλεσμένος στις επιδείξεις μόδας και τις εκδηλώσεις του brand, όπως το πρόσφατο LACMA’s Art + Film γκαλά, στο Λος Άντζελες.</p>
    </article>
  </body>
</html>