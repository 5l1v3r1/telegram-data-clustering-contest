<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/szczerski-kancelaria-prezydenta-zajmuje-sie-sprawa-kapitana-lasoty/lbls97s"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T21:35:17+00:00"/>
    <meta property="og:title" content="Szczerski: Kancelaria Prezydenta zajmuje się sprawą zatrzymanego w Meksyku kapitana Lasoty"/>
    <meta property="og:description" content="Kancelaria Prezydenta zajmuje się sprawą kapitana Andrzeja Lasoty od chwili zawiadomienia nas przez jego bliskich; współpracujemy ze służbami konsularnymi, sytuacja prawna jest trudna, działamy wielotorowo - podkreślił w poniedziałek szef gabinetu prezydenta Krzysztof Szczerski."/>
  </head>
  <body>
    <article>
      <h1>Szczerski: Kancelaria Prezydenta zajmuje się sprawą zatrzymanego w Meksyku kapitana Lasoty</h1>
      <h2>Kancelaria Prezydenta zajmuje się sprawą kapitana Andrzeja Lasoty od chwili zawiadomienia nas przez jego bliskich; współpracujemy ze służbami konsularnymi, sytuacja prawna jest trudna, działamy wielotorowo - podkreślił w poniedziałek szef gabinetu prezydenta Krzysztof Szczerski.</h2>
      <address><time datetime="2019-11-25T21:35:17+00:00">25 Nov 2019, 21:35</time> by <a rel="author">PAP</a></address>
      <p>Jak poinformowało radio RMF FM, mija czwarty miesiąc od kiedy polski kapitan Andrzej Lasota trafił do aresztu w Meksyku. "Dowodzony przez niego statek UBC Savannah, pływający pod cypryjską banderą, w połowie lipca transportował tzw. koks metalurgiczny między portem Branquilla w Kolumbii a Altamirą w Meksyku. Podczas rozładunku kruszywa załoga zauważyła podejrzane pakunki i natychmiast zawiadomiła o nich policję. W workach ujawniono ponad 200 kg kokainy. Śledczy przyjęli, że to marynarze stoją za kontrabandą. 19 Filipińczyków i 3 Polaków, w tym kapitan statku – zostali aresztowani" - podkreśliło radio.</p>
      <p>Jak dodaje, po miesięcznym pobycie w areszcie w Cuidad Victoria, <a href="https://wiadomosci.onet.pl/swiat/meksyk-dwaj-polscy-marynarze-wypuszczeni-z-aresztu-kapitan-zostaje-za-kratami/80n8xjs">dwaj Polacy zostali oczyszczeni z zarzutów i zwolnieni</a>. "Zarzuty wprowadzenia na terytorium Meksyku narkotyków utrzymano jednak wobec kapitana. Śledczy założyli, że musiał wiedzieć o przemycie i skierowali do sądu akt oskarżenia przeciwko niemu. Dopiero niedawno z zarzutów oczyszczono również Filipińczyków. Po krótkim pobycie w przejściowym ośrodku dla uchodźców, również oni mogli wracać do swojego kraju. W tym czasie kpt. Andrzej Lasota cały czas przebywał w areszcie w Cuidad Victoria" - zaznacza RMF FM.</p>
      <p>Córka, syn i żona kapitana Lasoty przygotowali petycję, pod którą również w internecie zbierają podpisy; chcą w ten sposób prosić prezydenta o pomoc i interwencję u meksykańskich władz.</p>
      <p>Szczerski odniósł się do sprawy na Twitterze:</p>
      <p>"Kancelaria @prezydentpl @AndrzejDuda już zajmuje się sprawą Kapitana Lasoty od chwili zawiadomienia nas przez jego bliskich, współpracujemy ze służbami konsularnymi @MSZ_RP, sytuacja prawna jest trudna, działamy wielotorowo, będziemy informować o efektach" - napisał.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
    </article>
  </body>
</html>