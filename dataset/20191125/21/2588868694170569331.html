<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170062/zdravotnicky-vybor-neodsuhlasil-rozpocet-pre-ministerstvo.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T21:13:00+00:00"/>
    <meta property="og:title" content="Zdravotnícky výbor neodsúhlasil rozpočet pre ministerstvo"/>
    <meta property="og:description" content="Poslanci parlamentného výboru pre zdravotníctvo v pondelok v prítomnosti ministerky zdravotníctva Andrey Kalavskej neodsúhlasili rozpočet pre rezort na..."/>
  </head>
  <body>
    <article>
      <h1>Zdravotnícky výbor neodsúhlasil rozpočet pre ministerstvo</h1>
      <h2>Poslanci parlamentného výboru pre zdravotníctvo v pondelok v prítomnosti ministerky zdravotníctva Andrey Kalavskej neodsúhlasili rozpočet pre rezort na nasledujúci rok.</h2>
      <address>
        <time datetime="2019-11-25T21:13:00+00:00">25 Nov 2019, 21:13</time>
      </address>
      <p>Riaditeľ Inštitútu zdravotnej politiky (IZP) Martin Smatana poslancom Národnej rady SR vysvetlil, že pri príprave tohtoročného rozpočtu vychádzali zo zostatkov na účtoch z minulého roka. K nemu následne pripočítali očakávané nárasty, napríklad valorizáciu miezd a infláciu či nové typy záchraniek alebo tiež náklady spojené s dlhodobou starostlivosťou. Podľa výpočtov potrebujú mať zaokrúhlene 4,2 miliardy eur.</p>
      <p>Priznal, že v sume nie je vykrytá všetka strata nemocníc ani dofinancovanie neatraktívnych ambulancií. Ministerstvo zdravotníctva SR však dúfa, že ak návrhy prejdú hlasovaním v parlamente, zvyšné financie sa do rezortu dostanú. Podpredseda Výboru NR SR pre zdravotníctvo Marek Krajčí poukázal na to, že tento rok sa dofinancovalo viac, ako bolo potrebné. Dôvodom bolo hospodárenie Všeobecnej zdravotnej poisťovne. Predpokladá, že na budúci rok bude potrebné dofinancovanie minimálne vo výške 85 miliónov eur. Problém vidí aj v znížení kapitálových výdavkov, a to o 31 miliónov eur.</p>
      <p>To, že v rezorte zdravotníctva nebude dosť peňazí, si myslí aj členka výboru Jana Cigániková. Ako konštatovala, nepáči sa jej najmä to, že štát za svojich poistencov, ktorí sú ekonomicky neaktívni, zaplatí 400 eur, čo je o 33 miliónov eur menej ako v roku 2019.</p>
    </article>
  </body>
</html>