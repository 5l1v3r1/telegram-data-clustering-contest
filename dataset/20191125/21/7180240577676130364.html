<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/news-monitor/news_1767768"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T21:55:20+00:00"/>
    <meta property="og:title" content="พณ.ปลื้มปาล์ม-ข้าว ราคาพุ่ง ประหยัดเงินจ่ายส่วนต่างประกันรายได้"/>
    <meta property="og:description" content="นายวิชัย โภชนกิจ อธิบดีกรมการค้าภายใน เปิดเผยว่า ขณะนี้ราคาผลปาล์มดิบได้ปรับตัวสูงขึ้นเกินกิโลกรัม (กก.) ละ 4 บาท โดยบางพื้นที่สูงถึงกก.ละ 4.60 บาท ผลมาจากมาตรการรัฐนำมาดำเนินการได้ผลดี โดยเฉพาะการผลักดันให้นำน้ำมันปาล์มดิบไปใช้ผลิตน้ำมันดีเซล บี10 เป็นน้ำมันพื้นฐาน และการนำน้ำมันปาล์มดิบไปผลิตไฟฟ้าของการไฟฟ้าฝ่ายผลิตแห่งประเทศไทย (กฟผ.) ยิ่งทำให้ความต้องการเพิ่มสูงขึ้น จนส่งผลดีต่อราคา ทั้งนี้ ยังได้รับผลดีจากการเข้มงวดสกัดการลักลอบนำเข้า ที่กระทรวงพาณิชย์ได้ร่วมมือกับหน่วยงานต่างๆ ทั้งกรมศุลกากรและสำนักงานตำรวจแห่งชาติ ในการสกัดการลักลอบ ทำให้ไม่มีน้ำมันปาล์มดิบจากประเทศเพื่อนบ้านทะลักเข้ามา ขณะที่ผลผลิตภายในประเทศ เริ่มออกสู่ตลาดลดลง"/>
  </head>
  <body>
    <article>
      <h1>พณ.ปลื้มปาล์ม-ข้าว ราคาพุ่ง ประหยัดเงินจ่ายส่วนต่างประกันรายได้</h1>
      <address><time datetime="2019-11-25T21:55:20+00:00">25 Nov 2019, 21:55</time> by <a rel="author">matichon</a></address>
      <p>นายวิชัย โภชนกิจ อธิบดีกรมการค้าภายใน เปิดเผยว่า ขณะนี้ราคาผลปาล์มดิบได้ปรับตัวสูงขึ้นเกินกิโลกรัม (กก.) ละ 4 บาท โดยบางพื้นที่สูงถึงกก.ละ 4.60 บาท ผลมาจากมาตรการรัฐนำมาดำเนินการได้ผลดี โดยเฉพาะการผลักดันให้นำน้ำมันปาล์มดิบไปใช้ผลิตน้ำมันดีเซล บี10 เป็นน้ำมันพื้นฐาน และการนำน้ำมันปาล์มดิบไปผลิตไฟฟ้าของการไฟฟ้าฝ่ายผลิตแห่งประเทศไทย (กฟผ.) ยิ่งทำให้ความต้องการเพิ่มสูงขึ้น จนส่งผลดีต่อราคา ทั้งนี้ ยังได้รับผลดีจากการเข้มงวดสกัดการลักลอบนำเข้า ที่กระทรวงพาณิชย์ได้ร่วมมือกับหน่วยงานต่างๆ ทั้งกรมศุลกากรและสำนักงานตำรวจแห่งชาติ ในการสกัดการลักลอบ ทำให้ไม่มีน้ำมันปาล์มดิบจากประเทศเพื่อนบ้านทะลักเข้ามา ขณะที่ผลผลิตภายในประเทศ เริ่มออกสู่ตลาดลดลง</p>
      <p>“ผลจากราคาผลปาล์มดิบที่ปรับตัวสูงขึ้น ทำให้การจ่ายเงินชดเชยส่วนต่างในโครงการประกันรายได้เกษตรกรชาวสวนปาล์ม งวดที่ 3 รัฐไม่ต้องจ่าย เพราะราคาตลาดสูงกว่าราคาประกัน ซึ่งจะช่วยประหยัดงบประมาณของรัฐบาลลงได้ หลังจากที่งวดที่ 1 จ่ายส่วนต่างไปกก.ละ 1.32 บาท และงวดที่ 2 กก.ละ 1 บาท” นายวิชัยกล่าว</p>
      <p>นายวิชัยกล่าวว่า ส่วนการจ่ายเงินส่วนต่างโครงการประกันรายได้เกษตรกรผู้ปลูกข้าว ปัจจุบันจ่ายข้าวเปลือก 2 ชนิด คือ ข้าวเปลือกเจ้ากับข้าวเปลือกหอมปทุมธานี โดยงวดที่ 4 มั่นใจว่าการจ่ายส่วนต่างข้าวเปลือก จะยังคงมีแค่ 2 ชนิดเหมือนเดิม เพราะราคาข้าวอีก 3 ชนิดเกินราคาประกัน โดยรัฐยังคง 3 มาตรการผลักดันราคา คือ สินเชื่อชะลอการขายข้าวเปลือกนาปีออกจากระบบ 6.5 ล้านตัน ใช้งบประมาณ 7 หมื่นล้านบาท</p>
      <p>นายวิชัยกล่าวว่า สำหรับข้าวโพดเลี้ยงสัตว์ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์เป็นประธานประชุม 3 ฝ่าย ประกอบด้วยภาครัฐ เอกชน และเกษตรกร วันที่ 30 พ.ย.นี้ที่จังหวัดลำปาง เพื่อเคาะราคาประกันรายได้ และเงื่อนไขการเข้าร่วมโครงการ ก่อนพิจารณาของคณะกรรมการนโยบายและบริหารจัดการข้าวโพดเลี้ยงสัตว์ (นบขพ.) พิจารณา และนำเสนอคณะรัฐมนตรี (ครม.) อนุมัติต่อไป โดยคาดว่าน่าจะดำเนินการจ่ายเงินส่วนต่างประกันรายได้ภายในปีนี้ ส่วนการจ่ายเงินส่วนต่างในโครงการประกันรายได้เกษตรกรผู้ปลูกมันสำปะหลัง ครั้งแรกวันที่ 1 ธ.ค.นี้ โดยราคาประกันรายได้อยู่ที่กก.ละ 2.50 บาท ไม่เกินครัวเรือนละ 100 ตัน และจ่ายทุกวันที่ 1 ของเดือน เป็นเวลา 12 เดือน</p>
    </article>
  </body>
</html>