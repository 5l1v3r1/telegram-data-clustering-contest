<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359661"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T21:45:00+00:00"/>
    <meta property="og:title" content="Вишковић: Влада испунила више од 80 одсто акционог плана"/>
    <meta property="og:description" content="Предсједник Владе Републике Српске Радован Вишковић изјавио је да је Влада у 2019. години испунила више од 80 одсто акционог плана."/>
  </head>
  <body>
    <article>
      <h1>Вишковић: Влада испунила више од 80 одсто акционог плана</h1>
      <address>
        <time datetime="2019-11-25T21:45:00+00:00">25 Nov 2019, 21:45</time>
      </address>
      <p>
        <i>Предсједник Владе Републике Српске Радован Вишковић изјавио је да је Влада у 2019. години испунила више од 80 одсто акционог плана.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1507/150764.jpg"/>
        <figcaption>Влада Републике Српске<br/>Фото: РТРС</figcaption>
      </figure>
      <p>- Све оно што смо кроз експозе и мјере економске политике рекли да треба да урадимо у 2019. години или смо завршили или је у фази реализације - рекао је Вишковић.</p>
      <p>Сумирајући 11 мјесеци рада мандата Владе на чијем је челу, Вишковић је изразио задовољство урађеним, при чему је истакао да се увијек може више и боље.</p>
      <p>Он је подсјетио да је у свом експозеу поменуо да је Република Српска спремна да отвори питање и ПДВ-а јер то тражи и пословна заједница.</p>
      <p>- Спремни смо да говоримо и о роковима и износу који се уплаћује, када се враћа, па до тога да ли је лимит 50.000 или треба да буде 100.000 КМ. Да ли је јединствена или диференцирана стопа. Ја ништа од тога не прејудицирам, али о томе треба да разговара струка и да на крају добијемо неко рјешење - каже премијер Српске.</p>
      <p>Он је посебно указао на чињеницу да је Влада Српске радила у отежаним околностима с обзиром на то да још нису формирани власт на нивоу Федерације БиХ /ФБиХ/ ни Савјет министара.</p>
      <p>Вишковић је навео да због неформирања Савјета министара и застоја у раду Парламентарне скупштине БиХ чека одређен број инфраструктурних пројеката у Републици Српској, међу којима је и заобилазница око Добоја на Коридору "Пет це", вриједна 150 милиона евра.</p>
      <p>- Само се чека ратификација те одлуке у парламенту БиХ - прецизирао је Вишковић и додао да би већ био изабран извођач и уведен у радове да је то урађено на почетку године.</p>
      <p>Предсједник Владе Републике Српске подсјетио је да је процјена да на ратификацију у Парламентарној скупштини БиХ чекају пројекти и грантови вриједни око милијарду КМ, а да је један од њих и грант за Градишку у износу већем од 10 милиона евра.</p>
      <p>Вишковић је констатовао да је упркос свим наведеним проблемима Влада Српске радила максимално и да све функционише.</p>
      <p>- Потврда овога јесте да смо прије мање од мјесец дана имали ребаланс буџета за 2019. годину који је ишао навише за 60 милиона КМ - рекао је Вишковић и додао да би ребаланс износио 100 милиона да су била оперативна средства од вансудског поравнања са ФБиХ за поврат ПДВ-а и средства из "Електропреноса БиХ".</p>
      <p>Наводећи да је у току договор за вансудско поравнање са ФБиХ у вези са повратом ПДВ-а, на основу чега би буџет Републике Српске требало да добије 37 милиона КМ, Вишковић је изразио наду да би ово требало да буде реализовано врло брзо, можда до краја овог мјесеца или до краја године.</p>
      <p>Вишковић је подсјетио да је скоро двије године блокиран "Електропренос БиХ" и више од 180 милиона КМ за инвестиције, од чега су 42 одсто за Републику Српску, колико је њен власнички дио у том предузећу.</p>
      <p>- Посебно сам поносан да у Републици Српској имамо највиши број запослених људи од када се тај податак мјери у Српској - више од 267.000 људи, само у септембру ове године посао је нашло нових 5.000 радника, а кроз све видове осигурања ми имамо више од 308.000 - истакао је Вишковић.</p>
      <p>Он је негирао коментаре да је број запослених повећан због одласка великог броја људи из Републике Српске.</p>
      <p>- Какве везе има број запослених са онима који су отишли? Говорим о укупном броју запослених. Никада их Република Српска није имала више него сада, то нема везе са онима који су отишли - рекао је Вишковић и додао да не говори о смањењу броја незапослених, што се доводи у везу са одласком људи.</p>
      <p>Предсједник Владе Српске сматра да је могуће направити помак у скраћењу разних процедура, због чега ће на идућој сједници Владе бити формирана комисија састављена од представника министарстава, пословне заједнице, привредне коморе и синдиката која ће се бавити овим питањем.</p>
      <p>- Прије свега ће "претрести" парафискалне намете у Републици Српској - рекао је Вишковић, наводећи да је у разговору са пословном заједницом и синдикатом дошао до сазнања да им не смета увијек износ намета, колико дуготрајна и компликована процедура.</p>
      <p>Не желећи да прејудицира рјешења која ће донијети радни тим који треба да буде формиран, Вишковић је рекао да је крајња намјера Владе да направи "гиљотину прописа", да се непотребни документи избришу и да се дио процедура ради по службеној дужности.</p>
      <p>Он је оцијенио као политикантство нападе на пројекат "Е-бебе", који ће омогућити пријаву новорођенчади електронским путем, без чекања и губљења времена, истичући да је позив био јаван и транспарентан.</p>
      <p>- Свако ко је мислио да то може урадити за било који износ, могао се појавити - рекао је Вишковић и подсјетио да се на тендеру бира најнижа понуда која испуњава услове.</p>
      <p>Вишковић је поменуо и законско рјешење које се односи на инспекцију, а на које се чека јер су социјални партнери Владе затражили да учествују у његовом доношењу.</p>
      <p>- Пролазе дани, мјесеци, мало је ко дао примједбе у писаној форми и онда све што урадите, неко каже да то не ваља. Влада је спремна да прихвати сваку добронамјерну сугестију, критику, рјешење, које ће побољшати неко законско рјешење -  закључио је предсједник Владе Српске.</p>
    </article>
  </body>
</html>