<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1418501/psahnoyn-voskoys-me-aggelies-sta-700-eyro-o-misthos"/>
    <meta property="og:site_name" content="+PLUS.gr"/>
    <meta property="article:published_time" content="2019-11-25T21:33:00+00:00"/>
    <meta property="og:title" content="Ψάχνουν βοσκούς με αγγελίες: Στα 700 ευρώ ο μισθός"/>
    <meta property="og:description" content="Είδος υπό εξαφάνιση έχει γίνει το επάγγελμα του βοσκού στην Μαγνησία τα δυο τελευταία χρόνια."/>
  </head>
  <body>
    <article>
      <h1>Ψάχνουν βοσκούς με αγγελίες: Στα 700 ευρώ ο μισθός</h1>
      <h2>Είδος υπό εξαφάνιση έχει γίνει το επάγγελμα του βοσκού στην Μαγνησία τα δυο τελευταία χρόνια.</h2>
      <address><time datetime="2019-11-25T21:33:00+00:00">25 Nov 2019, 21:33</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Οι βοσκοί έχουν γίνει δυσεύρετοι στην Μαγνησία με αποτέλεσμα να τους ψάχνουν με το κιάλι.</p>
      <p>Συγκεκριμένα, ψάχνουν βοσκούς μέσω αγγελιών και μάλιστα, η έλλειψη προσφοράς συντελεί στην αύξηση των μισθών, για όσους ανταποκριθούν, ενώ σημαντικό παράγοντα αποτελούν τα μεγέθη των κτηνοτροφικών μονάδων.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Όπως αναφέρει το<a href="https://e-thessalia.gr/psachnoyn-voskoys-me-aggelies/"> e-thessalia.gr</a>, λόγω της κρίσης και των πολλών εξόδων, κτηνοτρόφοι που δυσκολεύονται να τα βγάλουν πέρα, έχουν αναλάβει οι ίδιοι τη βοσκή των ζώων τους. Στη Μαγνησία υπάρχουν προβλήματα. «Αν κάποιος κτηνοτρόφος αναζητά βοσκό για το κοπάδι του, αργεί συνήθως να βρει», δήλωσε η πρόεδρος του Συλλόγου Αιγοπροβατοτρόφων Αισωνίας Χαρούλα Διβάνη.</p>
      <p>Η αναζήτηση βοσκού μπορεί να διαρκέσει έως τρεις μήνες, ενώ χαρακτηριστικό είναι το παράδειγμα κτηνοτρόφου, που έβαλε μέχρι και αγγελία, για να βρει επιτέλους βοσκό. Η αγγελία δημοσιεύθηκε το καλοκαίρι και ο βοσκός βρέθηκε τέσσερις μήνες μετά… Φυσικά, αρκετοί είναι και οι κτηνοτρόφοι, που δεν βρίσκουν ποτέ κάποιον για να αναλάβει τα ζώα τους, ενώ ελάχιστες είναι οι περιπτώσεις, η αναζήτηση να διαρκέσει λίγες ημέρες. Οι κτηνοτρόφοι και στη Μαγνησία απασχολούσαν ως επί το πλείστον αλλοδαπούς, κυρίως αλβανικής καταγωγής. «Πλέον δεν έρχεται σχεδόν κανένας για βοσκός», δήλωσε η κ. Διβάνη, ενώ πρόσθεσε πως οι Έλληνες δεν ενδιαφέρονται για το επάγγελμα του βοσκού.</p>
      <p>Ο μισθός ενός βοσκού στη Μαγνησία ξεπερνά τα 700 ευρώ και οι κτηνοτρόφοι στο παρελθόν βοηθούσαν, προσφέροντας στέγη και τροφή στους υπαλλήλους τους.</p>
      <p>Συνήθως το ωράριο εργασίας είναι περίπου 10 ώρες. Όπως σημείωσε η κυρία Διβάνη, ο μισθός ήταν και παραμένει καλός.</p>
      <p>«Δεν έρχεται κανείς να κάνει αυτή τη δουλειά με λιγότερα χρήματα», πρόσθεσε. Οι βοσκοί που εργάζονται σήμερα σε κτηνοτροφικές μονάδες της Μαγνησίας είναι νέοι και η ηλικία τους δεν ξεπερνά τα 50 έτη. Για να γίνει όμως κάποιος βοσκός, πρέπει να έχει δουλέψει και στο παρελθόν με ζώα.</p>
    </article>
  </body>
</html>