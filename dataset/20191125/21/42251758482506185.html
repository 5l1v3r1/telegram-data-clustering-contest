<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a315665-Gist-Dobro-je-kada-trener-zeli-da-komunicira-sa-vama.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T21:12:00+00:00"/>
    <meta property="og:title" content="Gist: Dobro je kada trener želi da komunicira sa vama"/>
    <meta property="og:description" content="Krilni centar Crvene zvezde Džejms Gist istakao je posle trijumfa nad Mornrom 105:82 u osmom kolu ABA lige da je ekipa pravila greške, ali da očekuje da će one biti ispravljene u nastavku saradnje sa novim trenerom Draganom Šakotom."/>
  </head>
  <body>
    <article>
      <h1>Gist: Dobro je kada trener želi da komunicira sa vama</h1>
      <h2>Krilni centar Crvene zvezde Džejms Gist istakao je posle trijumfa nad Mornrom 105:82 u osmom kolu ABA lige da je ekipa pravila greške, ali da očekuje da će one biti ispravljene u nastavku saradnje sa novim trenerom Draganom Šakotom.</h2>
      <address><time datetime="2019-11-25T21:12:00+00:00">25 Nov 2019, 21:12</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/167669/jpeg/Mohamed-Faje-Dzejms-Gist.jpg"/>
        <figcaption>
          <cite>Turkish Airlines EuroLeague</cite>
        </figcaption>
      </figure>
      <related>
        <a href="http://sportklub.rs/Kosarka/ABA-League/a315655-Stotka-Zvezde-na-Sakotinom-debiju.html"/>
        <a href="http://sportklub.rs/Kosarka/ABA-League/a315660-Pavicevic-Ljut-sam-zbog-poslednjeg-kosa-vraticemo.html"/>
        <a href="http://sportklub.rs/Kosarka/ABA-League/a315662-Sakota-Zadovoljni-smo-Pavicevic-ima-pravo-da-se-ljuti.html"/>
      </related>
      <p>„<i>Dobro je što smo zabeležili pobedu. Trener odbrani i podeli lopte posvećuje mnogo pažnje. Ovo je njegov prvi meč, nismo imali dovoljno vremena da treniramo, a on još upoznaje ekipu. Prvo je potrebno da ustanovimo na koji način on želi da igramo. Pogledaćemo video i biće nam jasno šta treba da popravimo. Napravili smo mnogo grešaka. Delimično smo igrali odbranu od ranije, trener nije želeo sve da menja. Nije lako to uraditi za vreme koje je on do sada imao na raspolaganju. Vremenom će sigurno da implementira svoju filozofiju, ali on sada, kao što sam rekao, upoznaje tim</i>“, istakao je <b>Gist</b>.</p>
      <p>Trener mu se tokom meča često obraćao. Na pitanje da li mu je rekao nešto posebno, kazao je:</p>
      <p>„<i>Davao mi je savete na osnovu onoga što je video i na šta treba da obratim pažnju. Dobro je kada imate trenera koji želi da komunicira sa vama. Treba da se zabrinete kada prestane da razgovara</i>“, rekao je uz osmeh i dodao:</p>
      <p>„<i>Sa svima komunicira, pokušava da nas upozna, da razvije osećaj za svakoga, da oceni ko sa kim najbolje funkcioniše i sa kojom petorkom na terenu može da ostvari najbolje rezultate. To je proces. Potrajaće nekoliko nedelja, možda mesec dana</i>“.</p>
      <figure>
        <iframe src="https://www.youtube.com/embed/zukm2Gz_Xy4" width="620" height="381" data-service="Youtube" scrolling="no"/>
        <figcaption>
          <cite>youtube</cite>
        </figcaption>
      </figure>
      <p>Ekipa nema problema sa čestim promenama trenera, već se koncentriše na rad.</p>
      <p>„<i>Mi, kao igrači, moramo da uradimo svoj posao, a to nije da brinemo o treneru, menadžmentu i sličnim stvarima. Naš posao je da razmišljamo o košarci, bez obzira na to ko je ovde. Mi moramo da se spremimo za naredni meč</i>“.</p>
      <p>Ovo nije prvi put da se Amerikanac susreće sa trenerom Šakotom, koji je ranije vodio AEK.</p>
      <p>„<i>Poznajemo se, trenirali smo u istoj hali dok sam bio u Panatanaikosu. Viđao sam ga skoro svaki put kada smo imali trening, ali nikada nismo razgovarali. Ovo je prvi da imam priliku da ga bliže upoznam</i>“.</p>
      <p>Upitan da prokomentariše suspenziju i neigranje dva meča protiv Žalgirisa i Albe, Gist je rekao da ne želi da kaže išta tim povodom. Na pitanje da barem potvrdi da je sve bilo u redu, kazao je:</p>
      <p>„<i>Pretpostavljam da jeste. Verujem da vi znate više od mene. Što se mene tiče, ne želim da komentarišem tu situaciju</i>“.</p>
      <figure>
        <iframe data-src="https://twitter.com/kkcrvenazvezda/status/1199039475697029120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>