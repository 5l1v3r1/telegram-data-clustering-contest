<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/strelnieks-realize-visus-trispunktu-metienus-cska-parliecinosa-uzvara/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T21:05:40+00:00"/>
    <meta property="og:title" content="Strēlnieks realizē visus trīspunktu metienus CSKA pārliecinošā uzvarā"/>
    <meta property="og:description" content="Latviešu basketbolists Jānis Strēlnieks pirmdien guva sešus punktus Vienotās līgas mačā, palīdzēdams Maskavas CSKA komandai mājās izcīnīt uzvaru, bet Aigars Šķēle mājās ar diviem punktiem sekmēja Tallinas “Kalev”/”Cramo” panākumu."/>
  </head>
  <body>
    <article>
      <h1>Strēlnieks realizē visus trīspunktu metienus CSKA pārliecinošā uzvarā</h1>
      <address><time datetime="2019-11-25T21:05:40+00:00">25 Nov 2019, 21:05</time> by <a rel="author" href="https://www.sportazinas.com/author/leta/" target="_blank">LETA</a></address>
      <h3>Krievija</h3>
      <p>Latviešu basketbolists <b><a href="https://www.sportazinas.com/atsl%C4%93gv%C4%81rdi/janis-strelnieks/">Jānis Strēlnieks</a></b> pirmdien guva sešus punktus Vienotās līgas mačā, palīdzēdams Maskavas CSKA komandai mājās izcīnīt uzvaru, bet Aigars Šķēle mājās ar diviem punktiem sekmēja Tallinas “Kalev”/”Cramo” panākumu.</p>
      <p>Eirolīgas čempioni savā laukumā ar rezultātu 94:69 (24:22, 23:13, 20:18, 27:16) pārspēja “Nizhny Novgorod” vienību. Šajā mačā maskavieši kļuva par pirmo komandu līgā, kas izcīnījusi 10 000 atlēkušās bumbas, ziņots līgas oficiālais “Twitter” kontā.</p>
      <p>Strēlnieks šajā duelī laukumā pavadīja 19 minūtes un 50 sekundes, kuru laikā grozā raidīja abus tālmetienus, bet netrāpīja vienīgo divpunktu metienu. Tāpat viņš izcīnīja vienu atlēkušo bumbu, reizi kļūdījās un tika pie efektivitātes koeficienta pieci.</p>
      <p>CSKA rindās punktus guva visi 12 pieteiktie basketbolisti, bet rezultatīvākais ar 15 punktiem bija Džoels Bolombojs, bet pretiniekiem 16 punktus iemeta un sešas bumbas zem groziem izcīnīja Antons Astapkovičs, pēc kura precīza trīspunktnieka pirmajā ceturtdaļā viesi panāca sešu punktu pārsvaru. Maskavieši otrajā ceturtdaļā nodrošināja vairāk nekā desmit punktu pārsvaru, līdz spēles beigām to palielinot.</p>
      <p>Maskavas klubs ar sešām uzvarām astoņās spēlēs ieņem otro vietu turnīra tabulā aiz Daira Bertāna un Jāņa Timmas pārstāvētā “Himki” kluba, kuram uzvaras visās astoņās spēlēs. Ņižņijnovgorodas vienība ar bilanci 3-4 ieņem devīto vietu 13 komandu konkurencē.</p>
      <p>Citā mačā <b>Roberta Štelmahera</b> vadītā un <b>Aigara Šķēles</b> pārstāvētā Tallinas “Kalev”/”Cramo” komanda savā laukumā ar rezultātu 84:76 (15:19, 25:17, 31:17, 13:23) apspēlēja Nursultanas “Astana” vienību.</p>
      <p>Šķēle šajā mačā 20 minūtēs un 43 sekundēs realizēja vienu no sešiem divpunktu metieniem, garām raidot abus tālmetienus. Tāpat viņš izcīnīja četras atlēkušās bumbas, trīsreiz rezultatīvi piespēlēja, pieļāva vienu kļūdu, spēli pameta ar piecām personiskajām piezīmēm, kā arī vienreiz izprovocēja piezīmi pretiniekam un tika pie efektivitātes koeficienta viens.</p>
      <p>Talliniešiem ar 23 punktiem rezultatīvākais bija Kails Vinaless, kurš sakrāja arī astoņas bumbas zem groziem un septiņas rezultatīvas piespēles, 21 punktu un astoņas atlēkušās bumbas sakrāja Janari Joesārs, bet pretiniekiem 15 punkti Aizejas Vaitheda kontā.</p>
      <p>Pirmais puslaiks pagāja ar nelielu viesu pārsvaru, taču tā beigās vadības grožus pārņēma Tallinas basketbolisti, kuri trešās un ceturtās ceturtdaļas mijā bija panākuši pat 18 punktu pārsvaru. Viesiem izdevās pietuvoties līdz sešu punktu deficītam, taču uzvarai ar to bija par maz.</p>
      <p>“Kalev”/”Cramo” ar četrām uzvarām astoņās spēlēs turnīra tabulā pakāpās uz piekto vietu, Kazahstānas kluba basketbolistiem ar bilanci 3-4 ieņemot desmito vietu.</p>
      <p>Šajā Vienotās līgas sezonā regulārajā turnīrā startē 13 komandas, aizvadot divu apļu turnīru un pēc tam astoņām labākajām kvalificējoties “play-off” cīņām. Turnīrā startē deviņas Krievijas komandas, kā arī pa vienai vienībai no Igaunijas, Baltkrievijas, Kazahstānas un Polijas. Salīdzinot ar iepriekšējo sezonu, turnīrā nepiedalās “VEF Rīga” komanda.</p>
      <p>Iepriekšējā sezonā par čempioniem tika kronēti Maskavas CSKA basketbolisti, kuri finālsērijā ar 3-0 pārspēja “Khimki” vienību. CSKA basketbolisti Vienotajā līgā triumfējuši astoņas sezonas pēc kārtas.</p>
      <h3>Francija</h3>
      <p>Latviešu basketbolists <b>Rihards Lomažs</b> pirmdien Francijas čempionātā palika bez punktiem, kamēr viņa pārstāvētā Vilērbānas ASVEL komanda savā laukumā svinēja uzvaru. Lionas basketbolisti mājās ar rezultātu 83:76 (19:24, 24:21, 16:14, 24:17) apspēlēja “Champagne Chalons-Reims Basket” komandu.</p>
      <p>Lomažs šajā mačā laukumā pavadīja 13 minūtes un četras sekundes, kuru laikā garām meta divus tālmetienus un vienu divpunktu metienu. Latviešu basketbolists izcīnīja arī vienu atlēkušo bumbu, vienreiz atņēma pretiniekiem bumbu, divreiz pārkāpa noteikumus un spēli beidza ar efektivitātes koeficientu mīnus trīs.</p>
      <p>Uzvarētājiem rezultatīvākais ar 18 punktiem bija Žans Šarls Livio, bet Tonje Jakiri noformēja “double-double” – 11 punkti un 13 atlēkušās bumbas.</p>
      <p>ASVEL ar desmit uzvarām tikpat spēlēs atrodas turnīra tabulas spicē. Lomažs Tonija Pārkera klubam, kas spēlē arī Eirolīgā, pievienojās šovasar, noslēdzot divu gadu līgumu.</p>
    </article>
  </body>
</html>