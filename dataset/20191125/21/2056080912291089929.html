<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3997117_sporut_za_izplashtaneto_na_bolnichnite_nakara/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T21:43:00+00:00"/>
    <meta property="og:title" content="Спорът за изплащането на болничните накара работодателите да напуснат Тристранния съвет"/>
    <meta property="og:description" content="КТ &quot;Подкрепа&quot; излиза на протест, но без КНСБ."/>
  </head>
  <body>
    <article>
      <h1>Спорът за изплащането на болничните накара работодателите да напуснат Тристранния съвет</h1>
      <address><time datetime="2019-11-25T21:43:00+00:00">25 Nov 2019, 21:43</time> by <a rel="author" href="https://www.dnevnik.bg/author/527" target="_blank">Михаил Стоянов</a></address>
      <p>Асоциацията на организациите на българските работодатели (АОБР) обяви в писмо до медиите, че напуска Тристранния съвет за национално сътрудничество. Като причина за крайните си действия организацията посочва спора за изплащаните от бизнеса обезщетения при болнични.</p>
      <p>Според становището им чрез задължението работодателите да плащат първите три дни болнични, те биват облагани тройно - чрез осигуровки, дължими обезщетения и изплащане на допълнителни възнаграждения на заместващите работници.</p>
      <p>Те няма да се включат в заседанията на Тристранния съвет, докато не бъде направено ново предложение за болничните и тяхното изплащане. Отвореното им писмо е изпратено и до премиера Бойко Борисов.</p>
      <p>В същото време лидерът на синдикалната организация КТ "Подкрепа" Димитър Манолов заяви пред радиото на Би Ти Ви, че членовете ѝ ще излязат на протест под надслов "Болните работници не са престъпници". Той обаче няма да е съвместен с другата синдикална организация КНСБ.</p>
      <p>Манолов обясни, че в България и още две страни в ЕС работодателите най-малко участват в грижата за своите работници, когато са болни. По думите му увеличението на болничните в по-голяма част е за болнични, които са над 15 дни.</p>
    </article>
  </body>
</html>