<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-kovacs-zoltan-a-kommunizmusnak-nincsenek-hosei-csak-aldozatai.html"/>
    <meta property="og:site_name" content="Origo"/>
    <meta property="article:published_time" content="2019-11-25T21:03:00+00:00"/>
    <meta property="og:title" content="Kovács Zoltán: A kommunizmusnak nincsenek hősei, csak áldozatai"/>
    <meta property="og:description" content="Kötelességünk az áldozatokról évről évre, napról napra megemlékezni - mondta a Szovjetunióba hurcoltak emléknapján."/>
  </head>
  <body>
    <article>
      <h1>Kovács Zoltán: A kommunizmusnak nincsenek hősei, csak áldozatai</h1>
      <address><time datetime="2019-11-25T21:03:00+00:00">25 Nov 2019, 21:03</time> by <a rel="author">MTI</a></address>
      <p>
        <b>A Miniszterelnöki Kabinetiroda nemzetközi kommunikációért és kapcsolatokért felelős államtitkára azt mondta, a kommunizmusnak nincsenek hősei, csak áldozatai. Kovács Zoltán a Szovjetunióba hurcolt magyar politikai rabok és kényszermunkások emléknapja alkalmából tartott beszédet hétfőn Budapesten.</b>
      </p>
      <p>Kovács Zoltán a szovjet megszállás áldozatainak III. kerületi emlékművénél tartott eseményen azt mondta:</p>
      <blockquote>Kötelességünk az áldozatokról évről évre, napról napra megemlékezni, hiszen ha nem ezt tesszük, a legalapvetőbb bűnt, a mulasztás bűnét követjük el.</blockquote>
      <p>Szerinte emlékezés nélkül nem lehet büszke, integráns, a maga hagyományaihoz ragaszkodó és azokhoz magát következetesen tartó közösségeket építeni.</p>
      <figure>
        <img src="https://cdn.nwmgroups.hu/s/img/i/1911/20191125kovacs-zoltan1.jpg?w=644&amp;h=429"/>
        <figcaption>Kovács Zoltán, a Miniszterelnöki Kabinetiroda nemzetközi kommunikációért és kapcsolatokért felelős államtitkára beszédet mond a Szovjetunióba hurcolt magyar politikai rabok és kényszermunkások emléknapján tartott megemlékezésen a szovjet megszállás áldozatainak III. kerületi emlékművénél 2019. november 25-én<cite>Forrás: MTI/Szigetváry Zsolt</cite></figcaption>
      </figure>
      <p>Az életének 99. évében, hétfő hajnalban Budapesten meghalt Horváth János volt fideszes országgyűlési képviselőről, "a nácizmus és a kommunizmus elleni küzdelem ikonikus alakjáról" többször is megemlékezve az államtitkár azt mondta, hogy a legnagyobb mulasztás, amit egy ember, egy nemzet saját magával szemben elkövethet az az emlékezés elmulasztása.</p>
      <blockquote>A legtöbb országot érintő, legkegyetlenebb diktatúra, a kommunizmus világszerte több mint százmillió halottat hagyott maga után, csak Magyarországon több mint 800 ezer embert érintett hátrányosan</blockquote>
      <p>- mondta.</p>
      <p>Kovács Zoltán azt is elmondta, hogy 1953-ban ezen a napon 1500-an térhettek haza a kényszermunkából, politikai száműzetésből. Az államtitkár a jelenre térve arra figyelmeztetett, hogy a kommunizmusnak megágyazó alapideológia sok helyen a magát nyugatinak és felvilágosultnak tartó világban reneszánszát éli.</p>
      <figure>
        <img src="https://cdn.nwmgroups.hu/s/img/i/1911/20191125menczer-erzsebet1.jpg?w=644&amp;h=429"/>
        <figcaption>Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke koszorúz a Szovjetunióba hurcolt magyar politikai rabok és kényszermunkások emléknapján tartott megemlékezésen a szovjet megszállás áldozatainak III. kerületi emlékművénél 2019. november 25-én. A háttérben Kovács Zoltán<cite>Forrás: MTI/Szigetváry Zsolt</cite></figcaption>
      </figure>
      <p>Példaként említette, hogy az Európai Bizottság leköszönő elnöke, Jean-Claude Juncker Karl Marx-szobrot avatott tavaly májusban Németországban. Kovács Zoltán úgy fogalmazott:</p>
      <blockquote>A mi dolgunk, hogy az emléknapokon, és amikor csak tehetjük, emlékezzünk azokra, akik életüket, egzisztenciájukat, családjaikat áldozták fel egy szebb magyar jövő reményében.</blockquote>
      <p>Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke azt mondta, hogy "az idők végezetéig kötelességünk emlékezni és emlékeztetni.</p>
    </article>
  </body>
</html>