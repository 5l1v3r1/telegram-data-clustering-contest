<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/abd-gecis-hukumeti-kurulamayan-guney-sudan-dan-buyukelcisini-istisare-icin-geri-cekti"/>
    <meta property="og:site_name" content="euronews"/>
    <meta property="article:published_time" content="2019-11-25T21:10:03+00:00"/>
    <meta property="og:title" content="ABD, hükümet kurulamayan Güney Sudan'daki büyükelçisini geri çekti"/>
    <meta property="og:description" content="Amerika Birleşik Devletleri, Güney Sudan'da geçiş hükümetinin kurulamaması sebebiyle ülkedeki büyükelçisini &quot;istişare amaçlı&quot; geri çağırdığını duyurdu. Geçen yıl yenilenen barış anlaşması tarafların 12 Kasım itibarıyla hükümeti kurmasını öngörüyordu."/>
  </head>
  <body>
    <article>
      <h1>ABD, hükümet kurulamayan Güney Sudan'daki büyükelçisini geri çekti</h1>
      <address><time datetime="2019-11-25T21:10:03+00:00">25 Nov 2019, 21:10</time> by <a rel="author">Burak Ortahamamcilar</a></address>
      <p>Amerika Birleşik Devletleri (ABD), Güney Sudan'da geçiş hükümetinin kurulamaması sebebiyle ülkedeki büyükelçisini "istişare amaçlı" geri çağırdığını duyurdu.</p>
      <p>ABD Dışişleri Bakanlığı Sözcüsü Morgan Ortagus, Güney Sudan'daki gelişmelere ilişkin yaptığı yazılı açıklamada, "Büyükelçi (Thomas) Hushek, ABD ve Güney Sudan hükümeti arasındaki ilişkinin yeniden değerlendirilmesi konusunda üst düzey yetkililerle görüşecek" ifadesinde bulundu.</p>
      <p>Ortagus, taraflar arasında yapılan anlaşmaya göre geçiş hükümetinin 12 Kasım'a kadar kurulması gerektiğini ancak bunda başarısız olunduğuna vurgu yaparak Güney Sudan Büyükelçisi Hushek'in "istişare amaçlı" geri çağrıldığını belirtti.</p>
      <p>Bakanlık Sözcüsü, ABD'nin barışın sağlanması konusunda Güney Sudan halkının yanında olduğuna vurgulayarak, "ABD, Güney Sudan'da barış ve başarılı bir siyasi geçişin sağlanması konusunda bölgedeki ortaklarıyla çalışacak." değerlendirmesinde bulundu.</p>
      <h3>Ateşkes anlaşmasına varılmasına rağmen çatışmalar sona ermedi</h3>
      <p>Sudan'dan 2011'de ayrılarak bağımsızlığını ilan eden Güney Sudan, Devlet Başkanı Salva Kiir Mayardit'in 16 Aralık 2013'te yardımcısı Machar'ı "darbe teşebbüsü" iddiasıyla görevden almasının ardından iç savaşa sürüklenmişti.</p>
      <p>Hükümetlerarası Kalkınma Otoritesi (IGAD) gözetiminde yürütülen barış görüşmeleri sonucu, taraflar defalarca barış ve ateşkes anlaşması imzalasa da çatışmalar yeniden patlak vermişti.</p>
      <p>Geçen yıl yenilenen barış anlaşmasına göre tarafların 12 Kasım itibarıyla hükümeti kurması planlanıyordu ancak en son açıklama göre 100 gün daha erteleme yapılacağı belirtilmişti.</p>
      <ul>
        <li>
          <a href="https://tr.euronews.com/2019/08/17/sudan-da-askeri-yonetim-ve-sivil-muhalefet-anayasal-bildiri-anlasmasini-imzaladi">Sudan'da askeri yönetim ve sivil muhalefet Anayasal Bildiri Anlaşması'nı imzaladı</a>
        </li>
        <li>
          <a href="https://tr.euronews.com/2019/06/19/bm-evlerini-terk-etmek-zorunda-kalanlarin-sayisi-70-milyonu-asti-suriye-multeci">BM: Evlerini terk etmek zorunda kalanların sayısı 70 milyonu aştı, Batılı ülkeler destek olmuyor</a>
        </li>
        <li>
          <a href="https://tr.euronews.com/2019/02/23/rejim-karsiti-gosterilerin-devam-ettigi-sudan-da-neler-oluyor">Sudan'da rejim karşıtı gösterilerde kadınlar ön safta: 'Kraliçe'den zılgıtlı devrim sloganı</a>
        </li>
      </ul>
      <p>Ek kaynaklar<b> • Anadolu Ajansı</b></p>
    </article>
  </body>
</html>