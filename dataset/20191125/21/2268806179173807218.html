<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/basketball/cherno-more-ticha-s-treti-uspeh.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T21:10:35+00:00"/>
    <meta property="og:title" content="Черно море Тича с трети успех"/>
    <meta property="og:description" content="Симеон Илиев завърши с дабъл-дабъл - 20 точки и 11 борби"/>
  </head>
  <body>
    <article>
      <h1>Черно море Тича с трети успех</h1>
      <address>
        <time datetime="2019-11-25T21:10:35+00:00">25 Nov 2019, 21:10</time>
      </address>
      <p>Черно море Тича записа третия си успех в Националната баскетболна лига след домакинска победа над Черноморец с 99:87. След този мач варненският тим има 11 точки /3 победи и 5 загуби/, а гостите са с една победа и 7 поражения. За победителите Симеон Илиев завърши с дабъл-дабъл - 20 точки и 11 борби. Джеймс Гавин завърши с 29 точки, 9 асистенции и три откраднати топки. За гостите Блейк Рейнолдс също завърши с дабъл-дабъл - 23 точки и 12 борби. След едно равенство в началото на мача при 2:2 домакините успяха да поведат с 6 точки при 15:9 след малко повече от 5 минути игра.</p>
      <p>Тимът на Черноморец на три пъти успяваше да намали пасива си до две точки, а 34 секунди преди края на първата четвърт с кош на Джамал Кинг изравни при 22:22. 15 секунди преди края Мартин Йорданов от Черно море Тича вкара кош за домакините и те успяха да вземат първата част с 24:22. Играта през втората четвърт бе много оспорвана и интересна. След близо две минути игра през втората част с кош на Цветомир Куртев домакините поведоха с 8 точки при 31:23. Гостите обаче отвърнаха с четири успешни поредни атаки, вкараха 8 срещу нито една точка за Черно море Тича, и изравниха - 31:31, а след това и поведоха за първи път в мача при 33:31.</p>
      <p>Последваха още две изравнявания, а на полувремето домакините имаха аванс от 3 точки - 43:40. Домакините започнаха отлично третата част и след тройки на Джеймс Гавин и Симеон Илиев и кош на Мартин Йорданов за по-малко от две минути поведоха с 8 точки - 51:42. Гостите обаче не се отказаха, възползваха се от грешки на домакините и след малко повече от четири минути игра с тройка на Джамал Кинг намалиха пасива си до само точка - 53:54, което принуди наставникът на домакините Галин Стоянов да вземе прекъсване. След него последваха силни минути за Черно море Тича, които успяха да поведат с 13 точки при 68:55 около две минути и половина преди края на третата част. Черно море Тича продължи да трупа преднина, която стигна до 18 точки при 75:57 минута преди края на частта.</p>
      <p>Преди последната част авансът на домакините бе 13 точки - 77:64. През последната част за около три минути игра гостите успяха с тройка на Робърт Георгиев да стопят изоставането си до само 5 точки - 74:79. Домакините обаче успяха отново да дръпнат с десет и повече точки, поддържаха преднината си и заслужено взеха двубоя с 99:87.</p>
    </article>
  </body>
</html>