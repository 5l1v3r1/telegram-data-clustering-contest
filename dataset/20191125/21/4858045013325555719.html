<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/marco-van-basten-a-fost-suspendat-pentru-o-saptamana-de-fox-sports-dupa-ce-a-rostit-un-salut-nazist_1406697.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T21:20:38+00:00"/>
    <meta property="og:title" content="Marco van Basten a fost suspendat pentru o săptămână de Fox Sports după ce a rostit un salut nazist"/>
    <meta property="og:description" content="Fostul mare fotbalist olandez Marco van Basten a fost suspendat pentru o săptămână de Fox Sports după ce a rostit un salut nazist când era pe..."/>
  </head>
  <body>
    <article>
      <h1>Marco van Basten a fost suspendat pentru o săptămână de Fox Sports după ce a rostit un salut nazist</h1>
      <address><time datetime="2019-11-25T21:20:38+00:00">25 Nov 2019, 21:20</time> by <a rel="author">Ioana Necula</a></address>
      <p>Fostul mare fotbalist olandez Marco van Basten a fost suspendat pentru o săptămână de Fox Sports după ce a rostit un salut nazist când era pe post, făcând "o glumă proastă", a anunţat luni această televiziune, potrivit AFP, potrivit <a href="https://agerpres.ro/">Agerpres</a>.</p>
      <p>Fostul atacant, astăzi comentator de televiziune, şi-a cerut rapid scuze după ce a pronunţat cuvintele "Sieg Heil", pentru a ironiza felul în care vorbea germana unul dintre colegii săi.</p>
      <p>"Cu o glumă proastă într-un moment nepotrivit", Marco van Basten "a făcut o greşeală sâmbătă", a declarat Fox Sports într-un comunicat publicat luni.</p>
      <p>"Ceea ce s-a întâmplat este stupid şi nepotrivit şi Fox Sports se distanţează de ceea ce s-a spus", a continuat canalul, care a "decis să se lipsească în această săptămână de serviciile lui Marco van Basten ca analist".</p>
      <p>Banii pe care fostul fotbalist ar fi trebuit să-i primească pentru prezenţa sa la o emisiune săptămânală dedicată Eredivisie vor fi viraţi Institutului Olandez pentru Documentarea Războiului (NIOD), "pentru a promova cunoaşterea istoriei celui de-Al Doilea Război Mondial", a indicat canalul.</p>
      <p>Fostul câştigător al Balonului de Aur va reveni la televiziune pe 7 decembrie.</p>
      <p>Când un reporter al Fox Sports, Hans Kraay, a ieşit din emisie după ce l-a intervievat pe antrenorul german Frank Wormuth la pauza meciului Ajax Amsterdam - Heracles Almelo (4-1), Van Basten, care nu apărea pe ecran în acel moment, a spus: "Nu-i grozav, Sieg Heil".</p>
      <p>"N-am avut intenţia să şochez. Am vrut doar să-i 'explic' germana lui Hans", a spus fostul atacant, vizibil plin de căinţă, după scandalul provocat de cuvintele sale. Fox Sports a ţinut de asemenea sâmbătă să-şi ceară scuze.</p>
      <p>Gafa lui Van Basten a picat cu atât mai prost cu cât cluburile olandeze au iniţiat recent o serie de măsuri pentru combaterea rasismului. În weekendul precedent, scandări rasiste au dus la oprirea temporară a unui meci din divizia a doua a campionatului Olandei.</p>
    </article>
  </body>
</html>