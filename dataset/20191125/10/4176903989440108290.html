<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/pokrajinski-odbor-srs-obelezio-101-godisnjicu-velike-narodne-skupstine/"/>
    <meta property="og:site_name" content="Krstarica"/>
    <meta property="article:published_time" content="2019-11-25T10:15:04+00:00"/>
    <meta property="og:title" content="Pokrajinski odbor SRS obeležio 101. godišnjicu Velike narodne skupštine"/>
    <meta property="og:description" content="Pokrajinski poslanici Srpske radikalne stranke (SRS) i odbornici u novosadskoj skupštini položili su danas, povodom 101. godišnjice Velike narodne"/>
  </head>
  <body>
    <article>
      <h1>Pokrajinski odbor SRS obeležio 101. godišnjicu Velike narodne skupštine</h1>
      <address><time datetime="2019-11-25T10:15:04+00:00">25 Nov 2019, 10:15</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-p74etvyvw1.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Pokrajinski poslanici Srpske radikalne stranke (SRS) i odbornici u novosadskoj skupštini položili su danas, povodom 101. godišnjice Velike narodne skupštine Srba, Bunjevaca i drugih Slovena, venac na spomenik Jaši Tomiću i na spomen ploču na zgradi u kojoj je održavana Velika narodna skupština.</p>
      <p>Članica Centralne otadžbinske uprave SRS Marina Nedeljković rekla je ispred spomenika Jaši Tomiću da su „slavni novembarski dani“ zlatnim slovima upisani u istoriju srpskog naroda i Srpske Atine.</p>
      <p>„Nakon dugo očekivane slobode, usledili su ključni istorijski dogadjaji koji su zauvek obeležili nacionalnu istoriju sa početka 20. veka, u kojima su glavnu ulogu imali upravo srpski radikali… Za prvaka Srpske radikalne stranke Jašu Tomića i njegovu suprugu Milicu Tomić, Srbija je ta koja je osloboditeljka, spasiteljka i ujediniteljka svih nas, a put prisajedinjenja Bačke, Baranje i Banata morao je ići preko Beograda, preko Kraljevine Srbije, a ne Zagreba ili Ljubljane. Pa šta nam je srcu bilo bliže? Košulja srpstva ili kaput jugoslovenstva?“, upitala je ona.</p>
      <p>Marina Nedeljković je rekla da današnja SRS neguje iste vrednosti, tradiciju i ideje celovite, snažne i jedinstvene Srbije.</p>
      <p>„Zato što ne želimo u Evropsku uniju, Mali Šengen ili bilo koju drugu zajednicu koja nas je istorijski koštala života i budućnosti našeg naroda. Zato što želimo tamo odakle smo i došli. Došli smo iz Velike Srbije. Hoćemo u Veliku Srbiju“, rekla je Marina Nedeljković.</p>
      <p>Na Trgu Slobode, ispred zgrade u kojoj je održana Velika narodna skupština, prisutnima se obratio predsednik Poslaničke grupe SRS u Skupštini Vojvodine Djuradj Jakšić.</p>
      <p>„Junačka srpska vojska ovenčana slavom, posle albanske golgote i proboja Solunskog fronta, u nezaustavljivom jurišu oslobadjala je grad za gradom širom srpske Vojvodine donoseći slobodu ne samo srpskom, nego i bratskom bunjevačkom, slovačkom, šokačkom, rusinskom i svim drugim narodima. Ključnu političku ulogu u istorijskim dogadjajima iz novembra 1918. godine, odigrali su srpski radikali na čelu sa velikim narodnim tribunom Jašom Tomićem“, rekao je Jakšić.</p>
      <p>On je rekao da se SRS protivi, kako je ocenio, „neukoj i na bazi istorijskog falsifikata zasnovanoj odluci“, da se 25. novembar promoviše u Dan Vojvodine.</p>
      <p>„Srpski radikali predlažu da se 24. i 25. novembar utvrde za državni praznik, kao Dani prisajedinjenja, jer odluke donete na Rumskoj i Velikoj narodnoj skupštini po svom značaju prevazilaze okvire regionalne autonomije, to su odluke od nacionalnog, državnog značaja. SRS zahteva da se ispravi istorijska nepravda prema bratskom bunjevačkom narodu, stavljanjem van snage sramnog asimilatorskog akta iz 1945. godine, kojim su Bunjevci i Šokci prisilno pretvarani u Hrvate“, rekao je on.</p>
      <p>Jakšić je izrazio nadu da će uskoro doći generacija koja će, po ugledu na slavne novembarske dane iz 1918. godine, osloboditi „Staru Srbiju, Kosovo i Metohiju i prisajediniti Republiku Srpsku i Crnu Goru“.</p>
      <p>„Mi maštamo o danu kada će Republika Srpska Krajina ponovo biti najzapadnija srpska država. Neka živi veličanstveno delo naših slavnih predaka“, rekao je Jakšić.</p>
      <p>(Beta)</p>
    </article>
  </body>
</html>