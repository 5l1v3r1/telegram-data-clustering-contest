<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/mogul-bloomberg-enters-us-presidential-race-takes-aim-at-trump"/>
    <meta property="og:site_name" content="euronews"/>
    <meta property="article:published_time" content="2019-11-25T10:34:39+00:00"/>
    <meta property="og:title" content="انتخابات ۲۰۲۰ آمریکا؛ بلومبرگ وارد رقابت با نامزدهای دموکرات شد"/>
    <meta property="og:description" content="شهردار سابق نیویورک که ۷۷ سال دارد در حالی کاندیداتوری خود را برای کسب نامزدی حزب دموکرات اعلام کرد که ۱۷ سیاستمدار دموکرات پیش از این پا به این عرصه گذاشته بودند."/>
  </head>
  <body>
    <article>
      <h1>انتخابات ۲۰۲۰ آمریکا؛ بلومبرگ وارد رقابت با نامزدهای دموکرات شد</h1>
      <address><time datetime="2019-11-25T10:34:39+00:00">25 Nov 2019, 10:34</time> by <a rel="author">یورونیوز فارسی </a></address>
      <p>مایکل بلومبرگ، میلیاردر آمریکایی و شهردار سابق نیویورک روز یکشنبه به طور رسمی وارد عرصه رقابت نامزدهای دموکرات برای رویارویی با دونالد ترامپ در انتخابات سال ۲۰۲۰ شد.</p>
      <p>شهردار سابق نیویورک که ۷۷ سال دارد در حالی کاندیداتوری خود را برای کسب نامزدی حزب دموکرات اعلام کرد که ۱۷ سیاستمدار دموکرات پیش از این پا به این عرصه گذاشته بودند.</p>
      <p>مایکل بلومبرگ روز یکشنبه در پایگاه اینترنتی خود اعلام کرد: «من برای شکست دونالد ترامپ و بازسازی آمریکا نامزد انتخابات ریاست جمهوری هستم.» او که پیش از این یک جمهوریخواه میانه رو بود بین سال های ۲۰۰۲ تا ۲۰۱۳ مدیریت شهر نیویورک را برعهده داشت.</p>
      <p>ثروت مایکل بلومبرگ بیش از ۵۰ میلیارد دلار تخمین زده می شود. او دستکم ۳۱ میلیون دلار خرج تبلیغات تلویزیونی خود کرده است. ویدئوهای تبلیغاتی وی قرار است طی دو هفته آینده در ایالت های مختلف آمریکا پخش شود.</p>
      <p>ورود مایکل بلومبرگ به عرصه رقابت نامزدهای دموکرات با توجه به تشابه مواضع او با سیاست های میانه روی جو بایدن و پیت بودجج می تواند به ضرر این دو نامزد تمام شود.</p>
      <p>جو بایدن، معاون باراک اوباما در دوران ریاست جمهوری وی و الیزابت وارن، سناتور ایالت ماساچوست تا پیش از اعلام نامزدی مایکل بلومبرگ از دیگر نامزدهای دموکرات در نظرسنجی ها پیشی گرفته بودند.</p>
      <p>مایکل بلومبرگ در حالی روز یکشنبه نامزدی خود را اعلام کرد که در ماه مارس (فروردین) سال جاری اعلام کرده بود که نامزد انتخابات ریاست جمهوری نخواهد شد.</p>
      <p>نشریه فوربس از مایکل بلومبرگ به عنوان هشتمین فرد ثروتمند آمریکا نام برده است.</p>
      <p>دونالد ترامپ، رئیس جمهوری آمریکا تاکنون واکنشی به اعلام نامزدی مایکل بلومبرگ نشان نداده است. او حدود دو هفته پیش ضمن انتقاد از شهردار سابق نیویورک پیش بینی کرده بود که مایکل بلومبرگ شکست خواهد خورد.</p>
    </article>
  </body>
</html>