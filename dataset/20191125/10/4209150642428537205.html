<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Ostra-kritika-Merkelove-Makronu-Smucilo-mi-se-da-skupljam-krhotine/570360?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T10:23:52+00:00"/>
    <meta property="og:title" content="Oštra kritika Merkelove Makronu: Smučilo mi se da skupljam krhotine"/>
    <meta property="og:description" content="PARIZ - Odnos francuskog predsjednika Emanuela Makrona i njemačke kancelarke Angele Merkel otežavaju različiti politički pristupi dvoje šefova vlada."/>
  </head>
  <body>
    <article>
      <h1>Oštra kritika Merkelove Makronu: Smučilo mi se da skupljam krhotine</h1>
      <address><time datetime="2019-11-25T10:23:52+00:00">25 Nov 2019, 10:23</time> by <a rel="author">N.N.</a></address>
      <p>PARIZ - Odnos francuskog predsjednika Emanuela Makrona i njemačke kancelarke Angele Merkel otežavaju različiti politički pristupi dvoje šefova vlada.</p>
      <p>Na marginama proslave 30. godišnjice pada Berlinskog zida, njemačka kancelarka je u privatnom razgovoru oštro kritikovala kolegu, navodi Njujork tajms.</p>
      <p>"Shvatam vašu potrebu za remetilačkom politikom. Ali smučilo mi se da skupljam krhotine. Stalno moram da lijepim šoljice koje ste vi razbili, samo da bismo mogli da sjednemo i popijemo šolju čaja", rekla je navodno Makronu neuobičajeno ljuta Angela Merkel. Makron je ranije oštro kritikovao NATO i izazvao gnjevne reakcije u savezu, prenosi Blic.</p>
      <p>U intervjuu Ekonomistu francuski predsjednik zaključio je da je NATO zbog nedostatka dogovora doživeo moždanu smrt, da bi Merkel odmah poslije toga odbacila njegove tvrdnje kao pretjerane.</p>
      <p>Kada je Evropska unija u pitanju, Makron je nedavno uložio veto na početak pristupnih pregovora s Albanijom i Sjevernom Makedonijom, iako su obje zemlje započele teške reforme kako bi ispunile kriterijume, a Sjeverna Makedonija je na zahtjev susjedne Grčke čak promijenila ime, podsjeća Njujork tajms.</p>
      <p>Razgovor dvoje lidera ističe u prvi plan ozbiljno zategnute odnose Francuske i Nemačke, kao i tenzije vezane za skraćeni sastanak NATO u predgrađu Londona, koji je pažljivo spušten sa nivoa samita u rang skupa lidera povodom proslave 70. godišnjice saveza.</p>
      <p>Njemačka će nakon Makronove kritike ipak staviti na probu politički dogovor u NATO, navodi Njujork tajms, podsjećajući da je njemački ministar spoljnih poslova Hajko Mas u srijedu na sastanku NATO u Briselu predložio uvođenje komisije stručnjaka, koju bi vodio generalni sekretar Јens Stoltenberg, a koja bi imala zadatak da nadomjesti "nedostatak političke diskusije u savezu".</p>
    </article>
  </body>
</html>