<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/rath-neuspel-u-us-s-navrhem-na-zruseni-casti-trestniho-radu.A191125_104922_ln_domov_vag"/>
    <meta property="og:site_name" content="Lidovky.cz"/>
    <meta property="article:published_time" content="2019-11-25T10:49:00+00:00"/>
    <meta property="og:title" content="Rath neuspěl u ÚS s návrhem na zrušení části trestního řádu, týká se rozhodování o podjatosti"/>
    <meta property="og:description" content="Bývalý politik David Rath, který si odpykává trest za korupci, neuspěl s návrhem na zrušení části trestního řádu upravující rozhodování o podjatosti. Ústavní soud (ÚS) po dvou letech odmítl stížnost spojenou s návrhem na škrty v zákoně. ČTK to zjistila z databáze Nalus."/>
  </head>
  <body>
    <article>
      <h1>Rath neuspěl u ÚS s návrhem na zrušení části trestního řádu, týká se rozhodování o podjatosti</h1>
      <address>
        <time datetime="2019-11-25T10:49:00+00:00">25 Nov 2019, 10:49</time>
      </address>
      <p>
        <mark>Brno</mark>
        <b> Bývalý politik David Rath, který si odpykává trest za korupci, neuspěl s návrhem na zrušení části trestního řádu upravující rozhodování o podjatosti. Ústavní soud (ÚS) po dvou letech odmítl stížnost spojenou s návrhem na škrty v zákoně. ČTK to zjistila z databáze Nalus.</b>
      </p>
      <p>Šlo o pasáž trestního řádu, která říká, že stížnost proti negativnímu rozhodnutí o vyloučení soudce z konkrétní kauzy řeší „bezprostředně nadřízený orgán“. Problém vyvstává u Nejvyššího soudu, který je vrcholem justiční soustavy, nadřízený orgán tedy nemá.</p>
      <related>
        <a href="https://www.lidovky.cz/domov/ustavni-soud-zamitl-stiznost-davida-ratha-byvaly-politik-zastupitelem-hostivice-nebude.A190820_090503_ln_domov_rkj"/>
      </related>
      <p>Rath v roce 2017 neúspěšně uplatnil námitku podjatosti vůči senátu, který označil za zpolitizovaný a ovlivněný rozsáhlou medializací kauzy kolem zakázek Středočeského kraje. Senát se tehdy za podjatý nepovažoval a následně vyhověl stížnosti pro porušení zákona podané tehdejším ministrem spravedlnosti Robertem Pelikánem (ANO), což znamenalo obrat v Rathově kauze směrem k pravomocnému odsouzení.</p>
      <p>Předseda senátu Nejvyššího soudu Vladimír Veselý tehdy uvedl, že součástí soudcovské profese je schopnost odolávat tlakům. Nelze prý pouhým odkazem na vyjadřování kohokoliv z politické sféry dovozovat, že je nutné vyloučit celý senát z projednávání konkrétní kauzy. Podobnou logikou by mohli být vyloučeni všichni soudci v Česku, konstatoval tehdy Veselý.</p>
      <related>
        <a href="https://www.lidovky.cz/domov/soud-vratil-rathovi-podily-v-nemovitostech-a-malou-cast-penez.A191025_203642_ln_domov_ele"/>
      </related>
      <p>Ústavní soudci se už nestranností senátu zabývali v roce 2017, ani tehdy Rath neuspěl. Nyní zopakovali, že právní úprava „vykazuje jisté deficity“, nicméně nelze celý paragraf trestního řádu zrušit jen pro jeho „nedotaženost“ ve vztahu k Nejvyššímu soudu.</p>
      <p>„Je třeba mít na zřeteli, že současná koncepce rozhodování o podjatosti orgánů činných v trestním řízení nepostrádá v obecné rovině své opodstatnění. Byla přijata v reakci na hromadně se vyskytující případy účelového uplatňování námitek podjatosti ve snaze zmařit nebo výrazně prodloužit trestní řízení,“ stojí v usnesení. ÚS už dříve apeloval na politiky, aby na nedostatky procesní úpravy pamatovali při budoucích změnách trestního řádu.</p>
      <p>Odvolací Vrchní soud v Praze letos v červnu pravomocně uznal bývalého hejtmana Ratha vinným z ovlivňování tendru na rekonstrukci zámku Buštěhrad na Kladensku. Snížil mu uložený trest z 8,5 roku na sedm let a zprostil jej obžaloby ze čtyř dalších skutků. Rath v říjnu nastoupil do vězení v Teplicích. Během celého procesu podával řadu stížností, uplatňoval veškeré opravné prostředky, opakovaně se obracel na Nejvyšší i Ústavní soud.</p>
    </article>
  </body>
</html>