<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641947/%D9%86%D8%B3%D8%A7%D8%AC%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%D8%AA%D8%A7%D8%B1%D8%AA-%D8%B4%D8%A7%DA%AF%D8%B1%D8%AF%D8%A7%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%B1%D8%A7%DB%8C-%D9%85%D8%A7%D9%87-%D8%B3%D8%B1%D9%86%D9%88%D8%B4%D8%AA%E2%80%8C%D8%B3%D8%A7%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T10:34:00+00:00"/>
    <meta property="og:title" content="نساجی - استقلال؛ استارت شاگردان استراماچونی برای ماه سرنوشت‌ساز"/>
    <meta property="og:description" content="تیم‌های فوتبال نساجی مازندران و استقلال در هفته یازدهم لیگ برتر امروز در ورزشگاه شهیدوطنی قائمشهر به مصاف هم خواهند رفت."/>
  </head>
  <body>
    <article>
      <h1>
        <a href="https://www.bultannews.com/fa/news/641947/%D9%86%D8%B3%D8%A7%D8%AC%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%D8%AA%D8%A7%D8%B1%D8%AA-%D8%B4%D8%A7%DA%AF%D8%B1%D8%AF%D8%A7%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%B1%D8%A7%DB%8C-%D9%85%D8%A7%D9%87-%D8%B3%D8%B1%D9%86%D9%88%D8%B4%D8%AA%E2%80%8C%D8%B3%D8%A7%D8%B2">نساجی - استقلال؛ استارت شاگردان استراماچونی برای ماه سرنوشت‌ساز</a>
      </h1>
      <h2>تیم‌های فوتبال نساجی مازندران و استقلال در هفته یازدهم لیگ برتر امروز در ورزشگاه شهیدوطنی قائمشهر به مصاف هم خواهند رفت.</h2>
      <address><time datetime="2019-11-25T10:34:00+00:00">25 Nov 2019, 10:34</time> by <a rel="author">بولتن نیوز | bultannews.com</a></address>
      <p><b>گروه ورزشی</b>: در ادامه بازی‌های هفته یازدهم لیگ برتر فوتبال، تیم‌های نساجی مازندران و استقلال از ساعت 15:30 امروز (دوشنبه) در ورزشگاه شهیدوطنی قائمشهر و به قضاوت علی صفایی به مصاف هم می‌روند.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، تعطیلی لیگ برتر فوتبال به دلیل بازی‌های تیم ملی بدترین خبر برای استقلالِ استراماچونی بود که هفته‌های متوالی روی نوار پیروزی قرار داشت. تیمی که هفت پیروزی پیاپی در لیگ برتر و جام حذفی کسب کرد تا خودش را به جمع مدعیان قهرمانی برساند. شاگردان استراماچونی با پشت سر گذاشتن این تعطیلی، قصد دارند به روند پیروزی‌های خود ادامه دهند تا هر چه زودتر به صدر جدول برسند. آنها در هفته‌های نهم و دهم ابتدا تراکتور را با نتیجه 4 بر 2 در تبریز شکست دادند و سپس در تهران صنعت نفت آبادان را با پنج گل بدرقه کردند. دو تیمی که نتایج خوبی در لیگ نوزدهم کسب کرده‌اند.</p>
      <p>اکنون ماه سخت و سرنوشت‌ساز برای استراماچونی و استقلال فرا رسیده است. آنها امروز باید در ورزشگاه شهیدوطنی قائمشهر با نساجی بازی کرده و چند روز دیگر آماده دیدار با سپاهان در اصفهان شوند. پس از دیدار با سپاهان، شاگردان استراماچونی در تهران میزبان شهر خودرو خواهند بود. بنابراین، باید ماه آذر را ماهی سرنوشت‌ساز برای شاگردان استراماچونی نامید. آبی‌پوشان پایتخت این شانس را دارند که با عبور از این مرحله سخت، پس از چند سال به صدر جدول برسند.</p>
      <p>بازی با نساجی از چند جهت برای استقلالی‌ها اهمیت دارد. نخست اینکه پس از مدت‌ها در جریان بازی قرار می‌گیرند و می‌توانند با برتری در این دیدار، با روحیه خوب به فکر بازی با سپاهان باشند. از طرفی دیگر، شکست پرسپولیس مقابل نفت مسجدسلیمان، این فرصت را در اختیار آبی‌پوشان قرار داده است تا پس از سال‌ها بالاتر از رقیب دیرینه قرار بگیرند، البته اگر در بازی عصر امروز پیروز شوند و حتی به یک امتیاز دست یابند. استراماچونی برای بازی امروز میلاد زکی‌پور و فرشید باقری را به دلیل مصدومیت در اختیار ندارد، ضمن اینکه محمد دانشگر، مدافع تیم خود را به دلیل مسئله انضباطی خط زده است. تنها نکته بازی برای استراماچونی، بازی در چمن مصنوعی است و او نمی‌خواهد در آستانه دیدار حساس با سپاهان، مصدومی داشته باشد، چرا که بازی روی این چمن احتمال آسیب‌دیدگی را بالا می‌برد.</p>
      <p>نساجی اخیراً روزهای پرتنشی را سپری کرده است. اختلاف میان مالکان باشگاه، مشکلات مالی و بستری شدن محمدرضا مهاجری، سرمربی نساجی در بیمارستان از جمله اتفاقاتی بوده که برای سرخپوشان مازنی رخ داده است. هنوز هم مشخص نیست که مهاجری امروز می‌تواند روی نیمکت تیمش بنشیند یا نه. با وجود این شرایط، بازیکنان نساجی قصد ندارند مقابل استقلال در ورزشگاه خانگی امتیاز از دست بدهند، آنهم مقابل هواداران پرشوری که به خوبی پشت تیم‌شان ایستاده‌اند.</p>
      <p>استقلال با 18 امتیاز در رده چهارم ایستاده و نساجی نیز با 11 امتیاز در رده یازدهم قرار گرفته است.</p>
      <p>نتایج بازی‌های هفته یازدهم لیگ برتر فوتبال بدون احتساب دیدارهای لغو شده به شرح زیر است:</p>
      <p>
        <b>پرسپولیس صفر - نفت مسجدسلیمان یک<br/>سایپا صفر - شاهین شهرداری بوشهر صفر<br/>ذوب‌آهن اصفهان یک - فولاد خوزستان صفر</b>
      </p>
    </article>
  </body>
</html>