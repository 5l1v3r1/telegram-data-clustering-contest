<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-gia-31chrono-pige-se-rantevoy-me-gynaika-kai-ton-apigagan-ton-edeiran-kai-ton-listepsan/"/>
    <meta property="og:site_name" content="europost.gr"/>
    <meta property="article:published_time" content="2019-11-25T10:45:01+00:00"/>
    <meta property="og:title" content="Θρίλερ για 31χρονο: Πήγε σε ραντεβού με γυναίκα και τον απήγαγαν, τον έδειραν και τον λήστεψαν!"/>
    <meta property="og:description" content="Γύρω στις 3:10 χθες το απόγευμα, 31χρονος αλλοδαπός μόνιμος κάτοικος Κύπρου πήγε στην αστυνομία και κατήγγειλε ότι είχε πέσει θύμα απαγωγής, επίθεσης και ληστείας. Σύμφωνα με τον ισχυρισμό του, γύρω στις 2:40 χθες το απόγευμα, ενώ"/>
  </head>
  <body>
    <article>
      <h1>Θρίλερ για 31χρονο: Πήγε σε ραντεβού με γυναίκα και τον απήγαγαν, τον έδειραν και τον λήστεψαν!</h1>
      <address>
        <time datetime="2019-11-25T10:45:01+00:00">25 Nov 2019, 10:45</time>
      </address>
      <p>Γύρω στις 3:10 χθες το απόγευμα, 31χρονος αλλοδαπός μόνιμος κάτοικος Κύπρου πήγε στην αστυνομία και κατήγγειλε ότι είχε πέσει θύμα απαγωγής, επίθεσης και ληστείας.</p>
      <p>Σύμφωνα με τον ισχυρισμό του, γύρω στις 2:40 χθες το απόγευμα, ενώ βρισκόταν με το αυτοκίνητο του σε βενζινάδικο στο χωριό Πισσούρι της Λεμεσού, όπου είχε συνάντηση με συγκεκριμένη γυναίκα, τον πλησίασε αυτοκίνητο αγνώστων στοιχείων, στο οποίο επέβαιναν δύο άντρες.</p>
      <p>Σύμφωνα πάντα με τον 31χρονο, οι δύο άντρες τον έβγαλαν με τη βία από το αυτοκίνητό του, τον χτύπησαν με τα χέρια τους και στη συνέχεια τον έβαλαν ξανά στο αυτοκίνητό του και τον οδήγησαν σε ανοικτό χώρο στο Πισσούρι. Η συγκεκριμένη γυναίκα με την οποία είχε συνάντηση, τους ακολούθησε με το όχημα των δραστών.</p>
      <p>Στη συνέχεια τον έβγαλαν ξανά από το αυτοκίνητο, τον χτύπησαν σε διάφορα μέρη του σώματός του, του πήραν διάφορα προσωπικά του αντικείμενα καθώς και χρηματικό ποσό. Μετά οι δύο άντρες και η γυναίκα τον εγκατέλειψαν στο σημείο με το αυτοκίνητό του.</p>
      <p>Ο 31χρονος μεταφέρθηκε στο Γενικό Νοσοκομείο Λεμεσού όπου διαπιστώθηκε ότι έφερε μώλωπες σε διάφορα σημεία του σώματός του και αφού του παρασχέθηκαν οι πρώτες βοήθειες, πήρε εξιτήριο.</p>
    </article>
  </body>
</html>