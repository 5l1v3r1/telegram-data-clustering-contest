<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244568/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T10:08:13+00:00"/>
    <meta property="og:title" content="‘เซ็นทรัล’ ทุ่ม 3,000 ล้านพัฒนาอีโคซิสเต็ม ‘The 1 BIZ’ ต่อยอด ‘เซ็นเตอร์ ออฟ ไลฟ์’"/>
    <meta property="og:description" content="กลุ่มเซ็นทรัล ต่อยอด The 1 ทุ่มงบ 3,000 ล้าน พัฒนา The 1 BIZ ตอบโจทย์คู่ค้า อ้าแขนรับพันธมิตรทุกระดับ ทั้งรายเล็กรายใหญ่ หวังสร้างอีโคซิสเต็มแกร่ง เพื่อร่วมมือกันสร้างประสบการณ์ที่ดีที่สุดให้ลูกค้า"/>
  </head>
  <body>
    <article>
      <h1>‘เซ็นทรัล’ ทุ่ม 3,000 ล้านพัฒนาอีโคซิสเต็ม ‘The 1 BIZ’ ต่อยอด ‘เซ็นเตอร์ ออฟ ไลฟ์’</h1>
      <address><time datetime="2019-11-25T10:08:13+00:00">25 Nov 2019, 10:08</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>กลุ่มเซ็นทรัล ต่อยอด The 1 ทุ่มงบ 3,000 ล้าน พัฒนา The 1 BIZ ตอบโจทย์คู่ค้า อ้าแขนรับพันธมิตรทุกระดับ ทั้งรายเล็กรายใหญ่ หวังสร้างอีโคซิสเต็มแกร่ง เพื่อร่วมมือกันสร้างประสบการณ์ที่ดีที่สุดให้ลูกค้า</p>
      <p>ดร.ธรรม์ จิราธิวัฒน์ ประธาน เดอะวัน (The 1) กลุ่มเซ็นทรัล เปิดเผยว่า กลุ่มเซ็นทรัลได้ใช้เม็ดเงินลงทุนกว่า 3,000 ล้านบาทในการพัฒนาระบบอีโคซิสเต็มของ เดอะ วัน ซึ่งเป็นการลงทุนต่อเนื่องไปอีก 3 ปีนับจากนี้ เพื่อให้ เดอะวัน เป็นโซลูชั่นที่ตอบโจทย์ทั้งพันธมิตรธุรกิจ คู่ค้า และกลุ่มลูกค้าได้อย่างยั่งยืน โดยเฉพาะการสร้างประสบการณ์ที่ดีที่สุดให้กับลูกค้าทั้งของกลุ่มเซ็นทรัล และร้านค้าพันธมิตรที่เข้ามาร่วมโครงการ</p>
      <figure>
        <img src="https://www.thebangkokinsight.com/wp-content/uploads/2019/11/102050-1.jpg"/>
      </figure>
      <p>ล่าสุด ได้พัฒนาและเปิดตัว “The 1 BIZ” เพื่อให้เป็นโซลูชั่นสำหรับพันธมิตรคู่ค้า ภายใต้แนวคิด “Smart Insight for Smart Business” เพื่อเสริมศักยภาพธุรกิจของพันธมิตรให้เติบโตไปกับ The 1 และกลุ่มเซ็นทรัลอย่างยั่งยืน โดยพร้อมเปิดรับพันธมิตรเข้าร่วมใช้งานทุกระดับทั้งรายเล็ก จนถึงรายใหญ่</p>
      <p>“จากวิสัยทัศน์ของกลุ่มเซ็นทรัลในการเป็น เซ็นเตอร์ ออฟ ไลฟ์ หรือ ศูนย์กลางแห่งชีวิตที่มอบประสบการณ์ที่ดีที่สุดในทุกมุมของลูกค้า ซึ่งการบรรลุวิสัยทัศน์นี้ต้องอาศัยพันธมิตรที่แข็งแกร่งจากหลากหลายธุรกิจมาร่วมมือกับ The 1 ผ่านการสร้างเครือข่ายพันธมิตรในอีโคซิสเต็มของเรา” ดร.ธรรม กล่าว</p>
      <figure>
        <img src="https://www.thebangkokinsight.com/wp-content/uploads/2019/11/102052-1.jpg"/>
      </figure>
      <p>ทั้งนี้ สิ่งที่พันธมิตรจะได้ในการเข้าร่วมอีโคซิสเต็ม และใช้งานโซลูชั่น The 1 BIZ คือ การได้ร่วมกับ เดอะวัน ซึ่งเป็นลอยัลตี้ แพลตฟอร์มที่มีฐานสมาชิกถึง 16 ล้านคน และมีสมาชิกแอคทีฟถึง 70% มีการสะสมคะแนน The 1 กว่า 14,000 ล้านคะแนนต่อปี</p>
      <p>นอกจากนี้ ยังสามารถใช้งานเทคโนโลยี แอปพลิเคชั่น และฐานข้อมูล รวมถึงระบบจัดการหน้าร้าน และระบบหลังบ้านเพื่อนำข้อมูลมาใช้ในการพัฒนาทำการตลาดได้ตรงกับความต้องการของลูกค้ากลุ่มเป้าหมาย รวมไปถึงการได้เป็นพันธมิตรกับกลุ่มเซ็นทรัล ที่มีความแข็งแกร่งในฐานะผู้นำด้านธุรกิจค้าปลีกและบริการ ที่มีจำนวนพื้นที่และสาขาครอบคลุมทั้งในประเทศและต่างประเทศ ซึ่งสามารถต่อยอดความร่วมมือกันได้อนาคต</p>
      <figure>
        <img src="https://www.thebangkokinsight.com/wp-content/uploads/2019/11/29300-1.jpg"/>
      </figure>
      <p>จากการพัฒนาอีโคซิสเต็มดังกล่าว คาดว่าภายใน 3 ปี The 1 BIZ จะพร้อมให้บริการในกลุ่มผู้เช่า 80% จากผู้เช่าทั้งหมดศูนย์การค้าเซ็นทรัล ที่มีกว่า 33 สาขา รวมกว่า 7,000 แบรนด์ และจำนวนร้านค้า 15,000 ร้านค้า รวมถึงผู้เช่าในโรบินสัน ไลฟ์สไตล์ จากปัจจุบันที่มีพันธมิตรแล้วกว่า 1,000 ราย และจุดใช้บริการกว่า 20,000 จุด</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244568%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244607/"/>
        <a href="https://www.thebangkokinsight.com/244573/"/>
        <a href="https://www.thebangkokinsight.com/244550/"/>
        <a href="https://www.thebangkokinsight.com/244493/"/>
      </related>
    </article>
  </body>
</html>