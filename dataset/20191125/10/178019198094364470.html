<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/procesory/amd_ryzen_threadripper_3990x_premiera_procesora_w_2020_roku"/>
    <meta property="og:site_name" content="PurePC"/>
    <meta property="article:published_time" content="2019-11-25T10:45:01+00:00"/>
    <meta property="og:title" content="AMD Ryzen Threadripper 3990X - premiera procesora w 2020 roku"/>
    <meta property="og:description" content="W końcu zapowiedziano, że 64-rdzeniowy Threadripper powstaje i zgodnie z oczekiwaniami będzie nosić oznaczenie 3990X. Co już wiemy o nadchodzącym flagowcu od AMD?"/>
  </head>
  <body>
    <article>
      <h1>AMD Ryzen Threadripper 3990X - premiera procesora w 2020 roku</h1>
      <address><time datetime="2019-11-25T10:45:01+00:00">25 Nov 2019, 10:45</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27568.jpg"/>
      </figure>
      <p>AMD zapowiedziało jak na razie tylko dwa procesory z rodziny Ryzen Threadripper 3000. Mowa o modelach z oznaczeniami 3960X i 3970X, które zaoferują kolejno 24 rdzenie i 48 wątków oraz 32 rdzenie i 64 wątki. Od dawna sądzono jednak, że to jeszcze nie koniec oferty Czerwonych z segmentu HEDT - po cichu każdy liczył na to, że prędzej czy później popularny producent zaprezentuje absolutnie topowego 64-rdzeniowca, skoro tylko pozwala na to architektura procesorów. Na szczęście na potwierdzenie AMD nie trzeba było długo czekać - zapowiedziano właśnie, że taka jednostka powstaje i zgodnie z oczekiwaniami będzie nosić oznaczenie Ryzen Threadripper 3990X. Na razie nie wiemy jednak zbyt wiele na jej temat.</p>
      <h3>💬 Nie znamy jeszcze specyfikacji procesora AMD Ryzen Threadripper 3990X, ale jak zdradza dokument, który pojawił się w sieci jakiś czas temu, prawdopodobnie w styczniu wszystko będzie już jasne.</h3>
      <figure>
        <img src="https://www.purepc.pl/image/news/2019/11/25_amd_ryzen_threadripper_3990x_premiera_procesora_w_2020_roku_1_b.jpg"/>
      </figure>
      <p>Pewni możemy być tego, że 64-rdzeniowy/128-wątkowy procesor pojawi się w sklepach dopiero w przyszłym roku - nie sprecyzowano dokładniej w którym miesiącu, ale można podejrzewać, że premiera odbędzie się jeszcze w pierwszym kwartale 2020. Układ prawdopodobnie będzie miał na pokładzie w sumie 288 MB pamięci podręcznej (L2 + L3), a jego TDP wyniesie 280 W. Cena Threadrippera 3990X z pewnością będzie kosmiczna - jak wiemy, 32-rdzeniowy Threadripper 3970X wyceniony został na 1999 dolarów, dlatego można podejrzewać, że przyszłoroczny flagowy chip AMD może być przynajmniej 1000 dolarów droższy.</p>
      <h3>🔗 <a href="https://www.purepc.pl/procesory/test_procesora_amd_ryzen_9_3900x_jeszcze_wincyj_rdzyniuf">Test procesora AMD Ryzen 9 3900X - Jeszcze wincyj rdzyniuf!</a></h3>
      <figure>
        <img src="https://www.purepc.pl/image/news/2019/11/25_amd_ryzen_threadripper_3990x_premiera_procesora_w_2020_roku_0_b.jpg"/>
      </figure>
      <h3>🔗 <a href="https://www.purepc.pl/procesory/test_procesorow_amd_ryzen_9_3950x_vs_intel_core_i9_9960x">Test procesorów AMD Ryzen 9 3950X vs Intel Core i9-9960X</a></h3>
      <p>Producent nie ujawnił jeszcze szczegółów specyfikacji procesora, ale jak zdradza dokument, który pojawił się w sieci jakiś czas temu, prawdopodobnie w styczniu wszystko będzie już jasne (o ile AMD nie zmieniło planów). Niewykluczone, że po drodze lub w późniejszym terminie doczekamy się również Threadrippera 3980X, który zapewne miałby 48 rdzeni i 96 wątków. To jednak tylko domniemanie. Tak czy siak premiera modelu 3990X może być prawdziwym ciosem dla Intela - najnowszy topowy układ HEDT od Niebieskich to Core i9-10980XE, który wyposażony został w "zaledwie" 18 rdzeni.</p>
      <footer>Źródło: VideoCardz</footer>
      <related>
        <h4>Powiązane publikacje</h4>
        <a href="https://www.purepc.pl/procesory/intel_core_i910980xe_cascade_lake_x_testow_nie_bedzie_bo"/>
        <a href="https://www.purepc.pl/procesory/amd_zen_3_bedzie_nowa_architektura_z_ipc_wyzszym_o_15_od_zen_2"/>
        <a href="https://www.purepc.pl/procesory/intel_tiger_lakey_tajemniczy_procesor_ujawniony_w_geekbench"/>
        <a href="https://www.purepc.pl/procesory/procesory_amd_ryzen_threadripper_1_i_2_gen_znacznie_stanialy"/>
        <a href="https://www.purepc.pl/procesory/amd_athlon_300g_tanie_apu_dla_budzetowych_komputerow"/>
      </related>
    </article>
  </body>
</html>