<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/urzadzenia_mobilne/samsung_galaxy_s11e_na_renderach_bedzie_wiekszy_od_poprzednika"/>
    <meta property="og:site_name" content="PurePC"/>
    <meta property="article:published_time" content="2019-11-25T10:00:01+00:00"/>
    <meta property="og:title" content="Samsung Galaxy S11e na renderach, będzie większy od poprzednika"/>
    <meta property="og:description" content="Samsung Galaxy S11e będzie miał znacznie większy ekran od S10e i w zasadzie w niczym nie będzie przypominać popularnego malucha segmentu premium. Czy to dobry kierunek?"/>
  </head>
  <body>
    <article>
      <h1>Samsung Galaxy S11e na renderach, będzie większy od poprzednika</h1>
      <address><time datetime="2019-11-25T10:00:01+00:00">25 Nov 2019, 10:00</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27566.jpg"/>
      </figure>
      <p>W sieci pojawiły się już rendery kilku nadchodzących smartfonów Samsunga. Mowa tutaj nie tylko o średniakach w stylu Galaxy A51 czy A71, lecz również flagowcu Galaxy S11. Wszystkie te urządzenia mają jeden wspólny mianownik - prawie ten sam wygląd. Różnice pomiędzy tymi modelami dostrzec może tylko wprawne oko, bo ograniczają się one tylko do zagięcia ekranu, gniazda mini-jack czy ilości obiektywów aparatu. Nic dziwnego więc, że kolejny z przyszłorocznych smartfonów Koreańczyków, Galaxy S11e będzie miał ten design i cechy wspomnianych modeli. Niestety, fanów Galaxy S10e z pewnością rozczaruje wiadomość, że jego następca będzie miał znacznie większy wyświetlacz i w zasadzie w niczym nie będzie przypominać popularnego "malucha" segmentu premium.</p>
      <h3>💬 Samsung Galaxy S11e będzie bardzo podobny do pozostałych przyszłorocznych smartfonów Koreańczyków. Względem poprzednika zmieni się wiele, jednak nie wszystkie różnice można zaliczyć na plus.</h3>
      <figure>
        <img src="https://www.purepc.pl/image/news/2019/11/25_samsung_galaxy_s11e_na_renderach_bedzie_wiekszy_od_poprzednika_1_b.jpg"/>
      </figure>
      <p>Nadchodzący flagowiec w kompaktowej wersji będzie miał delikatnie zakrzywiony ekran AMOLED (Infinity-O) o przekątnej ok. 6,2-6,3 cala - przez to smartfon będzie większy nie tylko od Galaxy S10e, lecz również delikatnie przeskoczy pod tym względem "zwykłego" Galaxy S10. Wymiary S11e to 151,7 x 69,1 x 7,9 mm, a w miejscu wysepki z aparatem grubość wyniesie 9,1 mm. No właśnie, warto przyjrzeć się jej chwilę - jak widać, zawiera ona trzy obiektywy oraz diodę LED, jednak nie sposób nie zwrócić uwagi na kawałek niewykorzystanego w niej miejsca. Wygląda to więc średnio i wydaje się być dosyć niepraktycznym rozwiązaniem, jakby na siłę, żeby tylko zachować design podobny jak w innych nadchodzących modelach Samsunga.</p>
      <h3>🔗 <a href="https://www.purepc.pl/rozrywka/samsung_galaxy_s11_pierwsze_rendery_smartfona_moga_zaskoczyc">Samsung Galaxy S11 - pierwsze rendery smartfona mogą zaskoczyć</a></h3>
      <figure>
        <img src="https://www.purepc.pl/image/news/2019/11/25_samsung_galaxy_s11e_na_renderach_bedzie_wiekszy_od_poprzednika_0_b.jpg"/>
      </figure>
      <h3>🔗 <a href="https://www.purepc.pl/urzadzenia_mobilne/samsung_galaxy_s11e_moze_dostac_baterie_o_pojemnosci_3800_mah">Samsung Galaxy S11e może dostać baterię o pojemności 3800 mAh</a></h3>
      <p>W kwestii specyfikacji również czeka nas kilka rozczarowań. Czytnik linii papilarnych prawdopodobnie zostanie tym razem umieszczony pod ekranem, a nie na bocznej ramce - to drugie rozwiązanie ma większe grono zwolenników przez większą niezawodność i szybkość odblokowywania. Co więcej, wszystko wskazuje na to, że Samsung zrezygnował tutaj z gniazda mini-jack. Na plus na pewno zaliczyć trzeba jednak ekran o odświeżaniu 120 Hz, pamięć wewnętrzną UFS 3.0 czy większą baterię, która ma mieć pojemność ok. 3800 - 3900 mAh. Sercem smartfona będzie autorski procesor Exynos 990 lub Qualcomm Snapdragon 865 (w zależności od rynku), a całość ma pracować pod kontrolą Androida 10 z OneUI 2.0. Premiera całej serii Galaxy S11 odbędzie się już w lutym.</p>
      <figure>
        <iframe src="https://www.youtube.com/embed/zlY90XRrziI" width="670" height="377" data-service="Youtube" scrolling="no"/>
      </figure>
      <footer>Źródło: PriceBaba</footer>
      <related>
        <h4>Powiązane publikacje</h4>
        <a href="https://www.purepc.pl/urzadzenia_mobilne/samsung_galaxy_a71_blizniak_galaxy_s11_z_bateria_4500_mah"/>
        <a href="https://www.purepc.pl/rozrywka/samsung_galaxy_s11_pierwsze_rendery_smartfona_moga_zaskoczyc"/>
        <a href="https://www.purepc.pl/urzadzenia_mobilne/samsung_galaxy_s10_lite_coraz_blizej_nowe_szczegoly_specyfikacji"/>
        <a href="https://www.purepc.pl/urzadzenia_mobilne/redmi_k30_smartfon_z_ekranem_120_hz_i_aparatem_60_mpix"/>
        <a href="https://www.purepc.pl/urzadzenia_mobilne/naprawa_ekranu_w_huawei_mate_x_kosztuje_wiecej_niz_iphone_11"/>
      </related>
    </article>
  </body>
</html>