<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/25/calciomercato-inter-dopo-il-trionfo-in-copa-libertadores-gabigol-non-potrebbe-essere-un-rischio-da-correre/"/>
    <meta property="og:site_name" content="NewNotizie"/>
    <meta property="article:published_time" content="2019-11-25T10:15:16+00:00"/>
    <meta property="og:title" content="Calciomercato Inter, dopo il trionfo in Copa Libertadores Gabigol non potrebbe essere un rischio da correre?"/>
    <meta property="og:description" content="Dopo avere segnato 38 gol in un anno solare, Gabriel Barbosa – anche noto con il ben poco umile soprannome di Gabigol – era ancora considerato un esubero. Un esubero che avrebbe garantito (dovrebbe) qualche decina di milioni, consentendo alla società di appartenenza – l’Inter – di non realizzare una minusvalenza. Avendone segnati due negli …"/>
  </head>
  <body>
    <article>
      <h1>Calciomercato Inter, dopo il trionfo in Copa Libertadores Gabigol non potrebbe essere un rischio da correre?</h1>
      <address><time datetime="2019-11-25T10:15:16+00:00">25 Nov 2019, 10:15</time> by <a rel="author">Redazione NN.it</a></address>
      <p>Dopo avere segnato 38 gol in un anno solare, <b>Gabriel Barbosa – anche noto con il ben poco umile soprannome di Gabigol – era ancora considerato un esubero</b>. Un esubero che avrebbe garantito (dovrebbe) qualche decina di milioni, consentendo alla società di appartenenza – l’Inter – di non realizzare una minusvalenza.</p>
      <p>Avendone segnati due negli 5′ della finale di Copa Libertadores, consentendo al Flamengo di ribaltare il match contro i campioni in carica del River Plate – regalando il massimo trofeo del Sud America ad una squadra che non lo conquistava da 38 anni, potrebbe balenare l’idea che Gabigol possa risultare utile a questa Inter.</p>
      <figure>
        <iframe src="https://www.youtube.com/embed/u3TgYNLPs4E" width="640" height="360" data-service="Youtube" scrolling="no"/>
      </figure>
      <p>Una Inter in cui Conte ha sempre chiesto rinforzi, anche per l’attacco (dove le opzioni scarseggiano, complici infortuni vari).</p>
      <p><b>Ma per quale motivo quindi non prendere in considerazione il brasiliano classe ’96</b>, che a dicembre termina il periodo di prestito al Flamengo?</p>
      <p><b>Potrebbe venire il dubbio che sia troppo pazzo per l’Inter attuale</b>, che Conte sta cercando a tutti i costi di normalizzare (è pazzo sia perché capace di ribaltare una finale da solo, sia perché tocca la coppa prima di entrare in campo, in barba a qualsiasi scaramanzia).</p>
      <p><b>Potrebbe venire il dubbio che venga (ancora) considerato un giocatore poco adatto al calcio europeo</b> (ed il dubbio sovviene vedendo gli highlights della sua partita), dopo il poco spazio concessogli dagli allenatori che lo hanno guidato tanto a Milano quanto a Lisbona (quando giocò – pressoché niente – con la casacca del Benfica).</p>
      <p><b>Potrebbe venire il dubbio che l’Inter voglia darci un taglio definitivo col passat</b>o, come accaduto con Icardi, Perisic e Nainggolan (anche se quest’ultimo –<a href="https://www.calciomercato.com/news/il-ninja-ritrovato-di-maran-non-andrebbe-bene-per-conte-93310"> in barba alle analisi tattiche</a> – <a href="https://www.newnotizie.it/2019/11/11/calciomercato-inter-questo-stratosferico-nainggolan-non-sarebbe-servito-a-conte/">credo sarebbe risultato molto utile</a>).</p>
      <p><b>Ma il dubbio maggiore è che l’Inter possa pentirsene più in là</b>, come fatto con altri brasiliani (penso a Roberto Carlos e Coutinho) che – con un minimo di pazienza – avrebbero garantito introiti ben maggiori alle casse nerazzurre.</p>
      <p>Un altro timore, magari, è che tornando in nerazzurro, trovandosi ad essere rincalzo (ché non si può pensare di mettere in panchina né Lukaku né Lautaro Martinez) possa tornare a deprezzarsi o possa magari rompere lo spogliatoio – anche se nei mesi di panchina durante la prima esperienza meneghina non si è mai reso protagonista di eccessivi protagonismi, nonostante le sopracciglia ad ali di gabbiano che depongono male.</p>
      <p>Non è quindi forse un rischio da correre?</p>
      <p>Io credo possa esserlo, ancor più ascoltando le parole dell’amministratore delegato Marotta a DAZN ai margini della partita contro il Torino: “L’analisi di Conte è la stessa nostra, siamo in sintonia. Guardiamo al mercato di gennaio, che è povero di idee e contenuti, ma dobbiamo cogliere il meglio. Al momento le opportunità non sono assolutamente soddisfacenti, vedremo in seguito, ma noi siamo pronti”.</p>
      <p>Se il mercato è così povero di contenuti (con calciatori spesso valutati più di quanto realmente valgano)<b> perché non approfittare del ritorno obbligato di Gabigol a Milano?</b></p>
      <p>R.D.V.</p>
    </article>
  </body>
</html>