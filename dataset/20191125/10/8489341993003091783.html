<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807382/%D8%A7%D9%87%D8%AF%D8%A7%DB%8C-%D9%A1%DB%B5%D9%A0-%D9%87%D8%B2%D8%A7%D8%B1-%D8%AC%D9%84%D8%AF-%DA%A9%D8%AA%D8%A7%D8%A8%E2%80%8C%D9%87%D8%A7%DB%8C-%DA%A9%D9%85%DA%A9-%D8%A2%D9%85%D9%88%D8%B2%D8%B4%DB%8C-%D8%A8%D9%87-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D9%85%D9%86%D8%A7%D8%B7%D9%82-%D9%85%D8%AD%D8%B1%D9%88%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T10:53:00+00:00"/>
    <meta property="og:title" content="همزمان با هفته کتاب و کتابخوانی صورت گرفت اهدای ١۵٠ هزار جلد کتاب‌های کمک آموزشی به دانش آموزان مناطق محروم"/>
    <meta property="og:description" content="همزمان با هفته کتاب و کتابخوانی، ۱۵۰ هزار جلد کتاب‌های کمک آموزشی گاج با حضور مدیرعامل خانه کتاب به دانش آموزان مناطق محروم اهدا شد."/>
  </head>
  <body>
    <article>
      <h1>همزمان با هفته کتاب و کتابخوانی صورت گرفت اهدای ١۵٠ هزار جلد کتاب‌های کمک آموزشی به دانش آموزان مناطق محروم</h1>
      <h2>همزمان با هفته کتاب و کتابخوانی، ۱۵۰ هزار جلد کتاب‌های کمک آموزشی گاج با حضور مدیرعامل خانه کتاب به دانش آموزان مناطق محروم اهدا شد.</h2>
      <address>
        <time datetime="2019-11-25T10:53:00+00:00">25 Nov 2019, 10:53</time>
      </address>
      <p>به گزارش گروه فرهنگی خبرگزاری دانشجو همزمان با آغاز هفته کتابخوانی مراسم اهدای بیش از ۱۵۰ هزار جلد کتاب‌های موسسه گاج به دانش آموزان مناطق محروم با حضور نیکنام حسین پور مدیرعامل خانه کتاب، اصغر سلیمی نماینده مجلس شورای اسلامی و ابوالفضل جوکار مدیر عامل انتشارات گاج برگزار شد.</p>
      <p>در ابتدای این نشست ابوالفضل جوکار مدیرعامل انتشارات گاج گفت: بیش از ١۵٠ هزار جلد کتاب کمک آموزشی به ارزش ٩ میلیارد تومان در اختیار خانه کتاب قرار داده شده تا در اختیار دانش آموزان مناطق محروم قرار گیرد.</p>
      <p>وی در ادامه با اشاره به فعالیت‌های فروشگاه اینترنتی گاج مارکت گفت: این فروشگاه فقط شامل کتاب‌های آموزشی نیست. در این فروشگاه اینترنتی در کنار فروش کتاب‌های عمومی، عرضه لوازم التحریر و ملزومات دانش آموزان مهیا شده است.</p>
      <p>مدیرعامل انتشارات گاج بیان کرد: میانگین سفارش‌ها در گاج مارکت روزانه ۵ هزار سفارش است که ٩٠ درصد آن مربوط به شهر‌هایی غیر از تهران است، البته در این فروشگاه رکورد ۱۵ هزار ثبت سفارش نیز داشته ایم.</p>
      <p>وی با بیان اینکه ٩٠ درصد کتاب‌ها در مناطق کمتر برخوردار عرضه می‌شود، گفت:خوشبختانه با فروش اینترنتی کتاب‌ها ویترینی به وسعت بی نهایت ایجاد شده است.</p>
      <p>جوکار با تاکید بر اینکه در گاج مارکت کاربران امکان مقایسه کتاب‌ها با یکدیگر را دارند افزود: اکنون برای بهبود وضعیت کتابخوانی و کمک به کاربران علاوه بر تخفیف‌های بسیاری که در نظر گرفته می‌شود یک فصل از کتاب نیز به عنوان نیم نگاه در معرض دید کاربر قرار داده می‌شود.</p>
      <p>مدیر عامل انتشارات گاج با بیان اینکه مردم می‌توانند در گاج مارکت به کتاب‌ها امتیاز بدهند، تصریح کرد: ما در فروشگاه‌های اینترنتی با مخاطب ارتباط دو سویه برقرار کرده ایم.</p>
      <p>جوکار با تاکید بر اینکه در گاج مارکت کاربر با کتاب فروشی ارتباط برقرار کرده و می‌تواند مشاوره بگیرد، گفت: خوشبختانه اکنون امکان بسته بندی و ارسال روزی ۴٠ هزار فاکتور کتاب وجود دارد که به طور حتم بیشتر هم خواهد شد.</p>
      <p>وی با بیان اینکه ١٨ ماه از عمر گاج مارکت می‌گذرد، افزود: در مهر ماه سال جاری ١۵ هزار سفارش در یک روز نیز در گاج مارکت ثبت شده است که نشان از اعتماد مردم به این مجموعه است.</p>
      <p>جوکار همچنین با اشاره به نحوه ارسال سفارش‌ها به دست متقاضیان، گفت: در تهران نهایت نیم روز و در شهرستان‌ها با توجه به میزان مسافت ٢۴ ساعت تا ۴٨ ساعت زمان ارسال به طول می‌انجامد.</p>
      <p>مدیر عامل انتشارات گاج با یادآوری همکاری گاج با پست، افزود: خوشبختانه تعامل خوبی وجود دارد و، اما امید است تفاهم نامه‌های بهتری منعقد شود تا هزینه‌های کمتری برای ارسال کتاب اخذ شود.</p>
      <p>وی با بیان اینکه همه نیاز‌های مخاطب از کتاب، لوازم التحریر و... در گاج مارکت وجود خواهد داشت، گفت: ظرفیت برای ایجاد همه نیاز‌های مخاطب وجود دارد.<br/><br/>*ایجاد درگاه برای فروش کتاب‌های دیگر ناشران</p>
      <p>جوکار با اشاره به فعالیت Gajmarket place گفت: برخی گفته اند زمانی که گاج مارکت درست شد یک تضاد منافع با کتاب فروشی‌ها وجود دارد در حالی که این موضوع صحت ندارد.</p>
      <p>وی ادامه داد: ما در gajmarket place این امکان را ایجاد کرده ایم که همه کتابفروشی‌ها کتاب‌های خود را می‌توانند در گاج مارکت بارگذاری کنند یعنی در این مکان منافع مشترک داریم.</p>
      <p>مدیرعامل انتشارات گاج گفت: در این مکان عملا درگاهی برای همه کتابفروشی‌ها می‌شویم و منافع کتابفروشی‌ها لحاظ می‌شود.</p>
      <p>وی با بیان اینکه در اینجا تضاد منافع با کتابفروش نداریم افزود: کتابفروش باید کتاب‌های خود را بارگذاری کرده و این کار برای ما هم خوب است.<br/><br/>*حضور مخاطبان از ۱۵ سال به بالا در گاج مارکت</p>
      <p>جوکار ادامه داد: در گاج مارکت مخاطبان ما از ١۵ ساله‌ها شروع می‌شود یعنی میزبان نخستین خرید اینترنی آن‌ها هستیم و بر اساس بررسی‌ها ۶٠ درصد از مشتریان خانم و ۴٠ درصد آقایان هستند، به این ترتیب اولین تجربه خرید اینترنتی کاربران به نوعی با ما است.</p>
      <p>وی افزود: در گاج مارکت تفاوت تخفیف وجود دارد یعنی کاربر در ازای خرید بیشتر تخفیف بیشتر دریافت می‌کند به همین دلیل است بسیاری از کتابفروش‌ها سفارش‌های خود را در این جا ثبت کرده اند.<br/><br/>*کتاب‌های اهدایی توسط گاج با هماهنگی وزارت ارشاد ارسال می‌شود</p>
      <p>در ادامه این نشست نیکنام حسین پور ضمن تبریک به مناسبت میلاد پیامبر و هفته کتابخوانی گفت: باید با ایجاد موجی در رسانه‌ها مشکلات ناشران از سوی مسئولان رفع شود.</p>
      <p>وی با تاکید بر اینکه سیستم آموزشی کشور دغدغه‌های بسیاری دارد، افزود: باید مسیر را در خصوص دانش آموزان به سمت کتابخوانی هدایت کنیم.</p>
      <p>مدیرعامل خانه کتاب با بیان اینکه باید کتابخوانی ترویج شود، گفت: از حمایت ناشران و اهدای کتاب به خانه کتاب تشکر می‌کنم.</p>
      <p>وی با تاکید بر اینکه باید نسل جوان به سمت مطالعه کتاب‌های غیر درسی هدایت شوند، تصریح کرد: خوشبختانه ناشران آموزشی به کمک آموزش و پرورش آمده اند.</p>
      <p>وی ادامه داد: ناشران آموزشی بار سنگینی را از دوش آموزش و پرورش برداشته اند از این رو باید مورد حمایت قرار بگیرند، زیرا حمایت از آن‌ها می‌تواند سیستم آموزشی کشور را ارتقاء بخشد.</p>
      <p>حسین پور با بیان اینکه در حوزه کتابخوانی بعضی مواقع برخی ناشران آموزشی رقیب برخی حوزه‌ها تلقی می‌شوند، تصریح کرد: آموزش و پرورش باید ناشران آموزشی را به عنوان مشاوران خود انتخاب کنند.</p>
      <p>وی افزود: بار‌ها دیده شده که معلمان کتاب‌های درسی را بسته و با کتاب‌های آموزشی تدریس انجام می‌دهند.</p>
      <p>مدیرعامل خانه کتاب با بیان اینکه ناشران آموزشی در راستای اجرای مسئولیت اجتماعی خود توانسته اند در مسائل مختلف اعم از ساخت مدرسه یا کمک به مناطق زلزله موثر باشند، گفت: این نوع اقدامات قابل تقدیر است، زیرا فعالیت در حوزه فرهنگ مطلوب است.</p>
      <p>وی با تاکید بر اینکه کتاب‌های اعطایی گاج با هماهنگی وزارت ارشاد به مناطق مختلف کشور ارسال خواهد شد، افزود: امنیت با حوزه فرهنگ توزیع می‌شود و این نوع اقدامات تقویت فرهنگ است.</p>
      <p>اصغر سلیمی نماینده مجلس شورای اسلامی نیز در این جلسه ضمن قدردانی از تلاش‌های گاج گفت: اهدای این حجم کتاب در توسعه امر کتاب و کتابخوانی موثر است که از خدمات گاج و آقای جوکار قدردانی می‌کنیم.</p>
    </article>
  </body>
</html>