<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/silnicni-revoluce-se-nekona-stat-pristi-rok-zprovozni-jen-21/r~d87658860f6d11ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T10:32:48+00:00"/>
    <meta property="og:title" content="Silniční revoluce se nekoná. Stát příští rok zprovozní jen 21 kilometrů nových dálnic"/>
    <meta property="og:description" content="Další investice ministerstvo plánuje na železnici. V roce 2020 na železniční investice vynaloží 27,1 miliardy korun, o rok později 45,6 miliardy."/>
  </head>
  <body>
    <article>
      <h1>Silniční revoluce se nekoná. Stát příští rok zprovozní jen 21 kilometrů nových dálnic</h1>
      <address>
        <time datetime="2019-11-25T10:32:48+00:00">25 Nov 2019, 10:32</time>
      </address>
      <p>V příštích dvou letech by měla pokračovat stavba dálniční sítě na jihočeské D3, karlovarské D6, chomutovské D7, královéhradecké D11, frýdecko-místecké D48 nebo obchvat Otrokovic na D55.</p>
      <p>Související</p>
      <h3>Ministr dohání statistiky. Do konce roku se musí stihnout otevřít ještě 25 km dálnic</h3>
      <figure>
        <img src="https://cdn.xsd.cz/resize/a1f499467c843b54914b56753d70fcb7_resize=240,135_.jpg?hash=2f889a66b86c5a688e208e1f4f9ee082"/>
      </figure>
      <p>"Pro rok 2020 máme připraveny dálnice k zahájení za 23,6 miliardy korun, pro rok 2021 dokonce chceme investovat 51,3 miliardy do nových dálnic," uvedl ministr dopravy Vladimír Kremlík (za ANO).</p>
      <p>Další investice ministerstvo plánuje na železnici. V roce 2020 na železniční investice vynaloží 27,1 miliardy korun, o rok později 45,6 miliardy a v roce 2022 počítá s ministerstvo s 32 miliardami korun.</p>
      <p>Z velkých projektů bude pokračovat úprava tratě mezi pražským hlavním nádražím a Hostivaří, Smíchovem a Černošicemi nebo výstavba koridoru mezi Sudoměřicemi a Voticemi, který směřuje do Českých Budějovic. Opravovat se budou také nádražní budovy ve Vsetíně nebo Mostě. Práce budou pokračovat i na trati z centra Prahy na Letiště Václava Havla.</p>
      <p>Stát je dlouhodobě kritizován za pomalou stavbu dálnic. Problémy jsou především s přípravou staveb. V mnohých případech trvá až 13 let, což je výrazně déle než v některých okolních státech.</p>
      <p>Související</p>
      <h3>Pomalu, chaoticky, bez strategie. Mapa ukazuje, jak nahodile se v Česku staví silnice</h3>
      <figure>
        <img src="https://cdn.xsd.cz/resize/3d7e02b5171f3c139e2eaf777cca773b_extract=156,133,1465,824_resize=240,135_.jpg?hash=4e4365f01afb56a3276eda73d877124b"/>
      </figure>
      <p>Infografika</p>
      <p>Například v sousedním Německu trvá podle odborníků příprava v průměru kolem sedmi let. Ministerstvo dopravy si zrychlení staveb slibuje zejména od novely tzv. liniového zákona. Měla by výrazně zrychlit právě přípravnou část, podle úřadu až o třetinu.</p>
      <p>Nyní je v Česku rozestavěno podle ministerstva 260,3 kilometru silničních staveb, z toho nových dálnic je přes 138 kilometrů. Více než 60 kilometrů pak připadá na opravy dálnice D1. Zbylou částí jsou silnice první třídy. V Česku je nyní v provozu zhruba 1256 kilometrů dálnic a přes 5642 kilometrů silnic první třídy.</p>
    </article>
  </body>
</html>