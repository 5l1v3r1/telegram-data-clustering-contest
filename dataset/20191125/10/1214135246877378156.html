<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/education/30302"/>
    <meta property="og:site_name" content="ערים"/>
    <meta property="article:published_time" content="2019-11-25T10:49:50+00:00"/>
    <meta property="og:title" content="בית הספר מעלות משולם ברחובות נבחר כבית הספר המצטיין של החינוך הממלכתי דתי במחוז מרכז"/>
    <meta property="og:description" content="בית הספר &quot;מעלות משולם&quot; זכה בפרס החינוך המחוזי מרכז כבית הספר המצטיין של החינוך הממלכתי דתי לשנת התש&quot;פ. המנהל מאיר אמויאל: &quot;עבודה והשקעה לאורך השנים נותנת את אותותיה בקרב התלמידים&quot;. ממלא מקום ראש העיר ומחזיק תיק החינוך, זהר בלום: &quot;גודלו של בית הספר אינו גורע מהיותו בית חינוך של ממש&quot;"/>
  </head>
  <body>
    <article>
      <h1>בית הספר מעלות משולם ברחובות נבחר כבית הספר המצטיין של החינוך הממלכתי דתי במחוז מרכז</h1>
      <h2>בית הספר "מעלות משולם" זכה בפרס החינוך המחוזי מרכז כבית הספר המצטיין של החינוך הממלכתי דתי לשנת התש"פ. המנהל מאיר אמויאל: "עבודה והשקעה לאורך השנים נותנת את אותותיה בקרב התלמידים". ממלא מקום ראש העיר ומחזיק תיק החינוך, זהר בלום: "גודלו של בית הספר אינו גורע מהיותו בית חינוך של ממש"</h2>
      <address><time datetime="2019-11-25T10:49:50+00:00">25 Nov 2019, 10:49</time> by <a rel="author">אלעד חיימוביץ'</a></address>
      <p>בית הספר מעלות משולם ברחובות נבחר לבית הספר הטוב ביותר במחוז המרכז של מנהל החינוך הממלכתי דתי במשרד החינוך לשנת הלימודים התש"פ.</p>
      <p>בית הספר הוקם בשנת 1981 והוא מונה 35 כיתות וכ- 950 תלמידים. בראשו עומד המנהל מאיר אמויאל מזה כ-18 שנים. בשבוע שעבר ביקרה במקום ועדת הפרס של החמ"ד בהרכב של 7 חברים ובראשם מיכל דהאן, יו"ר ועדת הפרס הארצי. במהלך הביקור הוועדה סקרה את הפרויקטים הפדגוגיים הייחודיים בבית הספר לאורך כל ששת אבני הדרך של החמ"ד. בכל עמדה הוועדה נחשפה למגוון רחב ומקיף של פעילויות הנערכות במקום, כמו למשל "אבירי השולחן העגול" אשר מעניק לתלמידים יכולת לבטא את דעותיהם בנושאים שונים תוך פיתוח תרבות דיאלוג, "חדר החלומות" אשר מתגמל את התלמידים על הישגיהם והתנהגותם, ועוד.</p>
      <p>במהלך הביקור נכח גם ממלא מקום ראש העיר זהר בלום, מחזיק תיק החינוך. הוא ריגש את הוועדה בספרו כי בעבר הוא נהג להתלוות למנהל לחוגי בית על מנת לחשוף את בית הספר להורים, וכעת בית הספר נחשב לאחד מהגדולים בישראל, אך גודלו אינו פוגע באיכותו או במידת הביקוש.</p>
      <p>ראש העיר רחמים מלול: "אנו גאים בבית הספר מעלות משולם ומברכים את הצוות ואת התלמידים וההורים על הזכייה. זוהי עוד הוכחה נוספת כי מערכת החינוך ברחובות היא מהטובות בישראל. נמשיך לתמוך במוסדות החינוך בעיר בכל דרך אפשרית".</p>
      <p>זהר בלום: "אני מלווה את בית הספר שנים רבות ואין לי ספק שהוא ראוי לפרס המחוזי ואף לפרס הארצי. בית הספר נהנה משילוב ייחודי של צוות חינוכי מסור ומוכשר, והשקעה עצומה בפדגוגיה ובחינוך לערכים. גודלו של בית הספר אינו גורע מהיותו בית חינוך של ממש, ואני מברך את הצוות, התלמידים וההורים על הזכייה המשמחת".</p>
      <p>מאיר אמויאל, מנהל מעלות משולם: "עבודה והשקעה לאורך השנים נותנת את אותותיה בקרב התלמידים. הם מוערכים ומחוזרים על ידי חטיבות הביניים השונות. יש לנו צוות מצוין ומחויב, התמדה ועקביות בחינוך הם המקור להצלחה וגאווה. שת"פ מעולה עם ההורים והרשות המקומית תורמים רבות להישגים ולהכרה בפרס".</p>
    </article>
  </body>
</html>