<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/fotograf-hersonskogo-jevromajdanu-istorija-oleksandra-kornjakova"/>
    <meta property="og:site_name" content="ПІК"/>
    <meta property="article:published_time" content="2019-11-25T10:00:00+00:00"/>
    <meta property="og:title" content="Фотограф херсонського Євромайдану: історія Олександра Корнякова"/>
    <meta property="og:description" content="Від перших днів херсонського Євромайдану Олександр Корняков фотографував херсонських активістів. На його світлинах — історичні факти, які доводять, що Херсон був і лишається проукраїнським, а херсонці виходили на головну площу міста, як і люди в інших містах України, із перших днів протистоянь"/>
  </head>
  <body>
    <article>
      <h1>Фотограф херсонського Євромайдану: історія Олександра Корнякова</h1>
      <address>
        <time datetime="2019-11-25T10:00:00+00:00">25 Nov 2019, 10:00</time>
      </address>
      <p>
        <b>Від самого початку Євромайдану у Херсоні фотограф і журналіст Олександр Корняков фотографував ті буремні події у Херсоні та Києві. Його фото сьогодні — це по-справжньому цінний скарб, який дозволяє відновити у пам'яті справжні події.</b>
      </p>
      <p>Від перших днів херсонського Євромайдану <b>Олександр Корняков</b> фотографував херсонських активістів. На його світлинах — історичні факти, які доводять, що Херсон був і лишається проукраїнським, а херсонці виходили на головну площу міста, як і люди в інших містах України, із перших днів протистоянь - повідомляє <a href="http://kavun.city/">Кавун.city</a>.</p>
      <figure>
        <img src="https://pik.ua/Media/files/filemanager/2019/11/25/1452442_152525861584314_337894462_n.jpg"/>
      </figure>
      <h3>Майдан у Києві</h3>
      <p>Майже одразу після початку Євромайдану Олександр Корняков поїхав до Києва:</p>
      <p>
        <i>«Мені було цікаво, що насправді відбувається в Києві. Це був і професійний інтерес, і особистий. Ми багато бачили в новинах, але побачити на власні очі — це зовсім інше. І так вийшло, що я приїхав — і цієї ж ночі була перша спроба розігнати мітингувальників. Палатка херсонців була маленька. Не та, що була відомою потім, а ще маленька: вона як раз знаходилась під будинком профспілок. Тоді горіли палатки — і я застав початок цих подій. ОМОН зніс зокрема і херсонську палатку, відновити її не було можливості.».</i>
      </p>
      <figure>
        <img src="https://pik.ua/Media/files/filemanager/2019/11/25/o_1dqebe327121t1ndmhdd1ch8qs697.jpg"/>
      </figure>
      <p>Олександр поділився, що його приємно вразила дисципліна на Майдані: палатки охоронялись, були чергування, люди знали одне одного, контролювали продукти і речі.</p>
      <p>
        <i>«Вдруге до Києва я поїхав вже на Новий рік. Це був також важкий період на Майдані, хоча і спокійніший за попередні. Чимало було на Майдані людей з Херсона: це і активісти, і ті, хто потім обійняв якісь посади, і ті, хто зараз пропав з поля зору. І всі були приємними, щирими. Звісно, хтось із тих пір сильно змінився, хтось продовжує свою активну громадську діяльність, а про когось лише просто чую щось — давно не бачились. Знаю, що чимало херсонців згодом пішли захищати Україну на Сході країни, когось уже немає серед живих».</i>
      </p>
      <figure>
        <img src="https://pik.ua/Media/files/filemanager/2019/11/25/IMG_2324.jpg"/>
      </figure>
      <p>Новий 2014-й рік разом на київському Майдані зустрічали кілька десятків тисяч людей, які вірили у зміни. За словами Олександра, це була відносно спокійна ніч — у порівнянні з розгонами. Саме тоді зародилась традиція у херсонських активістів зустрічати новий рік на головній площі міста — площі Свободи. Там на Новий рік взагалі людно, але обов'язково буде і група людей, які виходять родинами саме на знак пам'яті про події на Майдані:</p>
      <p>
        <i>«Тоді в обличчях майданівців і в Києві, і в Херсоні була надія і щира віра: люди вірили і намагались змінити країну на краще. Дуже багато було молодих людей — взагалі різного віку люди. Чимало на вихідних приїздили: 5 днів працювали, а на вихідних їхали на Майдан».</i>
      </p>
      <figure>
        <img src="https://pik.ua/Media/files/filemanager/2019/11/25/IMG_8248.jpg"/>
      </figure>
      <h3>Стояв, підтримував — і якщо буде потрібно, вийду знову</h3>
      <p>
        <i>«Я ніколи не казав, що стояв на Майдані. Я виконував свою роботу — я був журналістом. Так, я пітримував і продовжую підтримувати цінності Майдану, але я не був активним мітингувальником: були люди, які ризикували набагато більше, ніж я. Але зараз, коли чимало людей змінили своє ставлення з тих чи інших причин та відмовляються визнавати, що були на Майдані, я вже принципово кажу: стояв, підтримував — і якщо буде потрібно, вийду знову».</i>
      </p>
      <figure>
        <img src="https://pik.ua/Media/files/filemanager/2019/11/25/1496332_10201765603996002_1851316103_o-2.jpg"/>
      </figure>
      <related>
        <h4>Новини по темі</h4>
        <a href="https://pik.ua/news/url/jak-v-agrarnomu-universiteti-vidznachili-masljanu-foto"/>
        <a href="https://pik.ua/news/url/brati-kapranovi-zustrilisja-zi-studentami-hersonskogo-agrarnogo-universitetu"/>
        <a href="https://pik.ua/news/url/u-hersonskomu-muzeji-zaproshujut-u-novorichni-fotozoni"/>
      </related>
    </article>
  </body>
</html>