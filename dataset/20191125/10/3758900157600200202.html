<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-magdalena-biejat-dziwi-mnie-ze-prezes-pis-nie-rozumie-na-czy,nId,3353947"/>
    <meta property="og:site_name" content="RMF24"/>
    <meta property="article:published_time" content="2019-11-25T10:21:44+00:00"/>
    <meta property="og:title" content="Magdalena Biejat: Dziwi mnie, że prezes PiS nie rozumie, na czym polega przewodniczenie komisji"/>
    <meta property="og:description" content="Dziwi mnie, że prezes PiS tak bardzo nie rozumie na czym polega przewodniczenie komisji - powiedziała szefowa Komisji Polityki Społecznej i Rodziny Magdalena Biejat (Lewica) odnosząc się do słów Jarosława Kaczyńskiego dotyczących kontrowersji wokół powołania jej na tę funkcję."/>
  </head>
  <body>
    <article>
      <h1>Magdalena Biejat: Dziwi mnie, że prezes PiS nie rozumie, na czym polega przewodniczenie komisji</h1>
      <address><time datetime="2019-11-25T10:21:44+00:00">25 Nov 2019, 10:21</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>Dziwi mnie, że prezes PiS tak bardzo nie rozumie na czym polega przewodniczenie komisji - powiedziała szefowa Komisji Polityki Społecznej i Rodziny Magdalena Biejat (Lewica) odnosząc się do słów Jarosława Kaczyńskiego dotyczących kontrowersji wokół powołania jej na tę funkcję.</b>
      </p>
      <figure>
        <img src="https://i.iplsc.com/szefowa-komisji-polityki-spolecznej-i-rodziny-magdalena-biej/0009ETMFYKY6X9GH-C123-F4.png"/>
        <figcaption>Szefowa Komisji Polityki Społecznej i Rodziny Magdalena Biejat (Lewica)<cite>/Leszek Szymański /PAP</cite></figcaption>
      </figure>
      <p><a href="https://www.rmf24.pl/fakty/polska/news-rzecznik-pis-o-magdalenie-biejat-potrafimy-przyznac-sie-do-b,nId,3353889"><u><b>Prezes PiS Jarosław Kaczyński w wywiadzie dla "Gazety Polskiej" </b></u></a>skomentował poparcie przez posłów PiS kandydatury Magdaleny Biejat na przewodniczącą sejmowej Komisji Polityki Społecznej i Rodziny. <i>Ta sprawa wkrótce zostanie rozwiązana. Nie chcę wchodzić w szczegóły, ale tak jak w życiu, także w polityce zdarzają się różne zwroty akcji </i>- zaznaczył Jarosław Kaczyński.</p>
      <h4>"Jeżeli PiS zdecyduje, żeby mnie odwołać, to tak zdecyduje, bo ma większość w komisji"</h4>
      <p><i>Niewiele możemy zrobić. Jeżeli PiS zdecyduje, żeby mnie odwołać, to tak zdecyduje, bo ma większość w komisji. Już podczas głosowania nad członkami do KRS udowodnili, że mogą zrobić wszystko</i> - powiedziała Magdalena Biejat. Podkreśliła, że wielokrotnie zapewniała, że będzie "dopuszczała do dyskusji nad wszystkimi projektami, niezależnie, kto je wniesie, że jest za dialogiem, za konstruktywną pracą".<i> I jestem przekonana, że możemy się w wielu tematach dotyczących polityki socjalnej porozumieć. Niestety nie dano mi szansy się wykazać, bo PiS odrzucił wniosek o skierowanie ustawy o Funduszu Solidarnościowym do Komisji Polityki Społecznej</i> - podkreśliła.</p>
      <p>Prezes PiS w rozmowie z "Gazetą Polską" tłumaczył, że dla PiS "sprawy rodziny są najważniejsze i dopóki jesteśmy przy władzy, nie dopuścimy do tego, by ktoś przeprowadzał eksperymenty, których efektem będzie krzywdzenie dzieci i rozbijanie rodziny".<br/><br/><i>Dziwi mnie, że pan prezes tak bardzo nie rozumie na czym polega przewodniczenie komisji. Przecież jest dużo bardziej doświadczonym posłem niż ja </i>- zaznaczyła Magdalena Biejat.<i> Nie wiem, jakie eksperymenty miałby przeprowadzać szef jakiejkolwiek komisji, naszym zadaniem jest kierowanie jej pracami a decyzje zapadają zawsze większością głosów. Przypominam, że w każdej komisji to PiS ma większość </i>- dodała.</p>
      <h4>Magdalena Biejat szefową komisji</h4>
      <p>Kandydaturę Magdaleny Biejat na szefową komisji poparło 25 posłów, przeciw było trzech, czterech wstrzymało się od głosu.<br/><br/>Po wyborze powiedziała, że ważne jest, aby posłowie różnych opcji współpracowali i potrafili wypracowywać najlepsze rozwiązania. Podkreśliła, że zadaniem komisji powinno być dążenie do niwelowania nierówności a przedmiotem jej obrad powinny być przede wszystkim kwestie związane z rozwojem usług publicznych - żłobków, systemu zabezpieczeń społecznych i sprawy osób z niepełnosprawnościami.<br/><br/>Rzecznik Solidarnej Polski Jan Kanthak poinformował w ubiegły wtorek, że posłowie jego ugrupowania zwrócili się do współkoalicjantów ze Zjednoczonej Prawicy - PiS i Porozumienia - o odwołanie Magdaleny Biejat. Według niego, nie może ona sprawować swojej funkcji bo - jak mówił - jest osobą, która "niszczy polskie rodziny, chce zabijać poczęte dzieci, która zagraża naszej przyszłości".</p>
      <p>Odwołania Magdaleny Biejat chce też Konfederacja.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-rzecznik-pis-o-magdalenie-biejat-potrafimy-przyznac-sie-do-b%2CnId%2C3353889%3Fparametr%3Dembed_tyt">Rzecznik PiS o Magdalenie Biejat: Potrafimy przyznać się do błędu</a>
      </p>
    </article>
  </body>
</html>