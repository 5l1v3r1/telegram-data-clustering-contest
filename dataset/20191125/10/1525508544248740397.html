<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780553/%D8%AC%D8%A7%DB%8C%D8%B2%D9%87-%D8%AA%DB%8C%D9%84%D9%88%D8%B1-%DA%A9%D8%A7%D9%86%D8%A7%D8%AF%D8%A7-%D8%A8%D9%87-%D9%86%D9%82%D8%B7%D9%87-%D8%A2%D8%AE%D8%B1-%D8%B1%D8%B3%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:26:06+00:00"/>
    <meta property="og:title" content="زمان اهدای جوایز: ۲ مارس ۲۰۲۰ جایزه تیلور کانادا به نقطه آخر رسید"/>
    <meta property="og:description" content="جایزه آربی‌سی تیلور که هر سال به بهترین کتاب غیرداستانی کانادا اهدا می‌شد، آخرین دوره خود را برگزار می‌کند."/>
  </head>
  <body>
    <article>
      <h1>زمان اهدای جوایز: ۲ مارس ۲۰۲۰ جایزه تیلور کانادا به نقطه آخر رسید</h1>
      <address>
        <time datetime="2019-11-25T10:26:06+00:00">25 Nov 2019, 10:26</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از نشنال پست، آخرین دوره اهدای جوایز تیلور ۲ مارس ۲۰۲۰ برگزار می‌شود.</p>
      <p>این جایزه ۲۵ هزار دلاری کانادایی که به بهترین کتاب غیرداستانی سال اهدا می‌شد، از سال ۲۰۰۰ شروع به کار کرده و به یکی از مهمترین جوایز ادبی کانادا بدل شده‌ بود.</p>
      <p>نورین تیلور بنیانگذار این جایزه اعلام کرد: ما تاکنون به دستاوردهای مهمی رسیده‌ایم.</p>
      <p>تیلور این جایزه را به یاد شوهر فقیدش چارلز تیلور که روزنامه‌نگار و نویسنده کتاب‌هایی چون «۶ سفر» و «توری‌های رادیکال» بود و سال ۱۹۹۷ درگذشت، بنیان گذاشته بود.</p>
      <p>تیلور فقید نویسنده آثار غیرداستانی و بر این باور بود که این ژانر در کانادا باید بیشتر مد نظر قرار بگیرد. به همین منظور جایزه تیلور شکل گرفت.</p>
      <p>خانم تیلور تاکید کرد در حالی که می‌داند تغییر عظیمی در افق‌های نویسندگان، ناشران و پلت‌فرم‌هایی که آنها برای ایجاد ارتباط بین آثارشان برقرار می‌کنند، ایجاد شده؛ اما اطمینان دارد که این توجه به آثار غیرداستانی کانادایی در آینده نیز ادامه خواهد داشت.</p>
      <p>از برندگان پیشین این جایزه می‌توان از کارول شیلدز برای کتاب «جین آستن»، چارلز فوران برای «مردخای: زندگی و دوران»، توماس کینگ برای «سرخپوست ناراحت»، رزمری سالین برای «دختر استالین» یاد کرد.</p>
      <p>برنده سال پیش کیت هریس بود که برای خاطرات سفرش با عنون «سرزمین‌های مرزهای گمشده» به عنوان برنده این جایزه در سال ۲۰۱۹ انتخاب شده بود.</p>
      <p>جایزه ۲۵ هزار دلاری آربی‌سی تیلور یکی از پرارزش‌ترین جوایز ادبی کانادا برای یک کتاب بود. از دیگر جوایز مهم کانادایی برای آثار غیرداستانی می‌توان از جایزه ۲۵ هزار دلاری فرماندار کل و جایزه ۶۰ هزار دلاری هیلاری وستون انجمن نویسندگان کانادا یاد کرد.</p>
      <p>جایزه تیلور همچنین برنده‌ای هم برای نویسندگان تازه‌کار انتخاب می‌کرد که شامل یک جایزه ۱۰ هزار دلاری برای یک اثر از نویسنده‌ای تازه کار می‌شد که در اوایل حرفه خود باشد.</p>
      <p>از آنجا که این جایزه مدتی دو سالانه بود، برنده سال ۲۰۲۰ نوزدهمین دریافت کننده این جایزه خواهد بود.</p>
      <p>تیلور گفت: وقتی کارمان را شروع کردیم تقریبا سالی ۳۵ کتاب را بررسی می‌کردیم و نمی‌توانست انتشار یک فهرست اولیه معنی داشته باشد، اما در طی سال‌ها آنقدر کتاب‌های خوب چاپ شد که فهرست اولیه هم داشتیم.</p>
      <p>جایزه آربی‌سی تیلور ابتدا به عنوان «چارلز تیلور پرایز» شناخته و تا سال ۲۰۰۴ به صورت دوسالانه بود برگزار می‌شد. این جایزه سپس به صورت سالانه درآمد و سال ۲۰۱۳ با پشتیبانی مالی کمپانی RBC، نام این کمپانی به جایزه افزوده شد و قرار شد یک جایزه ۱۰ هزار دلاری هم به نویسنده پراستعداد ۱۸ تا ۳۵ ساله به انتخاب برنده جایزه اصلی اهدا شود.</p>
      <p>گروه داوران دور نهایی این جایزه متشکل از مارگارت آتوود یکی از دو برنده جایزه بوکر ۲۰۱۹، کورال آن هاولز پروفسور بریتانیایی و پیتر تدوکس مترجم آمریکایی است.</p>
      <p>هیات داوران امسال ۱۵۵ کتاب را بررسی کرده‌اند و فهرست اولیه جایزه را ۴ دسامبر ۲۰۱۹ منتشر می‌کنند.</p>
      <p>فهرست نهایی ۸ ژانویه ۲۰۲۰ و نام برنده ۲ مارس ۲۰۲۰ (۱۲ اسفند ۱۳۹۸) اعلام خواهد شد.</p>
    </article>
  </body>
</html>