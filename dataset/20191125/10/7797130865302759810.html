<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546738/Novi-e-servis-RGZ-omoguceno-digitalno-podnosenje-zahteva-katastru.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T10:31:00+00:00"/>
    <meta property="og:title" content="Novi e-servis RGZ, omogućeno digitalno podnošenje zahteva katastru"/>
    <meta property="og:description" content="Republički geodetski zavod (RGZ) saopštio je da je u okviru eŠaltera počeo da radi novi e-servis koji će omogućito..."/>
  </head>
  <body>
    <article>
      <h1>Novi e-servis RGZ, omogućeno digitalno podnošenje zahteva katastru</h1>
      <address>
        <time datetime="2019-11-25T10:31:00+00:00">25 Nov 2019, 10:31</time>
      </address>
      <p>Republički geodetski zavod (RGZ) saopštio je da je u okviru eŠaltera počeo da radi novi e-servis koji će omogućito licenciranim geodetskim organizacijama da komuniciraju sa RGZ isključivo elektronskim putem, a građanima je omogućeno digitalno podnošenje zahteva katastru putem licenciranih geodetskih organizacija.</p>
      <p>"Sada će građani sve svoje poslove vezane iz oblasti rada geodetskih organizacija moći da obave u svom gradu, bez obzira gde se njihova nepokretnost nalazi, što je ogromna ušteda vremena i novca", precizirano je u saopštenju.</p>
      <p>Podseća se da je do sada bilo neophodno otputovati u mesto u kom se nepokretnost nalazi i podneti zahtev u tamošnjoj službi katastra nepokretnosti.</p>
      <p>Istaknuto je da je novi e-servis najlakši, najbrži i najpouzdaniji put da građani reše probleme u vezi sa svojom imovinom, a istovremeno je omogućeno da administracija nepokretnosti funkcioniše lakše, jednostavnije, efikasnije i pouzdanije.</p>
      <p>RGZ je izradio i mapu licenciranih geodetskih organizacija u Srbiji, kojih ima 440, i obezbedio uvid u sve neophodne poslovne podatke.</p>
      <p>Mapi se može pristupiti preko <b><a href="http://www.rgz.gov.rs/">sajta RGZ</a></b>.</p>
    </article>
  </body>
</html>