<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905078/vp-s-elftal-van-de-week-ajax-en-sparta-hofleverancier-met-trio-s.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T10:00:00+00:00"/>
    <meta property="og:title" content="VP's Elftal van de Week: Ajax en Sparta niet te stoppen, één PSV'er"/>
    <meta property="og:description" content="Ajax en Sparta vormen na speelronde 14 het hart van VP's Elftal van de Week. De twee clubs leveren elk drie spelers. Ook AZ, FC Groningen, ADO Den Haag en PSV zijn vertegenwoordigd. Ariel Harush (Sparta)Hij wachtte geduldig op zijn kans, nadat Tim Coremans in de eerste maanden van het seizoen de voorkeur kreeg. In de gewonnen thuiswedstrijd tegen Vitesse pakte de Israëliër zijn kans, terwijl Coremans terug was van zijn schorsing."/>
  </head>
  <body>
    <article>
      <h1>VP's Elftal van de Week: Ajax en Sparta niet te stoppen, één PSV'er</h1>
      <address>
        <time datetime="2019-11-25T10:00:00+00:00">25 Nov 2019, 10:00</time>
      </address>
      <p>
        <b>Ajax en Sparta vormen na speelronde 14 het hart van VP's Elftal van de Week. De twee clubs leveren elk drie spelers. Ook AZ, FC Groningen, ADO Den Haag en PSV zijn vertegenwoordigd.</b>
      </p>
      <p><b>Ariel Harush (Sparta)</b><br/>Hij wachtte geduldig op zijn kans, nadat Tim Coremans in de eerste maanden van het seizoen de voorkeur kreeg. In de gewonnen thuiswedstrijd tegen Vitesse pakte de Israëliër zijn kans, terwijl Coremans terug was van zijn schorsing.</p>
      <p><b>Pantelis Hatzidiakos (AZ)</b><br/>Het gaat goed met Hatzidiakos, die een basisplaats heeft veroverd bij AZ en de laatste interlandperiodes zelfs een vaste waarde is bij de nationale ploeg van Griekenland. Tegen FC Utrecht hield hij weer de nul.</p>
      <p><b>Daley Blind (Ajax)</b><br/>Zijn ijzersterke seizoenstart kreeg in de eerste wedstrijd van 'blok drie' een vervolg. Extra knap voor een centrale verdediger: met zijn fijnbesnaarde passes stelt hij zijn ploeggenoten een paar keer per wedstrijd in staat om te scoren.</p>
      <figure>
        <img src="https://files.voetbalprimeur.nl/news/2019/11/23/v2_large_a0244b1d8402455210c8ae99726a0ce6eada9af3.jpg"/>
      </figure>
      <p><b>Jurgen Mattheij (Sparta)</b><br/>Mattheij is elk seizoen goed voor een handvol kopgoals en afgelopen weekend voegde hij er weer één toe aan zijn totaal. Mede door de openingstreffer van de centrale verdediger pakte Sparta de volle buit tegen Vitesse.</p>
      <p><b>Samir Memisevic (FC Groningen)</b><br/>Memisevic is terug bij Groningen en dat gaat niet onopgemerkt voorbij. Door zijn benutte strafschop - een zekerheidje - pakte zijn ploeg een dik verdiend punt tegen Feyenoord.</p>
      <p><b>John Goossens (ADO Den Haag)</b><br/>Op schitterende wijze sleepte Goossens een gelijkspel eruit voor ADO Den Haag. De linkspoot schoot vanaf 35 meter de bal in de kruising tegen Willem II en zorgde daarmee voor de 3-3 eindstand.</p>
      <figure>
        <img src="https://i.gyazo.com/53a176e06c95b2edcc77db36fb3b4e1d.jpg"/>
      </figure>
      <p><b>Bryan Smeets (Sparta)</b><br/>En dat was assist nummer zes voor Smeets, die dit seizoen uitstekend op dreef is voor Sparta. De promovendus staat op de elfde plaats in de Eredivisie, ver weg van de degradatiezone.</p>
      <p><b>Hakim Ziyech (Ajax)</b><br/>Het plezier spat ervan af bij Ziyech, die waarschijnlijk nog nooit zó gelukkig is geweest in zijn voetballeven. De spelmaker van Ajax vormt een gouden tandem met Quincy Promes, die hij twee keer op haast identieke wijze bediende tegen Heracles.</p>
      <p><b>Steven Bergwijn (PSV)</b><br/>Na zes opeenvolgende wedstrijden zonder overwinningen pakte PSV zondag tegen Heerenveen weer eens de drie punten. Bergwijn, terug van een blessure, was met twee goals de grote man.</p>
      <figure>
        <img src="https://files.voetbalprimeur.nl/news/2019/11/24/v2_large_fccb66ed4570916afc503371d933e76cb5ca73b3.jpg"/>
      </figure>
      <p><b>Vangelis Pavlidis (Willem II)</b><br/>Pavlidis scoorde tegen ADO voor het eerst sinds 21 september. Voor de Griek waren de treffers tegen ADO doelpunt zeven en acht van het seizoen, maar door het 3-3 gelijkspel kon hij niet echt genieten.</p>
      <p><b>Quincy Promes (Ajax)</b><br/>De verrassende topscorer van de Eredivisie heet Promes. Net als Donyell Malen staat hij dit seizoen op tien doelpunten. Tegen Heracles profiteerde hij weer optimaal van Ziyechs balletjes. Het resultaat: twee goals.</p>
      <figure>
        <img src="https://i.gyazo.com/bd1be56cc9ce1afe179e149dedd30915.png"/>
      </figure>
    </article>
  </body>
</html>