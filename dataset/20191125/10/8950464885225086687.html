<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/vyrobcovi-oneplus-unikli-telefonne-cisla-e-maily-a-adresy-zakaznikov/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T10:56:34+00:00"/>
    <meta property="og:title" content="Výrobcovi OnePlus unikli telefónne čísla, e-maily a adresy zákazníkov"/>
    <meta property="og:description" content="Spoločnosť OnePlus má veľmi dobré referencie, čo sa ich portfólia mobilných produktov týka. Za ochranu osobných údajov však asi pochvalu nedostane."/>
  </head>
  <body>
    <article>
      <h1>Výrobcovi OnePlus unikli telefónne čísla, e-maily a adresy zákazníkov</h1>
      <h2>Nepríjemnosti.</h2>
      <address><time datetime="2019-11-25T10:56:34+00:00">25 Nov 2019, 10:56</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Spoločnosť OnePlus má veľmi dobré referencie, čo sa ich portfólia mobilných produktov týka. Za ochranu osobných údajov však asi pochvalu nedostane.</b>
      </p>
      <p><a href="https://forums.oneplus.com/threads/security-notification.1144088/">Výrobca na svojich stránkach informuje zákazníkov,</a> že došlo k úniku osobných údajov z ich interných systémov. Podľa výrobcu sa k osobným údajom o objednávkach dostala „tretia strana“, ktorá získala telefónne čísla, fyzické adresy, na ktoré bol objednaný tovar doručený, a e-mailové adresy.</p>
      <p>Čiastočne dobrou správou je, že sa neoprávnený subjekt nedostal k platobným údajom, k heslám a iným informáciám zo zákazníckych účtov. Spoločnosť OnePlus neautorizovaný prístup okamžite zastavila a posilnila bezpečnosť svojich systémov.</p>
      <p>Únik osobných údajov sa nedotkol všetkých zákazníkov OnePlus. Tých, ktorých sa týka, výrobca upozornil e-mailom. OnePlus ale <a href="https://forums.oneplus.com/threads/security-notification.1144088/">neuviedol</a>, aký objem dát unikol, respektívne aký počet zákazníkov ovplyvnil.</p>
      <figure>
        <img src="https://www.techbyte.sk/wp-content/uploads/2019/10/oneplus-7T-pro-tit.jpg"/>
        <figcaption>Foto: <a href="https://www.techbyte.sk/2019/09/oneplus-7-a-7-pro-ziskavaju-velku-aktualizaciu-na-android-10/">OnePlus 7 Pro</a></figcaption>
      </figure>
      <p>Zákazníci v takomto prípade nemajú veľa možností, ako do procesu zasiahnuť. Ich údaje môžu byť zneužité pre šírenie spamu, reklamy a nevyžiadanej pošty. Útočníci by sa teoreticky mohli snažiť vystupovať v mene spoločnosti OnePlus a odcudzené informácie využiť ako dôveryhodný prostriedok pre získanie ďalších hodnotnejších informácií.</p>
      <p>Preto je dôležité vedieť, aby užívatelia <b>nikomu a nikdy neposielali formou e-mailu heslá, platobné údaje alebo iné podobne citlivé informácie</b>. Neexistuje žiadny dôvod na to, aby ich OnePlus, ale aj iné spoločnosti takýmto spôsobom žiadali.</p>
      <p>Ak produkt od OnePlus vlastníte a upozornenie ste nedostali, vaše údaje sú v bezpečí. K dispozícii sú <b>pracovníci technickej podpory OnePlus</b> (<a href="https://www.oneplus.com/sk/support">TU</a>), ktorí sú v prípade potreby zákazníkom nápomocní a poskytnú im ďalšie informácie.</p>
    </article>
  </body>
</html>