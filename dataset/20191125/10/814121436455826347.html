<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10274412/biejat-przewodniczaca-sejmowej-komisji-rodziny-rzecznik-pis-potrafimy-przyznac-sie-do-bledu.html"/>
    <meta property="og:site_name" content="Wprost"/>
    <meta property="article:published_time" content="2019-11-25T10:09:00+00:00"/>
    <meta property="og:title" content="Biejat przewodniczącą sejmowej komisji rodziny. Rzecznik PiS: Potrafimy przyznać się do błędu"/>
    <meta property="og:description" content="W ubiegłym tygodniu Magdalena Biejat została przewodniczącą Komisji Polityki Społecznej i Rodziny. Radosław Fogiel komentował ten wybór na antenie TVP Info."/>
  </head>
  <body>
    <article>
      <h1>Biejat przewodniczącą sejmowej komisji rodziny. Rzecznik PiS: Potrafimy przyznać się do błędu</h1>
      <address>
        <time datetime="2019-11-25T10:09:00+00:00">25 Nov 2019, 10:09</time>
      </address>
      <p>
        <b>W ubiegłym tygodniu Magdalena Biejat została przewodniczącą Komisji Polityki Społecznej i Rodziny. Radosław Fogiel komentował ten wybór na antenie TVP Info.</b>
      </p>
      <p>Reprezentująca <a href="https://www.wprost.pl/tematy/10140682/partia-razem.html">Lewicę</a> Magdalena Biejat w czwartek 14 listopada głosami 25 posłów została wybrana przewodniczącą Komisji Polityki Społecznej i Rodziny. Wśród popierających ją znaleźli się także politycy PiS-u. Trzy osoby były przeciw, cztery wstrzymały się od głosu. Co ciekawe, choć <a href="https://www.wprost.pl/tematy/10124552/prawo-i-sprawiedliwosc.html">PiS</a> posiada we wspomnianej komisji większość, o fotel jej przewodniczącego ubiegali się wyłącznie Magdalena Biejat z Lewicy i Grzegorz Braun z Konfederacji.</p>
      <h3>Fogiel: Potrafimy przyznać się do błędu</h3>
      <p>– PiS postara się rozwiązać tę kwestię tak, aby uniknąć awantury w Sejmie, a zarazem uszanować tradycyjne wartości – powiedział Radosław Fogiel na antenie TVP Info. W ten sposób wicerzecznik PiS odniósł się do wyboru Magdaleny Biejat na szefową sejmowej Komisji Polityki Społecznej i Rodziny. Radosław Fogiel powiedział także, że trzeba „pamiętać, że podział komisji w Sejmie wypada z parytetu”. – Oczywiście nie mieliśmy wpływu na to, kogo Lewica na szefa tej komisji da - stwierdził. – Mówiliśmy od jakiegoś czasu, że nic nie jest dane raz na zawsze. Potrafimy przyznać się do błędu – ocenił Radosław Fogiel.</p>
      <h3>Biejat zostanie odwołana?</h3>
      <p>Przypomnijmy, we wtorek 19 listopada posłowie Solidarnej Polski Zbigniewa Ziobry, która razem z PiS Kaczyńskiego i Porozumieniem Gowina współtworzy Zjednoczoną Prawicę, zwrócili się z oficjalnym wnioskiem do klubu parlamentarnego Prawa i Sprawiedliwości. Domagają się odwołania Magdaleny Biejat ze stanowiska przewodniczącej komisji w Sejmie.</p>
      <related>
        <h4>Czytaj także:</h4>
        <a href="https://biznes.wprost.pl/finanse-i-inwestycje/10274403/pat-w-rozmowach-handlowych-miedzy-usa-i-chinami-drugi-etap-zagrozony.html"/>
      </related>
      <footer>Źródło: <a href="http://www.tvp.info/">TVP Info</a> / RMF FM</footer>
    </article>
  </body>
</html>