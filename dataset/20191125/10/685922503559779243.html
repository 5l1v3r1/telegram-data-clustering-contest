<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474569"/>
    <meta property="og:site_name" content="طرفداری"/>
    <meta property="article:published_time" content="2019-11-25T10:43:14+00:00"/>
    <meta property="og:title" content="جریمه بازیکنان ناپولی به خاطر سرپیچی از فرمان مالک باشگاه؛ آلان باید نیمی از دستمزد ماهیانه‌اش را بپردازد!"/>
    <meta property="og:description" content="طرفداری- از ایتالیا خبر می‌رسد ناپولی جریمه کردن بازیکنانی که از حضور در کمپ تمرینی تیم امتناع کردند را آغاز کرده است."/>
  </head>
  <body>
    <article>
      <h1>جریمه بازیکنان ناپولی به خاطر سرپیچی از فرمان مالک باشگاه؛ آلان باید نیمی از دستمزد ماهیانه‌اش را بپردازد!</h1>
      <address><time datetime="2019-11-25T10:43:14+00:00">25 Nov 2019, 10:43</time> by <a rel="author" href="https://www.tarafdari.com/%D9%85%DB%8C%D9%84%D8%A7%D8%AF-%D9%88%D9%81%D8%A7%D8%AF%D8%A7%D8%B1/130292" target="_blank">میلاد وفادار</a></address>
      <pre>نتایج ضعیف پارتنوپی در سایه اختلافات داخلی ادامه دارد.</pre>
      <p><a href="https://www.tarafdari.com/"><b>طرفداری</b></a>- از ایتالیا خبر می‌رسد ناپولی جریمه کردن بازیکنانی که از حضور در کمپ تمرینی تیم امتناع کردند را آغاز کرده است.</p>
      <p>به گزارش<b> گاتزتا دلو اسپورت</b>، اورلیو دی لورنتیس یک هفته قبل از تعطیلات ملی به اعضای تیم دستور داد تا در کمپ تمرینی باشگاه بمانند ولی سرپیچی در اطاعت از این دستور باعث شد جرایمی برای خاطیان در نظر گرفته شود. با وجود این که ماده 11 توافقنامه میان بازیکنان و باشگاه می‌گوید که جریمه در نظر گرفته شده نمی‌تواند بیش از 25 درصد دریافتی ماهیانه بازیکن باشد، هافبک برزیلی تیم یعنی آلان با شدیدترین برخورد رو به رو شده است. ظاهرا به این بازیکن گفته شده است که باید نیمی از دستمزد ماهیانه خود را به عنوان جریمه بپردازد.</p>
      <p>کوریره دلو اسپورت دلیل جریمه سنگین آلان را درگیری او با <a href="https://www.tarafdari.com/node/1471686">ادو دی لورنتیس</a>، پسر مالک باشگاه و نایب رییس آن اعلام کرده است. بر این اساس جرایم در نظر گرفته شده برای هر بازیکن از 225 هزار یورو تا 22 هزار یورو متفاوت است که جمعا به 2.5 میلیون یورو می‌رسد. لیست جریمه‌ها برای بازیکنان ارسال شده است و حال آن‌ها آماده دفاع از خود می‌شوند. گفتنی است که تساوی 1-1 روز شنبه<a href="https://www.tarafdari.com/node/1473577"> ناپولی مقابل میلان</a>، روند مسابقات بدون برد این تیم را به شش مسابقه رساند.</p>
    </article>
  </body>
</html>