<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807346/61-%D8%AF%D8%B1%D8%B5%D8%AF-%D9%85%D8%A7%D9%84%DB%8C%D8%A7%D8%AA-%DA%A9%D8%B4%D9%88%D8%B1-%D8%B1%D9%88%DB%8C-%D8%AF%D9%88%D8%B4-%D8%B5%D9%86%D8%B9%D8%AA%DA%AF%D8%B1%D8%A7%D9%86-%D9%85%D8%B5%D9%88%D8%A8%D9%87%E2%80%8C%D8%A7%DB%8C-%D8%A8%D9%87-%D9%86%D9%81%D8%B9-%D8%A8%DA%86%D9%87-%D9%85%D8%AD%D9%84%E2%80%8C%D9%87%D8%A7%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%88-%D8%B1%D8%A6%DB%8C%D8%B3-%D9%85%D8%AC%D9%84%D8%B3-%D9%81%DB%8C%D9%84%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T10:13:00+00:00"/>
    <meta property="og:title" content="گزارش برنامه دیشب پایش؛ 61 درصد مالیات کشور، روی دوش صنعتگران / مصوبه‌ای به نفع بچه محل‌های رئیس جمهور و رئیس مجلس! +فیلم"/>
    <meta property="og:description" content="کارشناس مسائل اقتصادی در برنامه پایش گفت: سهم صنعت در تولید ناخالص داخلی، 12 درصد است و این در حالی است که همین صنعت به تنهایی 61 درصد مالیات کشور را پرداخت می کند!"/>
  </head>
  <body>
    <article>
      <h1>گزارش برنامه دیشب پایش؛ 61 درصد مالیات کشور، روی دوش صنعتگران / مصوبه‌ای به نفع بچه محل‌های رئیس جمهور و رئیس مجلس! +فیلم</h1>
      <h2>کارشناس مسائل اقتصادی در برنامه پایش گفت: سهم صنعت در تولید ناخالص داخلی، 12 درصد است و این در حالی است که همین صنعت به تنهایی 61 درصد مالیات کشور را پرداخت می کند!</h2>
      <address>
        <time datetime="2019-11-25T10:13:00+00:00">25 Nov 2019, 10:13</time>
      </address>
      <p>به گزارش <b>خبرنگار اقتصادی</b> خبرگزاری دانشجو، دیشب در برنامه ی اقتصادی «پایش»، موضوع «وضعیت پرداخت مالیات در صنعت کشور» و « مشکل تولیدکنندگان با مالیات» با حضور کارشناسان مسائل اقتصادی بررسی شد.</p>
      <p>سینا احدیان؛ کارشناس مسائل اقتصادی در برنامه پایش در خصوص وضعیت صنعت در اقتصاد ایران عنوان کرد:  سهم صنعت در تولید ناخالص داخلی، 12 درصد است و این در حالی است که همین صنعت به تنهایی 61 درصد مالیات کشور را پرداخت می کند و البته در دنیا این روند برعکس است!</p>
      <figure>
        <img src="https://snn.ir/files/fa/news/1398/9/4/848801_416.png"/>
      </figure>
      <p>سهم بخش های مختلف اقتصادی از تولید ناخالص داخلی ایران</p>
      <figure>
        <img src="https://snn.ir/files/fa/news/1398/9/4/848802_149.png"/>
      </figure>
      <p>سهم بخش های اقتصادی از پرداخت مالیات کل کشور</p>
      <p>این کارشناس اقتصادی با بیان اینکه برای بسیاری سوال است که چرا ما در حوزه صنعت و تولید مالزی ژاپن یا کره جنوبی و فرانسه نمی شویم ادامه داد: سهم صنعت در تولید ناخالص کشورهای مالزی، کره جنوبی و فرانسه بیش از 20 درصد است اما در پرداخت مالیات نیز به ترتیب 3.2، 13.6 و 16.5 درصد می باشد. به طورکلی در اکثر کشورهای پیشرفته سهم مالیات بخش صنعت کمتر از 10 درصد است.</p>
      <p>احدیان افزود: وقتی وضعیت صنعت ما بدین شکل است، پس توان رقابت با کشورهای پیشرفته را از دست می دهیم و این پاسخ مشخصی برای آن سوال است که چرا به لحاظ صنعتی نمی توانیم ژاپن، مالزی یا کره جنوبی شویم.</p>
      <figure>
        <img src="https://snn.ir/files/fa/news/1398/9/4/848803_141.png"/>
      </figure>
      <p>سهم صنایع در پرداخت مالیات کل کشور- نمونه مالزی، کره و فرانسه</p>
      <p>وی با اشاره به اینکه در حال حاضر دست دولت با فشار مالیاتی روی گلوی صنعت گران است و آنها تحت فشار هستند اضافه کرد:  اساسا مالیات منبع اصلی درآمد دولت ها در کشورهای پیشرفته است اما از طرف دیگر  به عنوان مهمترین ابزار تنظیمی در اقتصاد و مدیریت کشورها استفاده می شود.</p>
      <p>این کارشناس اقتصادی تصریح کرد: این مسئله بدین معناست که از مالیات به عنوان ابزاری برای هدایت سرمایه به سمت بازارهای مولد و تولیدی با ارزش افزوده بهره می برند و رشد صنایع و اشتغال را رقم می زنند. بدین ترتیب که دولت با کاهش مالیات صنایع مولد و به عبارتی مشوق معافیت مالیاتی به رشد و توسعه آنان کمک می کند و از سوی دیگر با در نظر گرفتن مالیات های سنگین در بازارهای نامولد ریسک و هزینه را بالا می برد و از انحراف سرمایه و منابع به سمت و فعالیت های مخرب اقتصادی و سفته بازی جلوگیری می کند.</p>
      <h3>
        <a href="https://snn.ir/fa/news/807280/%D8%B1%D9%88%D8%A7%DB%8C%D8%AA%DB%8C-%D8%B9%D8%AD%DB%8C%D8%A8-%D9%88-%D8%AA%D8%A7%D9%85%D9%84-%D8%A8%D8%B1%D8%A7%D9%86%DA%AF%DB%8C%D8%B2-%D8%A7%D8%B2-%D8%AA%D9%81%D8%A7%D9%88%D8%AA-%D9%85%D8%A7%D9%84%DB%8C%D8%A7%D8%AA%E2%80%8C%DA%AF%DB%8C%D8%B1%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D9%88-%DA%A9%D8%B4%D9%88%D8%B1%D9%87%D8%A7%DB%8C-%D8%AF%DB%8C%DA%AF%D8%B1">روایتی عحیب و تامل برانگیز از تفاوت مالیات‌گیری در ایران و کشورهای دیگر!</a>
      </h3>
      <p>احدیان با اشاره به مشکل مالیاتی پیش آمده برای چند شهرک صنعتی کشور ادامه داد: بر اساس قانون رفع موانع تولید رقابت پذیر و ارتقای نظام مالی کشور مصوب سال  94، شهرک های صنعتی مستقر در مناطق کمتر توسعه یافته به مدت 10 سال با نرخ صفر مشمول مالیات شدند. همچنین طبق بند 31 این قانون برای شهرک های صنعتی که در شعاع خارج از فاصله 120 کیلومتری از  تهران مستقر هستند، 7 تا 13 سال معافیت مالیاتی باید در نظر گرفته شود.</p>
      <p>این کارشناس اقتصادی اضافه کرد: پس از این موضوع، در جلسه هیئت وزیران برای تدوین آیین نامه اجرایی این قانون، با این استدلال عجیب که دود از هوا می آید بندی اضافه می شود که طبق آن باید فاصله هوایی مبنای اندازه گیری شهرک های صنعتی از پایتخت قرار گیرد تا مشمول قانون شوند. همین مسئله باعث شد که چندین شهرک صنعتی اطراف تهران از جمله شهرک صنعتی نمونه ی کاسپین قزوین، شهرک صنعتی اشتهارد البرز مشمول مالیات شوند و وعده ی قانونی مجلس و دولت شامل حال سرمایه گذاران و تولید کنندگان آن نشود!</p>
      <figure>
        <img src="https://snn.ir/files/fa/news/1398/9/4/848797_220.png"/>
      </figure>
      <p>وی ادامه داد:  البته نکته جالب ماجرا اینجاست که شهرک های صنعتی قم و سمنان در این بخشنامه ی اجرایی مستثنی می شوند و باید از آقای رئیس جمهور و رئیس مجلس سوال شود که علت این استثنا برای شهرهای آن ها چیست و چرا باید این تبعیض شکل بگیرد!</p>
      <p>احدیان تصریح کرد: همین تغییر یک کلمه در آیین نامه اجرایی، خیلی از صنایع را به تعطیلی کشاند و باعث شد تولید به انزوا برود. همچنین باعث فرار سرمایه گذاران داخلی و خارجی از تولید یا توسعه کار و معطل ماندن ایجاد 12 هزار شغل در شهرک صنعتی کاسپین یک قزوین  شد.</p>
      <figure>
        <img src="https://snn.ir/files/fa/news/1398/9/4/848798_670.png"/>
      </figure>
      <p>این کارشناس اقتصادی ادامه داد: دو نفر از وزرای وقت اقتصاد و صنعت در همان زمان نسبت به فاصله هوایی صنایع اعتراض کردند. همچنین وزاری بعدی، سه استاندار قزوین و نمایندگان مردم قزوین در مجلس شورای اسلامی بیش از 3 سال نامه نگاری کردند اما تا کنون هیچ ترتیب اثری داده نشده و معاون اول رئیس جمهور به این نامه ها پاسخ نداده است.</p>
      <figure>
        <img src="https://snn.ir/files/fa/news/1398/9/4/848800_457.png"/>
      </figure>
      <p>نمونه‌ی ده‌ها نامه برای رفع مشکل مالیاتی شهرک کاسپین طی سه سال اخیر</p>
      <p>احدیان با بیان اینکه به گفته ی خود رئیس سازمان امور مالیاتی 52 درصد از 300 هزار نفر میلیاردر کشور پرونده مالیاتی ندارند و حتی هزار تومان مالیات نداده اند، افزود: 48 درصد مابقی نیز مالیات واقعی خود را پرداخت نمی کنند.</p>
      <p>وی با بیان اینکه مالیات را باید از ثروتمندان و افراد متمول گرفت نه از فقرا و مستمندان افزود: در این کشور مثل سایر کشورهای دنیا باید دلالان و برخی پزشکان و وکلا مالیات دهند که درآمد های راحت و بالا دارند و اشتغالی ایجاد نمی کنند. اما در حال حاضر بار مالیات کشور روی دوش تولیدکنندگان و اقشار متوسط جامعه است و بسیاری فرار مالیاتی می کنند. امروز مشخص شده فراری های مالیاتی چه کسانی هستند بنابراین منتظریم که مسئولین حق مردم را از آن ها بگیرند .</p>
      <p>احدیان در پایان با انتقاد به معاون اول رئیس جمهور تاکید کرد: اگر واقعا توان و حال کار کردن در این شرایط را ندارید کنار روید تا دیگران کشور را جلو ببرند. در شرایط جنگ اقتصادی یک ستاد اقتصاد مقاومتی در کشور با فرماندهی معاون اول رئیس جمهور تشکیل شد اما تاکنون هیچ تاثیری نداشته است.</p>
    </article>
  </body>
</html>