<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780520/%D9%81%D8%B1%D9%87%D9%86%DA%AF-%D8%AC%D9%87%D8%A7%D8%AF%DB%8C-%D8%B1%D8%A7%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%88-%DA%86%D8%A7%D9%84%D8%B4-%D9%87%D8%A7%DB%8C-%D8%AF%D8%A7%D8%AE%D9%84%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:19:19+00:00"/>
    <meta property="og:title" content="فرمانده سپاه انصارالرضا(ع) خراسان جنوبی: فرهنگ جهادی راه مقابله با جنگ اقتصادی و چالش های داخلی است"/>
    <meta property="og:description" content="بیرجند-فرمانده سپاه انصارالرضا(ع) خراسان جنوبی با بیان اینکه فرهنگ جهادی راه مقابله با جنگ اقتصادی و چالش های داخلی است، گفت: توسعه فرهنگ جهادی عامل عقب نشینی دشمن و ایجاد وحدت در جامعه است."/>
  </head>
  <body>
    <article>
      <h1>فرمانده سپاه انصارالرضا(ع) خراسان جنوبی: فرهنگ جهادی راه مقابله با جنگ اقتصادی و چالش های داخلی است</h1>
      <address>
        <time datetime="2019-11-25T10:19:19+00:00">25 Nov 2019, 10:19</time>
      </address>
      <p>به گزارش <a href="https://www.mehrnews.com/">خبرنگار مهر</a>، سردار علی قاسمی ظهر دوشنبه در همایش استانی اختتامیه اردوهای جهادی اظهار داشت: به منظور ایجاد هم افزایی و هماهنگی بین دستگاه های خدمت رسان ستاد هماهنگی محرومیت زدایی استان در استانداری شکل گرفته است.</p>
      <p>وی بیان کرد: با هم افزایی و هماهنگی ایجاد شده امروز مسئولان در قلب مناطق دور افتاده و مرزی که همواره پشت نظام و انقلاب بوده اند حضور دارند اما هنوز هم جهاد جان و مال نیاز است.</p>
      <p>فرمانده سپاه انصارالرضا(ع) خراسان جنوبی با بیان اینکه عزت و هویت هر جامعه ای به جهاد وابسته است، عنوان داشت: بدون جهاد فرهنگ و جامعه معنایی ندارد و فرهنگ جهاد از اصول اسلام و درس اوصیای دین است.</p>
      <p>قاسمی با بیان اینکه فرهنگ جهادی و محرومیت زدایی را امام (ره) زنده کردند، افزود: فرهنگ جهادی برای رنج کشیدن و فقط غبطه خوردن نیست بلکه حضور در میدان های سخت و کارهای سخت است لذا فرهنگ جهادی کار و تلاش سخت را می طلبد.</p>
      <p>وی با تأکید بر اینکه کار جهادی خارج از قوانین اداری است، بیان داشت: البته این به معنای بی قانونی و خروج از قانون نیست بلکه به معنی ایجاد سرعت در انجام کارها و حذف بروکراسی های اداری است.</p>
      <p>فرمانده سپاه انصارالرضا(ع) خراسان جنوبی با اشاره به بیانات مقام معظم رهبری، گفت: فرهنگ جهادی راه مبارزه با هجمه های دشمن و راه مقابله با جنگ اقتصادی و چالش های داخلی است.</p>
      <p>قاسمی اضافه کرد: توسعه فرهنگ جهادی عامل عقب نشینی دشمن و ایجاد وحدت و اتحاد در جامعه خواهد بود.</p>
      <p>وی با بیان اینکه بنا به فرمایش مقم معظم رهبری در حوزه علم و تولید ثروت نیازمند کار جهادی هستیم، افزود: ما با اشرافی گری مخالف بوده و به دنبال ایجاد ثروت برای همه اقشار جامعه هستیم.</p>
      <p>فرمانده سپاه انصارالرضا(ع) خراسان جنوبی ادامه داد: این حرکت جهادی نیاز همه اقشار بسیج بوده و امروز در همه سطوح گروه های جهادی شکل گرفته است.</p>
      <p>قاسمی یادآور شد: در خراسان جنوبی نیز بین همه نهادهای خدمت رسان، دستگاه های دولتی و خیران هماهنگی های خوبی به وجود آمده و سبب شده هم عرصه خدمت رسانی و هم نوع خدمت ها در مناطق محروم توسعه یابد.</p>
    </article>
  </body>
</html>