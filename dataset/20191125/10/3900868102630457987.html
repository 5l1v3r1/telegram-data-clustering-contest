<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563176/bosnia-erzegobini-stoys-dromoys-polites-gia-tin-kakopoiisi-paidiwn-se-idryma"/>
    <meta property="og:site_name" content="NOOZ."/>
    <meta property="article:published_time" content="2019-11-25T10:56:00+00:00"/>
    <meta property="og:title" content="Βοσνία-Ερζεγοβίνη: Στους δρόμους πολίτες για την κακοποίηση παιδιών σε ίδρυμα"/>
    <meta property="og:description" content="Χιλιάδες πολίτες κατέβηκαν διαδήλωσαν μπροστά από το κτήριο της κυβέρνησης της κροατομουσουλμανικής ομοσπονδίας της Βοσνίας-Ερζεγοβίνης, ζητώντας την άμεση απομάκρυνση του επικεφαλής του κρατικού ιδρύματος στο Πάζαριτς, όπου, σύμφωνα με όσα έχουν έρθει στο φως της δημοσιότητας τις τελευταίες μέρες, παιδιά με ειδικές ανάγκες είναι δεμένα σε κρεβάτια και καλοριφέρ."/>
  </head>
  <body>
    <article>
      <h1>Βοσνία-Ερζεγοβίνη: Στους δρόμους πολίτες για την κακοποίηση παιδιών σε ίδρυμα</h1>
      <address>
        <time datetime="2019-11-25T10:56:00+00:00">25 Nov 2019, 10:56</time>
      </address>
      <p>
        <b>Χιλιάδες πολίτες κατέβηκαν διαδήλωσαν μπροστά από το κτήριο της κυβέρνησης της κροατομουσουλμανικής ομοσπονδίας της Βοσνίας-Ερζεγοβίνης, ζητώντας την άμεση απομάκρυνση του επικεφαλής του κρατικού ιδρύματος στο Πάζαριτς, όπου, σύμφωνα με όσα έχουν έρθει στο φως της δημοσιότητας τις τελευταίες μέρες, παιδιά με ειδικές ανάγκες είναι δεμένα σε κρεβάτια και καλοριφέρ.</b>
      </p>
      <p>Η φερόμενη κακοποίηση των παιδιών στο ίδρυμα Πάζαριτς αναμένεται -μεταδίδουν τα μέσα ενημέρωσης- να αποτελέσει βασικό θέμα της σημερινής συνεδρίασης της κυβέρνησης της κροατομουσουλμανικής ομοσπονδίας, υπουργοί της οποίας έχουν δηλώσει πως πρόκειται για ένα ιδιαίτερα ευαίσθητο και πολύπλοκο θέμα που απαιτεί τη συνεργασία πολλών φορέων για την επίλυσή του.</p>
      <p>Το θέμα που έφερε στη δημοσιότητα η βουλευτής του αντιπολιτευόμενου κόμματος Nasa Stranka, Σαμπίνα Τσούντιτς, προκάλεσε την άμεση κινητοποίηση των εισαγγελικών αρχών του Σαράγεβο και την αντίδραση χιλιάδων πολιτών που έχουν διαδηλώνουν από τη στιγμή που έγινε γνωστό το ζήτημα αυτό ζητώντας από την κυβέρνηση να αναλάβει δράση.</p>
      <p>Οι φωτογραφίες και το βίντεο που τράβηξε η Σαμπίνα Τσούντιτς σε διάστημα ενός έτους σοκάρισαν την κοινωνία: τα παιδιά φέρουν χειροπέδες -μερικές φορές με τα χέρια στην πλάτη- ενώ τα πόδια τους είναι δεμένα με σχοινί στο καλοριφέρ ή στο κρεβάτι τους, ώστε να μην μπορούν να κινηθούν. </p>
      <p>Ο διευθυντής του ιδρύματος, Ρετζέπ Σάλιτς ισχυρίσθηκε ότι οι φωτογραφίες δεν έχουν τραβηχτεί στο διάστημα που ασκεί εκείνος τα καθήκοντά του. Μάλιστα και ο ίδιος είχε καταγγείλει τον Σεπτέμβριο την «εγκληματική» συμπεριφορά της προηγούμενης διεύθυνσης.</p>
      <p>Οι πολίτες που διαδηλώνουν ζητούν την άμεση απομάκρυνση του επικεφαλής του ιδρύματος και τη δημιουργία μιας επιτροπής αποτελούμενης από επαγγελματίες υγείας για την προστασία των παιδιών.</p>
    </article>
  </body>
</html>