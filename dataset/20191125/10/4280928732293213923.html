<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/digitalisering/dyrare-abonnemang-nar-5g-slar-igenom-6979572"/>
    <meta property="og:site_name" content="Ny Teknik"/>
    <meta property="article:published_time" content="2019-11-25T10:34:00+00:00"/>
    <meta property="og:title" content="Dyrare abonnemang när 5g slår igenom"/>
    <meta property="og:description" content="Tillväxten av 5g-användare spås bli kraftig och gå fort, enligt Ericssons nya prognos."/>
  </head>
  <body>
    <article>
      <h1>Dyrare abonnemang när 5g slår igenom</h1>
      <address><time datetime="2019-11-25T10:34:00+00:00">25 Nov 2019, 10:34</time> by <a rel="author">Olle Lindström/TT</a></address>
      <h4>Tillväxten av 5g-användare spås bli kraftig och gå fort, enligt Ericssons nya prognos.</h4>
      <p>I slutet av 2019 bedöms ungefär 13 miljoner ha ett 5g-abonnemang. 2025 väntas den siffran ha stigit till 2,6 miljarder.</p>
      <p>Och i ungefär hälften av fallen där teleoperatörerna hunnit lansera sina 5G-tjänster har abonnemangspriset stigit med upp till 20 procent, enligt Patrik Cerwall, redaktör för Ericsson Mobility Report.</p>
      <p>– Men det är helt beroende av vilken strategi operatören har, säger han och pekar på att prishöjningen ofta är förknippad med fler tjänster.</p>
      <h3>Trögt i Sverige</h3>
      <p>Hittills har Sydkorea kommit längst, följt av Nordamerika och Kina. År 2025 spår Ericsson, som själv är just en av de ledande leverantörerna av telekomnät, att 5G kommer att täcka 65 procent av världens befolkning, i takt med att telefontillverkarna parallellt tar fram nya telefoner.</p>
      <p>I Europa går det trögare och då i synnerhet Sverige. Hårdare säkerhetsregler i spåren av misstankarna kring säkerheten mot kinesiska Huawei har fördröjt tilldelningen av de nya näten till operatörerna. Enligt Ericsson kommer 74 procent av alla abonnemang i Nordamerika bestå av 5g, i Europa bara 55 procent.</p>
      <related>
        <a href="https://www.nyteknik.se/opinion/5g-staller-helt-nya-krav-pa-sakerheten-6971476"/>
      </related>
      <p>Dagens telefoner, med undantag för de allra senaste 5g-modellerna, har ingen nytta av den nya tekniken, de är inte anpassade för den. Men det är ingen fara på taket, 4g duger gott länge till. Faktum är att det finns runt 1,9 miljarder 3g- respektive 1,7 miljarder 2g-abonnemang världen över, fullt i bruk fortfarande. Även 2025 kommer det att finnas många 2g-telefoner kvar, framför allt i Afrika och Asien, enligt Patrik Cerwall.</p>
      <p>– De lever kvar längre än vad vi trodde, 2g-telefonerna är tåligare, deras livslängd är längre, säger han.</p>
      <hr/>
      <h4>Fakta: Några siffror i prognosen</h4>
      <p>Den nya 5g-tekniken är mer kraftfull och snabbare, mer data kan transporteras i telekomnäten.</p>
      <p>I år har de första telenäten med 5g-tekniken börjat rullas ut i mindre skala, framför allt i Sydkorea, Nordamerika och Kina.</p>
      <p>I slutet av 2025 väntas 5g-näten täcka 65 procent av världens befolkning och stå för 45 procent av all mobildatatrafik.</p>
      <p>Mobilanvändarna väntas ha ökat sin konsumtion av mobildata från dagens 7,2 gigabyte till i genomsnitt 24 gigabyte per månad i slutet av 2025.</p>
      <p>Antalet 5g-abonnemang väntas under samma period ha stigit till 2,6 miljarder.</p>
      <p>Källa: Ericsson</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/premium/darfor-vill-ericsson-ha-5g-hjalp-av-nvidia-6976577"/>
        <a href="https://www.nyteknik.se/opinion/5g-staller-helt-nya-krav-pa-sakerheten-6971476"/>
        <a href="https://www.nyteknik.se/premium/har-ar-de-forsta-mobilchipen-med-inbyggda-5g-modem-6970801"/>
        <a href="https://www.nyteknik.se/digitalisering/huawei-redo-att-skriva-under-nytt-5g-avtal-med-sverige-6977918"/>
        <a href="https://www.nyteknik.se/innovation/nasa-5g-antenner-riskerar-att-sla-ut-vara-vadersatelliter-6966525"/>
      </related>
    </article>
  </body>
</html>