<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780581/%D8%AA%D8%B4%D8%B1%DB%8C%D8%AD-%D8%B7%D8%B1%D8%AD-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D9%88-%D9%86%D8%AD%D9%88%D9%87-%D8%A7%D8%AC%D8%B1%D8%A7%DB%8C-%D8%A2%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:20:36+00:00"/>
    <meta property="og:title" content="معاون برنامه‌ریزی و توسعه منابع وزارت آموزش‌وپرورش مطرح کرد تشریح طرح رتبه‌بندی معلمان و نحوه اجرای آن"/>
    <meta property="og:description" content="معاون برنامه‌ریزی و توسعه منابع وزارت آموزش‌وپرورش طرح رتبه‌بندی معلمان را دارای دو شرط اصلی دانست و گفت: این طرح به معلمانی که دارای ۲ سال سابقه خدمت و بالاتر باشند، اختصاص می‌یابد."/>
  </head>
  <body>
    <article>
      <h1>معاون برنامه‌ریزی و توسعه منابع وزارت آموزش‌وپرورش مطرح کرد تشریح طرح رتبه‌بندی معلمان و نحوه اجرای آن</h1>
      <address><time datetime="2019-11-25T10:20:36+00:00">25 Nov 2019, 10:20</time> by <a rel="author" href="https://www.mehrnews.com/archive?jr=370" target="_blank">آزاده سهرابی</a></address>
      <p>به گزارش <a href="https://www.mehrnews.com/">خبرگزاری مهر</a>، علی الهیار ترکمن با اشاره به تصویب طرح رتبه‌بندی معلمان در هیات دولت اظهار کرد: با تلاش جدی وزیر آموزش‌وپرورش و نگاه مثبت هیات دولت آیین‌نامه رتبه‌بندی معلمان به استناد ماده ۶۳ قانون برنامه ششم توسعه در هیات دولت به تصویب رسیده است.</p>
      <p>وی افزود: عملیات اجرایی رتبه‌بندی معلمان آغازشده است و تلاش می‌کنیم به‌زودی رتبه‌بندی را برای فرهنگیان اجرایی کنیم.</p>
      <p>
        <b>رتبه‌بندی برای معلمان دارای ۲ سال سابقه خدمت و بالاتر است</b>
      </p>
      <p>معاون برنامه‌ریزی و توسعه منابع وزارت آموزش‌وپرورش با اشاره به شرایط برخورداری از طرح رتبه‌بندی معلمان، اظهارکرد: آیین‌نامه رتبه‌بندی، دارای چند جز مشخص است که در درجه اول طرح رتبه‌بندی برای معلمانی است که مشمول طرح طبقه‌بندی معلمان هستند و همچنین شرط دوم برای معلمانی است که دارای ۲ سال سابقه خدمت و بالاتر باشند.</p>
      <p>وی بابیان اینکه آیین‌نامه ۵ رتبه حرفه‌ای را تعریف کرده است، گفت: فرهنگیان براساس سابقه خدمت، مدرک تحصیلی، دوره‌های آموزشی گذرانده شده، نمره‌های ارزشیابی و امتیازات حرفه‌ای و عوامل مشخصی که در آیین‌نامه قیدشده یکی از این ۵ طبقه را کسب و طبقه‌بندی خواهند شد.</p>
      <p>
        <b>سه صلاحیت مهم برای اختصاص افراد به طبقات</b>
      </p>
      <p>الهیار در ادامه اضافه کرد: سه صلاحیت مهم برای اختصاص افراد به طبقات مورد ارزیابی مدنظر قرار می‌گیرد که شامل صلاحیت‌های حرفه‌ای، عمومی و تخصصی است و این صلاحیت‌ها در متن آیین‌نامه به‌دقت و عملیاتی تعریف ‌شده است.</p>
      <p>معاون برنامه‌ریزی و توسعه منابع وزارت آموزش‌وپرورش با اشاره به سطوح کمیته‌های ارزیابی، اظهار کرد: کمیته‌های ارزیابی کار طبقه‌بندی معلمان را به هرکدام از رتبه‌های حرفه‌ای انجام می‌دهند که دارای ۳ سطح هستند. سطح اول منطقه و شهرستان‌ها، سطح دوم استان و سطح سوم مرکزی و ملی است که در ستاد انجام می‌گیرد.</p>
      <p>
        <b>برای هرکدام از معلمان گواهی‌نامه صلاحیت‌های حرفه‌ای صادر می‌شود</b>
      </p>
      <p>وی تصریح کرد: در ارزیابی‌های انجام‌گرفته برای هرکدام از معلمان گواهی‌نامه صلاحیت‌های حرفه‌ای صادر می‌شود که اصلی‌ترین و معتبرترین مدرک صلاحیت حرفه‌ای برای معلمان است.</p>
      <p>الهیار ترکمن اذعان کرد: گواهی‌نامه صلاحیت‌های حرفه‌ای علاوه بر آنکه معلمان را به یکی از رتبه‌های حرفه‌ای اختصاص می‌دهد، می‌تواند برای آن‌ها مزایای غیرمستقیم دیگری مثل انتصاب پست‌های مدیریتی، اعزام معلم به خارج کشور و سایر عوامل امتیازآور در وزارت آموزش‌وپرورش داشته باشد.</p>
      <p>
        <b>تمام کسانی که مشمول طرح طبقه‌بندی مشاغل معلمان هستند شامل رتبه‌بندی می‌شوند</b>
      </p>
      <p>وی در پاسخ به این سؤال که آیا طرح رتبه‌بندی مشمول شاغلان در پست‌های اداری می‌شود یا خیر، گفت: تمام کسانی که مشمول طرح طبقه‌بندی مشاغل معلمان هستند شامل رتبه‌بندی می‌شوند اما چون در قانون تصریح‌ شده است که این رتبه‌بندی برای معلمان است باید در آینده نزدیک مشاغل اداری و مدیریتی را از هم تفکیک کنیم.</p>
      <p>معاون برنامه‌ریزی و توسعه منابع وزارت آموزش‌وپرورش با اشاره به بخشنامه ۲۳۰، اظهارکرد: در این بخشنامه اجازه داده‌شده است که از معلمان در مشاغل اداری استفاده شود، که باید این بخشنامه را تفویض کنیم تا با توجه به نیاز و اعلام آمادگی متقاضی، فرد باید شغل اداری یا آموزشی را بپذیرد و براساس پذیرش هرکدام، از مزایای آن برخوردار شود.</p>
      <p>
        <b>باید تفکیک مشاغل اداری و آموزشی را انجام دهیم</b>
      </p>
      <p>وی در ادامه اضافه کرد: قانون صراحت کرده است که رتبه‌بندی معلمان است و معلم نیروی آموزشی است که در حال حاضر در مدرسه مشغول به تدریس است لذا بایدتفکیک مشاغل اداری و آموزشی را انجام دهیم.</p>
      <p>معاون برنامه‌ریزی و توسعه منابع وزارت آموزش‌وپرورش با بیان اینکه از اول مهرماه ۹۸ موارد ریالی رتبه‌بندی در احکام فرهنگیان درج می‌شود و معوقات آن پرداخت می‌شود، گفت: عملیات اجرایی رتبه‌بندی معلمان به‌سرعت آغاز خواهد شد و به استان‌ها ابلاغ می‌شود. در ابتدا باید امتیازات فعلی معلمان به‌روزآوری شود و رتبه‌های جدید و احکام اصلاح و ابلاغ شود و پس‌ازآن ضمن برقراری حقوق ماهانه، معوقات آن از اول مهرماه به‌صورت کامل پرداخت می‌شود.</p>
      <p>الهیار در پایان تأکید کرد: از فرهنگیان درخواست می‌کنیم که اخبار مربوط به رتبه‌بندی را فقط از طریق مسئولان ذی‌ربط در وزارت آموزش‌وپرورش و ادارات کل آموزش‌وپرورش استان‌ها پیگیری کنند و مطمئن باشند در معاونت برنامه‌ریزی و توسعه منابع به جد پیگیر احقاق حق فرهنگیان عزیز هستیم تا آیین نامه رتبه‌بندی به بهترین شکل انجام بگیرد و در حق معلمان اعمال شود.</p>
    </article>
  </body>
</html>