<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/smartphone-usb-porte-cavi/"/>
    <meta property="og:site_name" content="Il Post"/>
    <meta property="article:published_time" content="2019-11-25T10:10:46+00:00"/>
    <meta property="og:title" content="Bisogna stare attenti quando si caricano gli smartphone dalle porte USB nei luoghi pubblici"/>
    <meta property="og:description" content="Oltre a far passare la corrente, potrebbero essere usate per rubare dati o installare software pericolosi: ma ci sono modi per difendersi"/>
  </head>
  <body>
    <article>
      <h1>Bisogna stare attenti quando si caricano gli smartphone dalle porte USB nei luoghi pubblici</h1>
      <h2>Oltre a far passare la corrente, potrebbero essere usate per rubare dati o installare software pericolosi: ma ci sono modi per difendersi</h2>
      <address>
        <time datetime="2019-11-25T10:10:46+00:00">25 Nov 2019, 10:10</time>
      </address>
      <p>All’inizio di novembre il procuratore distrettuale di Los Angeles <a href="http://da.lacounty.gov/about/inside-LADA/juice-jacking-criminals-use-public-usb-chargers-steal-data-ff">ha diffuso</a> un comunicato, in seguito ripreso da <a href="https://www.washingtonpost.com/travel/2019/11/23/authorities-warn-usb-outlet-charging-scam-that-steals-travelers-private-information/">molti</a> <a href="https://www.nytimes.com/2019/11/18/technology/personaltech/usb-warning-juice-jacking.html">giornali</a>, per dire che può essere pericoloso caricare gli smartphone in luoghi pubblici attraverso le porte USB, perché quelle porte USB potrebbero permettere a persone malintenzionate di accedere ai dati contenuti negli smartphone. Il furto di dati o l’installazione di software malevoli negli smartphone caricati tramite cavi USB esiste da anni ed è noto come <a href="https://www.scam-detector.com/online-auctions-and-tech-scams/juice-jacking-phone-charging"><i>juice jacking</i></a>: letteralmente “estrazione del succo”. È bene sapere che è un pericolo reale, ma bisogna anche dire che negli anni gli smartphone sono diventati sempre più capaci di difendersi da questi attacchi, comunque considerati piuttosto rari, e che esistono delle contromisure.</p>
      <figure>
        <iframe data-src="https://twitter.com/LADAOffice/status/1194309932230643712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Oltre a far passare la corrente necessaria per caricare gli smartphone, i cavi USB possono anche essere usati per far entrare e uscire dati dagli smartphone. La truffa nota come <i>juice jacking </i>sfrutta questa duplice funzione per accedere senza permesso a ciò che è contenuto negli smartphone, senza che i loro proprietari se ne accorgano: bastano pochi secondi per rubare delle password o installare dei malware, cioè dei software malevoli.</p>
      <p>Non ci sono dati su quanto sia diffuso il <i>juice jacking</i>,<i> </i>e lo stesso procuratore distrettuale <a href="https://techcrunch.com/2019/11/15/los-angeles-juice-jacking-usb/">ha spiegato</a> a <i>Tech Crunch </i>che il suo comunicato è stato diffuso a scopo informativo e preventivo e che prima del comunicato nell’area di sua competenza non si era verificato «nessun caso» di furto di dati tramite porte USB. Ma è certo che non servono molto tempo e grandissime competenze per modificare una porta USB così da nasconderci quel che serve per avere accesso agli smartphone.</p>
      <p>Senza entrare nel <a href="https://www.ictpower.it/tecnologia/ricariche-usb-pubbliche-e-gestione-della-sicurezza-attacchi-di-tipo-juice-jacking.htm">dettaglio</a> di come queste porte USB vengano modificate, e tenendo comunque conto che si tratta di un fenomeno non particolarmente diffuso, ci sono una serie di possibili precauzioni da prendere e cose da sapere.</p>
      <p>Il primo e più semplice modo per evitare questo rischio è aggirarlo: il <i>juice jacking </i>funziona solo attraverso le porte e i cavi USB, e quindi basta usare adattatori e prese della corrente per caricare il telefono in sicurezza. Oppure portarsi sempre dietro un <a href="https://www.ilpost.it/2019/05/28/miglior-caricabatterie-portatile-esterno-powerbank-battery-pack/">caricabatterie portatile</a> (o “powerbank”) e, in caso di necessità, caricare il telefono da lì.</p>
      <p>Se invece dovesse proprio servire caricare un telefono da una presa USB in un luogo pubblico, bisogna innanzitutto fare attenzione alla comparsa di eventuali messaggi sul proprio smartphone. Praticamente ogni smartphone – sia Android che iOS – capisce quando un cavo USB sta provando a portare o rubare dati, oltre che corrente, e di conseguenza lo fa presente con un messaggio di avviso. In quel caso, se il cavo non è collegato a un computer di cui ci si fida, meglio evitare, rifiutando la richiesta e, ancora meglio, staccando cavo e smartphone.</p>
      <p>Per chi proprio volesse usare le porte USB di aeroporti, locali e luoghi pubblici di ogni tipo e paese, c’è la possibilità di ulteriori protezioni. Esistono infatti dei cosiddetti “USB condom” (preservativi per USB) che vanno messi tra cavo e porta USB e servono a evitare il passaggio di dati indesiderati tra cavo e smartphone. I più semplici costano <a href="https://www.amazon.it/gp/product/B07PH73M77/ref=as_li_qf_asin_il_tl?ie=UTF8&amp;tag=ilpo-21&amp;creative=21718&amp;linkCode=as2&amp;creativeASIN=B07PH73M77&amp;linkId=40241d3703e4d1d9b4c475e09ebee82e">meno di dieci euro</a>.</p>
      <p>Oltre alle porte USB di cui non ci si fida, bisogna poi fare attenzione anche ai cavi, nei quali è ormai possibile nascondere quel che serve per installare piccoli ma pericolosi malware negli smartphone. In questo caso il pericolo sta nel cavo, a prescindere dalla porta USB che si usa.</p>
      <figure>
        <iframe data-src="https://twitter.com/_MG_/status/1116830138195304449?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/24/riconoscimento-facciale-protesta/"/>
        <a href="https://www.ilpost.it/2019/11/24/milano-citta-diseguaglianze/"/>
        <a href="https://www.ilpost.it/2019/11/23/film-futuro-passato/"/>
      </related>
    </article>
  </body>
</html>