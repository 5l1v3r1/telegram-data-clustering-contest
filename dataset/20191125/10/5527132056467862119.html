<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1071032/huawei-matepad-pro-oficjalnie-cena-specyfikacja/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-25T10:40:40+00:00"/>
    <meta property="og:title" content="Huawei MatePad Pro oficjalnie. Oto pierwszy na świecie tablet z dziurką w ekranie"/>
    <meta property="og:description" content="Po kilku zapowiedziach Huawei zaprezentowało swój najnowszy tablet, który wyróżnia się spośród wszystkich obecnych na rynku konkurentów. MatePad Pro to prekursor tabletów wyposażonych w ekran z dziurką na aparat do selfie, czyli całkiem niecodziennym elementem."/>
  </head>
  <body>
    <article>
      <h1>Huawei MatePad Pro oficjalnie. Oto pierwszy na świecie tablet z dziurką w ekranie</h1>
      <address><time datetime="2019-11-25T10:40:40+00:00">25 Nov 2019, 10:40</time> by <a rel="author" href="https://www.gsmmaniak.pl/author/dawidb/" target="_blank">Dawid Bonkowski</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/11/Huawei-MatedPad-Pro.jpg"/>
      </figure>
      <p>Po kilku zapowiedziach Huawei zaprezentowało swój najnowszy tablet, który wyróżnia się spośród wszystkich obecnych na rynku konkurentów. MatePad Pro to prekursor tabletów wyposażonych w ekran z dziurką na aparat do selfie, czyli całkiem niecodziennym elementem.</p>
      <p><b>Huawei MatePad Pro</b> został oficjalnie zaprezentowany, dzięki czemu poznaliśmy jego dokładną specyfikację i cenę. Tak jak donosiły przeróżne przecieki, tablet otrzymał wyświetlacz z okrągłym otworem na kamerkę do autoportretów – czas pokaże, czy rynek zaakceptuje i powieli to rozwiązanie.</p>
      <h3>Specyfikacja i wygląd MatePad Pro</h3>
      <p>Specyfikację MatePada Pro dobrze jest rozpocząć od wspomnianego ekranu, który został <b>rozciągnięty do przekątnej 10,8-cala</b> i wykonany w technologii LCD. Rozdzielczość obrazu wynosi solidne 2560×1080 pikseli, a proporcje panelu ustalono w stosunku 16:10.</p>
      <figure>
        <a href="https://www.gsmmaniak.pl/1071032/huawei-matepad-pro-oficjalnie-cena-specyfikacja/attachment/huawei-matepad-pro-1/">
          <img src="https://cdn2.techmaniak.pl/wp-content/uploads/gsmmaniak/2019/11/Huawei-MatePad-Pro-1-medium.jpg"/>
        </a>
      </figure>
      <p>Huawei chwali się, iż grubość ramek dookoła matrycy wynosi tylko 4,9 mm, dlatego matryca dotykowa wypełnia około 90 procent powierzchni frontu – w rzeczywistości wynik ten może być nieco niższy. Okrągły otwór znalazł się w lewym górnym rogu i stanowi miejsce dla kamerki 8 MP.</p>
      <p>Dziurka w wyświetlaczu wzbudza rzecz jasna najwięcej kontrowersji, ponieważ przyzwyczailiśmy się, iż tablety oferują symetryczne wyświetlacze, a kamerka do selfie nie jest tak ważnym elementem, który potrzebowałby dla siebie tak dużej zmiany wzornictwa. Jestem niezmiernie ciekawy Waszej reakcji na okrągły otwór w matrycy.</p>
      <figure>
        <a href="https://www.gsmmaniak.pl/1071032/huawei-matepad-pro-oficjalnie-cena-specyfikacja/attachment/matepad-pro/">
          <img src="https://cdn2.techmaniak.pl/wp-content/uploads/gsmmaniak/2019/11/MatePad-Pro-medium.jpg"/>
        </a>
      </figure>
      <p>MatePad Pro jest napędzany przez <b>procesor Kirin 990,</b> czyli mocnego ośmiordzeniowca z jednostkami Cortex-A76 i Cortex-A55. Procesorowi z pewnością nie zabraknie mocy, tym bardziej iż wspiera go od 6 do 8 GB pamięci RAM. Na pliki osobiste użytkownika przeznaczono od 128 do 256 GB.</p>
      <p>Oprócz dobrej wydajności nowy tablet Huawei będzie mógł pochwalić się niezłym czasem pracy na<b> baterii, której pojemność wynosi 7250 mAh</b> i wspiera szybkie ładowanie o mocy nawet 40 W. Ogniwo może być uzupełniane bezprzewodowo za pomocą ładowarki o maksymalnej mocy 15 W, a także może ładować inne urządzenia dzięki rewersyjnemu ładowaniu 7,5 W.</p>
      <p>Sprzęt operuje<b> interfejsem EMUI 10.0.1</b>, który wspiera grono przydatnych funkcji dla tabletów – producent umożliwia pracę w dwóch trybach: komputera (ze zwykłym pulpitem) oraz tabletu (w standardowym wyglądzie). Oprócz tego nie zapomniano o wsparciu dla akcesoriów: rysika M-Pen i zewnętrznej klawiatury.</p>
      <h3>Huawei MatePad Pro – cena</h3>
      <p>Chińska cena MatePada Pro w wersji 6/128 GB (Wi-Fi) wynosi 3299 yuanów, czyli <b>około 1830 zł netto. </b>Wariant z LTE o pojemności 6/128 GB kosztuje 3799 yuanów<b> (2110 złotych)</b>, natomiast najdroższa wersja LTE z 8/256 GB pamięci wiąże się z wydatkiem 4499 yuanów <b>(2496 złotych).</b></p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1067690/huawei-matepad-pro-premiera-specyfikacja-wyglad/"/>
        <a href="https://www.gsmmaniak.pl/1065340/huawei-matepad-pro-dziurka-w-ekranie-szybkie-ladowanie/"/>
        <a href="https://www.gsmmaniak.pl/1064770/mediapad-m5-oraz-mediapad-t3/"/>
        <a href="https://www.gsmmaniak.pl/1063418/huawei-matepad-pro-z-dziurka-wyglad/"/>
      </related>
    </article>
  </body>
</html>