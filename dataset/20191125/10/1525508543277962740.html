<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780587/%D8%A7%D8%AF%D8%A8%DB%8C%D8%A7%D8%AA-%D8%A8%D8%B3%DB%8C%D8%AC-%D9%85%D9%82%D8%A7%D9%88%D9%85%D8%AA-%D8%A7%D8%B3%D8%AA-%D8%AA%D8%A8%DB%8C%DB%8C%D9%86-%D8%AC%D8%A7%DB%8C%DA%AF%D8%A7%D9%87-%D8%A7%D8%B1%D8%B2%D8%B4%D9%85%D9%86%D8%AF-%D8%A8%D8%B3%DB%8C%D8%AC"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:27:28+00:00"/>
    <meta property="og:title" content="فرمانده قرارگاه حضرت زینب(س) : ادبیات بسیج مقاومت است/ تبیین جایگاه ارزشمند بسیج"/>
    <meta property="og:description" content="بناب- فرمانده قرارگاه حضرت زینب(س) گفت: ادبیات بسیج ادبیات مقاومت است و افتخار می کنیم که یک بسیجی هستیم و دنیا در برابر عظمت بسیج مات و مبهوت مانده است."/>
  </head>
  <body>
    <article>
      <h1>فرمانده قرارگاه حضرت زینب(س) : ادبیات بسیج مقاومت است/ تبیین جایگاه ارزشمند بسیج</h1>
      <address>
        <time datetime="2019-11-25T10:27:28+00:00">25 Nov 2019, 10:27</time>
      </address>
      <p>به گزارش <a href="https://www.mehrnews.com/">خبرنگار مهر</a>، سردار رحیم نوعی اقدم ظهر امروز دوشنبه در جلسه شورای اداری شهرستان بناب با تبریک هفته بسیج به ۴۰ سالگی تشکیل این نهاد اشاره کرد و افزود: در تجزیه و تحلیل جمهوری اسلامی ایران بسیج یکی از امتیازات ما در دنیا محسوب می شود و عامل بسیار مهم برتری در توان فیزیکی و غیرفیزیکی است که ما در انقلاب اسلامی یا با بسیج و یا با تفکر بسیجی پیش رفته ایم.</p>
      <p>وی در تبیین جایگاه ارزشمند بسیج با اشاره به سخنان مقام معظم رهبری مبنی بر اینکه هرکس کوچک ترین علاقه ای به جمهوری اسلامی داشته باشد، بسیجی است؛ گفت: امروز ارزشمندترین و ماندگارترین تابلو بسیج قاب های زیبا و منور شهدا هستند، لذا افتخار می کنیم عضو نیرویی هستیم که دنیا از برتری این نیرو در تمام عرصه ها درمانده است.</p>
      <p>این یادگار ۸ سال دفاع مقدس همچنین با تشریح اینکه در دکترین نظامی آمریکا این مهم وجود دارد که اگر ندانند با چه استعداد و نیرویی قصد شروع جنگ دارند، هرگز حمله ای انجام نمی دهند؛ بیان کرد: امروز مسئولان آمریکایی درمانده اند از اینکه اگر جنگی را شروع کنند و بعد ایران با چه میزانی از مقاومت آن ها را درگیر خواهد کرد.</p>
      <p>سردار نوعی اقدم تصریح کرد: امروز در تقابل با آمریکا، هجمه های آمریکا، تهدیدات آمریکا و صهیونیست و اپوزیسیون های خارج نشین خداوند ما را پیروز کرده و قدرتمندانه در مقابل آن ها ایستاده ایم.</p>
      <p>وی تأکید کرد: تفکر بسیجی تفکر قهرمانی و پیروزی است. در مقابل دشمن بویژه آمریکا و تهدیدهای آن بسیج همواره پیروز میدان بوده و قدرتمندانه در مقابل آن ها مقاومت و ایستادگی خواهد کرد.</p>
      <p>فرمانده قرارگاه حضرت زینب(س) خاطرنشان کرد: مشکل ما با آمریکا به هیچ وجه حل نخواهد شد مگر اینکه دولت ما، انقلاب ما و جبهه مقاومت آمریکایی باشد و آن زمان است که مشکل ما با آمریکا برطرف می شود. لذا اگر زمانی دیدید که لحن آمریکا در برابر ایران متفاوت شد یقین بدانید که آمریکا اصلاح نشده بلکه ایران و مقاومت آمریکایی شده اند.</p>
    </article>
  </body>
</html>