<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/roper-kjaerestenyhet/71856616"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T10:29:03+00:00"/>
    <meta property="og:title" content="Røper kjærestenyhet"/>
    <meta property="og:description" content="Lykken smiler for NRK-profilen."/>
  </head>
  <body>
    <article>
      <h1>Røper kjærestenyhet</h1>
      <h2>Lykken smiler for NRK-profilen.</h2>
      <address><time datetime="2019-11-25T10:29:03+00:00">25 Nov 2019, 10:29</time> by <a rel="author">Marcus Brenden</a></address>
      <p><a href="https://www.dagbladet.no/magasinet/cecilie-ramona-har-laert-a-takle-angsten/71471854">Cecilie Ramona Kåss Furuseth (35)</a> har de siste åra blitt et kjent fjes gjennom sine mange tv-opptredener, og som radioprofil hos NRK P3. Ikke minst er hun kjent for å være <a href="https://www.dagbladet.no/kjendis/overraskende-mange-som-er-berort/70194429">lillesøstera til komiker Else Kåss Furuseth (39)</a> - og sammen har de podkasten «The Kåss Furuseths».</p>
      <p>Søstrene turnerer ofte med live-podkaster rundt om i landet, og denne høsten har de også vært å se i <a href="https://www.dagbladet.no/kultur/hvorfor-spor-ingen-hva-for-noe-tull-de-rike-europeerne-har-funnet-pa-na/70427031">NRK-programmet «Jorda rundt på 6 steg»</a>, hvor de reiste verden rundt på leting etter den svenske Hollywood-fruen Maria Montazami (54).</p>
      <p>Da Cecilie Ramona Kåss Furuseth gjestet Ida Fladens (33) podkast, <a href="https://podcasts.apple.com/no/podcast/ida-med-hjertet-i-h%C3%A5nden/id1371548246">«Ida med hjertet i hånden»</a>, forrige uke, avslørte tv-profilen at hun har fått seg kjæreste. 35-åringen deler også nyheten i <a href="https://p3.no/else-er-sjalu/">NRK P3s minidokumentar «Else er sjalu»</a>, som ble sluppet i helga.</p>
      <figure>
        <img src="https://dbstatic.no/71856626.jpg?imageId=71856626&amp;x=0&amp;y=0&amp;cropw=100&amp;croph=94.225352112676&amp;width=483&amp;height=670"/>
        <figcaption><b>GODE SØSTRE:</b> Kåss Furuseth-søstrene på Gullruten-utdelingen i mai i år. Foto: Andreas Fadum / Se og Hør Vis mer</figcaption>
      </figure>
      <h3>- Hun krever sitt</h3>
      <p>I dokumentaren konstaterer det populære søskenparet - på humoristisk vis - at single Else er sjalu på Cecilies nye kjæreste.</p>
      <p>- Else føler at hun får mindre oppmerksomhet. Jeg vil ikke kalle det noe stort drama, men hun krever sitt hun der, vet du, forteller sistnevnte - med et solid glimt i øyet.</p>
      <p>I Ida Fladens podkast forteller 35-åringen at hun traff kjæresten i sommer, og at hun fortsatt er nyforelsket. Hun erkjenner videre at forelskelsen gjorde henne sårbar i begynnelsen.</p>
      <p>- Vi hadde vært på to dater da det kom en sak på nrk.no om at jeg er bipolar. Da satt jeg bare og ventet og lurte på om han kom til å sende melding. Men så gikk det bra, sier hun i podkasten.</p>
      <h3>- Vanvittig respons</h3>
      <p>Kåss Furuseth valgte å stå fram med sin bipolare lidelse i dokumentarserien «Sinnsykt» på NRK tidligere i år. Gjennom seks episoder snakket 35-åringen med unge mennesker om hvordan det er å leve med alvorlige psykiske vansker.</p>
      <p>I et intervju med <a href="https://www.dagbladet.no/magasinet/cecilie-ramona-har-laert-a-takle-angsten/71471854">Dagbladet Magasinet</a> i august fortalte Kåss Furuseth om prosessen rundt programmet, og at hun egentlig ikke skulle bruke sin egen historie i tv-serien.</p>
      <p>
        <b>Allerede før innspillingen skjønte hun likevel at det hadde blitt «feil» å snakke om andres diagnoser uten å fortelle om sin egen. Noe som viste seg å være et lurt valg.</b>
      </p>
      <p>- Responsen har vært vanvittig. Tilbakemeldingene er helt utrolige, fortalte hun.</p>
      <p>
        <i>Dagbladet har vært i kontakt med Cecilie Kåss Furuseth, som ikke ønsker å uttale seg ytterligere om kjærestenyheten.</i>
      </p>
    </article>
  </body>
</html>