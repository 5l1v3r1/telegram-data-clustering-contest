<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/geen-categorie/1284110/duitse-zalando-dwingt-medewerkers-elkaar-te-beoordelen-je-moet-altijd-vrolijk-zijn-anders-heb-je-later-een-probleem.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-25T10:04:46+00:00"/>
    <meta property="og:title" content="Duitse Zalando dwingt medewerkers elkaar te beoordelen: “Je moet altijd vrolijk zijn, anders heb je later een probleem”"/>
    <meta property="og:description" content="Dat je leidinggevende je in de gaten houdt en beoordeelt is al niet prettig, nog erger wordt het als je collega's dat ook gaan..."/>
  </head>
  <body>
    <article>
      <h1>Duitse Zalando dwingt medewerkers elkaar te beoordelen: “Je moet altijd vrolijk zijn, anders heb je later een probleem”</h1>
      <address><time datetime="2019-11-25T10:04:46+00:00">25 Nov 2019, 10:04</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Dat je leidinggevende je in de gaten houdt en beoordeelt is al niet prettig, nog erger wordt het als je collega’s dat ook gaan doen. Bij het Duitse Zalando is het de realiteit. Tot grote onvrede van de werknemers.</p>
      <p>Via Zonar, een tool voor prestatiemanagement, moeten 5.000 van de 14.000 medewerkers elkaar feedback geven. Vervolgens worden ze gerangschikt op basis van de hoogste score. Wie bovenaan de lijst staat, krijgt eerder promotie of loonsverhoging. Niet je prestaties bepalen dus of je hogerop komt, maar wat collega’s van je vinden.</p>
      <p>Zalando zelf is in zijn nopjes met het systeem, maar de medewerkers niet, blijkt uit onderzoek van de Berlijnse Humboldtuniversiteit waar de Süddeutsche Zeitung over<a href="https://www.sueddeutsche.de/wirtschaft/zalando-ueberwachung-zonar-1.4688431"> schrijft</a>. Ze worden immers min of meer gedwongen om te klikken over elkaar. Belangrijke waarden als vrijheid, autonomie en privacy zijn in het geding.</p>
      <p>Medewerkers hebben het gevoel dat ze continu in de gaten worden gehouden. “Ik kan niet zomaar een slechte dag hebben, want maanden later kan die situatie zich zomaar tegen je keren in je beoordeling,” zegt een werknemer anoniem. Een andere reageert: “Je moet altijd vrolijk zijn. Lach continu naar iedereen, anders krijg je daar later last van.”</p>
      <p>Weer een ander stipt aan dat het beoordelingssysteem slecht is voor de samenwerking. “Het systeem maakt dat je slechter samenwerkt. Je beschermt vooral je eigen taken.” Ook is het niet anoniem, zoals wel de bedoeling is. “Iedereen praat erover: geef mij goede feedback en ik doe dat ook voor jou. Dat bespreken we zelfs tijdens het eten.”</p>
    </article>
  </body>
</html>