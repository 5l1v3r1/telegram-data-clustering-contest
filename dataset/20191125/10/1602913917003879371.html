<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/filip-company-i-a-asistat-pe-alexander-barbut-thomas-barbut-si-marcel-barbut-in-vanzarea-actiunilor-detinute-la-adeplast-catre-grupul-elvetian-sika-18614242"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T10:49:00+00:00"/>
    <meta property="og:title" content="Filip &amp; Company i-a asistat pe Alexander Bărbuţ, Thomas Bărbuţ şi Marcel Bărbuţ în vânzarea acţiunilor deţinute la Adeplast către grupul elveţian Sika"/>
    <meta property="og:description" content="Casa de avocatură Filip &amp; Company i-a asistat pe Alexander Bărbuţ, Thomas Bărbuţ şi Marcel Bărbuţ în procesul de vânzare a acţiunilor deţinute în cadrul Adeplast, unul dintre cei mai  importanţi producători de materiale de construcţii din România, către grupul elveţian Sika AG, un jucător global pe piaţa materialelor de construcţii."/>
  </head>
  <body>
    <article>
      <h1>Filip &amp; Company i-a asistat pe Alexander Bărbuţ, Thomas Bărbuţ şi Marcel Bărbuţ în vânzarea acţiunilor deţinute la Adeplast către grupul elveţian Sika</h1>
      <address><time datetime="2019-11-25T10:49:00+00:00">25 Nov 2019, 10:49</time> by <a rel="author" href="https://www.zf.ro/autor/roxana-rosu" target="_blank">Roxana Rosu</a></address>
      <p>Casa de avocatură Filip &amp; Company i-a asistat pe Alexander Bărbuţ, Thomas Bărbuţ şi Marcel Bărbuţ în procesul de vânzare a acţiunilor deţinute în cadrul Adeplast, unul dintre cei mai  importanţi producători de materiale de construcţii din România, către grupul elveţian Sika AG, un jucător global pe piaţa materialelor de construcţii.</p>
      <p>Părţile au semnat contractul de achiziţie, urmând ca tranzacţia să fie supusă aprobării autorităţilor de concurenţă.</p>
      <p>„Ne bucurăm ca am putut fi alături de Alex, Thomas şi Marcel în această tranzacţie. Ea marchează atât tranziţia unei importante afaceri româneşti, construită de regretatul Marcel Bărbuţ Senior, către un nume internaţional, cât şi un nou început pentru vânzători care astfel îşi vor putea scrie, sunt convins, cu mare succes, propria poveste în business-ul românesc”, a declarat Alexandru Bîrsan, partener Filip &amp; Company.</p>
      <p>Adeplast a fost fondată de Marcel Bărbuţ, care a încetat din viaţă la începutul anului. </p>
      <p>Echipa Filip &amp; Company implicată în această tranzacţie a fost coordonată de Alexandru Bîrsan (partener) şi a inclus-o pe Alina Stoica (associate).</p>
      <p>AdePlast produce mor­ta­re, polistiren şi vopsele în cele 11 fabrici pe care le are la Ploieşti, Oradea, Roman şi Craiova.</p>
      <p>AdePlast a avut în 2018 o cifră de afaceri de 474 de milioane de lei (103 mil. euro), în creştere cu 13% faţă de anul anterior, potrivit datelor de la Ministerul de Finanţe. Din această valoare, 8,4 milioane de euro au venit din exporturi, AdePlast trimiţând produse peste graniţe în Ungaria, Bulgaria, Republica Moldova, Austria, Spania, Italia.</p>
      <p>Producătorul elveţian de mortare şi adezivi pentru construcţii Sika are trei fabrici în România şi a avut în 2018 afaceri de 155 de milioane de lei (34 mil. euro) pe plan local, potrivit datelor existente pe site-ul Ministerului de Finanţe, cu 8% mai mult faţă de 2017. Compania a avut un profit de aproape şapte milioane de lei şi un număr mediu de 78 de angajaţi.</p>
    </article>
  </body>
</html>