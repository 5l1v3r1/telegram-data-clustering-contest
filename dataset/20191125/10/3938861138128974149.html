<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_zastrelili-ukrayinskogo-hudozhnika/939714"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T10:38:00+00:00"/>
    <meta property="og:title" content="Застрелили українського художника"/>
    <meta property="og:description" content="Українського художника Миколу Івасюка розстріляли чекісти у Жовтневому палаці в Києві 25 листопада 1937-го. Звинуватили у співпраці з німцями. Довгий час живописець проживав та працював на Буковині. У 1926-му отримав запрошення переїхати до УРСР. Прийняв його, попри пораду свого учня ..."/>
  </head>
  <body>
    <article>
      <h1>Застрелили українського художника</h1>
      <address><time datetime="2019-11-25T10:38:00+00:00">25 Nov 2019, 10:38</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939714_w_300.jpg?v=0"/>
        <figcaption>Доля більшості картин Миколи Івасюка невідома Фото: ridna.ua</figcaption>
      </figure>
      <p>Українського художника <b>Миколу Івасюка</b> розстріляли чекісти у Жовтневому палаці в Києві <b>25 листопада 1937-го</b>. Звинуватили у співпраці з німцями.</p>
      <p>Довгий час живописець проживав та працював на Буковині. У 1926-му отримав запрошення переїхати до УРСР. Прийняв його, попри пораду свого учня <b>Євсевія Ліпецького</b> цього не робити. Мав малювати революційні картини. Згодом, митця-баталіста почали піддавати критиці за "буржуазні ухили" в мистецтві та націоналізм. Перестали робити замовлення та згадувати його ім'я.</p>
      <p>В результаті, у період Великого сталінського терору, чекісти увірвалися в київське помешкання на Шевчен­ка, 4/10, вчинили безлад, але ніяких доказів "злочинної діяльності" не знайшли. Попри це, художника взяли під варту та доправили до Лук'янівської в'язниці.</p>
      <p>Шили співпрацю з німецькою розвідкою та гетьманською агентурою. Казали, що утримував для її представників явочні квартири. Підсилило підозри й буковинське походження Івасюка, навчання у Відні та дружина - німкеня. Не забули згадати і підготовку серії поштових марок для Директорії УНР.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history-journal/_u-radyanskij-soyuz-pribuv-schob-polipshiti-svoye-materialne-stanovische/803708"/>
      </related>
      <p>Вирок ухвалили 14 листопада 1937-го. На ньому було написано: "Розстріляти. Особисто належне йому майно конфіскувати". Фатальний постріл здійснили у приміщення палацу. Тіло, разом із сотнями інших українців вивезли до Биківнянського лісу.</p>
      <p>Протягом життя Івасюк створив понад 500 художніх шедеврів, значну їх частину присвятив козацькій тематиці. Зараз в Україні збереглося близько 20 картин художника. Найвідомішою є "В'їзд Богдана Хмельницького до Києва", яка розповідає про події грудня 1648 року. Митець працював над нею близько 40 років.</p>
      <blockquote>Український живописець Олександр Мурашко <a href="https://gazeta.ua/articles/history/_ohorona-zastrelila-hudozhnika/909041">загинув у Києві на Дорогожицькій вулиці в садку будинку №18 від пострілу в потилицю</a> 14 червня 1919-го. Радянська преса писала, що "був пограбований і забитий бандитами".</blockquote>
    </article>
  </body>
</html>