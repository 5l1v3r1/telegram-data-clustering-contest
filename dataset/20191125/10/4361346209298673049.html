<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/vigyazzon-foltot-hagy-a-butorain-az-olcso-legfrissito/187263"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-25T10:00:00+00:00"/>
    <meta property="og:title" content="Vigyázzon, foltot hagy a bútorain az olcsó légfrissítő!"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Vigyázzon, foltot hagy a bútorain az olcsó légfrissítő!</mark>
      </h1>
      <address><time datetime="2019-11-25T10:00:00+00:00">25 Nov 2019, 10:00</time> by <a rel="author">Bors</a></address>
      <p>
        <b>A bántó szagok ellen a legegyszerűbb megoldás szinte mindenkinek a légfrissítő. De milyen legyen, fújós, pumpás, elektromos? Néhány dologról jobb tudnia, mielőtt megvesz egy méregdrága, csodát ígérő flakont. </b>
        <b>A bántó szagok ellen a legegyszerűbb megoldás szinte mindenkinek a légfrissítő. De milyen legyen, fújós, pumpás, elektromos? Néhány dologról jobb tudnia, mielőtt megvesz egy méregdrága, csodát ígérő flakont.</b>
      </p>
      <p>Az illatos levegő kellemes érzést vált ki az emberben. A boltok polcai tele vannak különféle illatos-szagos termékekkel: válogathat fújós, pumpás, konnektorba dugható elektromos, időzítős illatosítók közül, de mégis, mi a legjobb megoldás?</p>
      <h3>Illatos pálcikák</h3>
      <p>Esztétikus, folyamatosan fejti ki a hatását, de ha elpárolog az üvegcséből a szagos olajos keverék, vége. Már nem menthető meg, újat kell venni, és a pálcikákat, amik felszívták és kiadták magukból az aromát, nem lehet újrahasznosítani az olajos keverék miatt.</p>
      <figure>
        <img src="http://media.borsonline.hu/cikk/20/192880/gallery-picture/645w/2033336_shutterstock-1079568623.jpg"/>
        <figcaption>© Shutterstock</figcaption>
      </figure>
      <h3>Légfrissítő spray</h3>
      <p>A légfrissítő spray-k valamilyen hajtógázzal működnek. Ideig-óráig megoldást nyújtanak a szagok ellen, de hamar elillannak. Átmeneti a frissesség, ezért is használnak sokan olyat, ami állítható, mennyi időközönként juttasson új adagot a levegőbe. Nem beszélve arról, hogy foltot hagyhatnak a bútorokon, padlón, parkettán. A használt hajtógáz pedig szennyezi a környezetet.</p>
      <figure>
        <img src="http://media.borsonline.hu/cikk/20/192880/gallery-picture/645w/2033342_shutterstock-1117261856.jpg"/>
        <figcaption>© Shutterstock</figcaption>
      </figure>
      <h3>Pumpás frissítő</h3>
      <p>Az előző megoldásnál egy fokkal jobb, mert gáz helyett a csőben keletkezett vákuum szabadítja ki a flakonból az illatos permetet. Az olcsóbbak viszont még mindig tartalmazhatnak olyan vegyszereket, amik rászállva tönkreteszik a bútorait – ezért van, amit már úgy reklámoznak, hogy nem tesz kárt a berendezésekben.</p>
      <h3>Szobanövények</h3>
      <p>A növények egyes fajtái kiváltképp javítják a levegő minőségét, akár zárt térben is. Jó légtisztító hatású a vitorlavirág, az aranypálma, a zöldike, a szobapáfrány. Ezek nemcsak a lakás levegőjét, klímáját javítják, de még jól is néznek ki, és ezeket a fajtákat nem is olyan egyszerű megölni. Látszik rajtuk, ha szomjasak, vagy ha túl sok vizet kaptak, és van ideje ezen változtatni, mielőtt kipusztulna.</p>
      <h3>Illóolajok</h3>
      <p>A boltokban kapható illóolajok is természetes alapanyagúak. A különféle növényi kivonatok előnye, hogy nemcsak jó illattal szolgálnak, de gyógyhatásúak is. A levendula például nyugtató, míg a menta a légutakat tisztítja, amiknek nem is árt egy kis gondoskodás a hidegben.</p>
      <figure>
        <img src="http://media.borsonline.hu/cikk/20/192880/gallery-picture/645w/2033338_shutterstock-1306845139.jpg"/>
        <figcaption>© Shutterstock</figcaption>
      </figure>
      <h3>Dobozos illatosítók</h3>
      <p>Variálható illatpárnákat tehet ugyanabba a dobozba, azonban arra mindig figyeljen, hogy ha már kivette a csomagolásból a kis rudat, az előbb-utóbb ki fog száradni! Onnantól nem ont magából többé virágillatot.</p>
      <blockquote><b>TUDTA-E, </b><br/>hogy a légfrissítők nagy része ftalátokat tartalmaz, ez egy kémiai vegyület, ami születési rendellenességeket, termékenységi za­varokat okozhat a szervezetben. Jobb elkerülni a vegyi anyagokat tartalmazó szereket.</blockquote>
      <h3>Szárított gyümölcsök</h3>
      <p>Amikor citrusféléket, narancsot, citromot vagy mandarint hámoz, rengeteg illóolaj szabadul fel, ami belengi az egész lakást. Miért ne tenné félre ezt a sok finom illatot, hogy bármikor elővehesse? Érdemes a héjdarabokat félretenni, egy konyharuhára téve kiszárítani, így tartósítva azt. Tegye el dobozba vagy befőttesüvegbe, a lényeg, hogy zárja le.</p>
      <figure>
        <img src="http://media.borsonline.hu/cikk/20/192880/gallery-picture/645w/2033334_shutterstock-237547876.jpg"/>
        <figcaption>© Shutterstock</figcaption>
      </figure>
      <h3>Konnektoros illatosító</h3>
      <p>Áramot fogyaszt, bár keveset. Akár egész nap is bedugva hagyhatja, de ha a tartályból kifogyott a frissítő, már csak a villanyszámlához tesz hozzá, a levegő illatához nem. Ezekhez a készülékekhez vásárolhat utántöltőt különböző illatosítással, amivel spórolhat, hiszen nem kell mindig újra megvenni a teljes szettet, és az illatokat is kedve szerint cserélgetheti.</p>
      <figure>
        <img src="http://media.borsonline.hu/cikk/20/192880/gallery-picture/645w/2033340_shutterstock-733274848.jpg"/>
        <figcaption>© Shutterstock</figcaption>
      </figure>
      <h3>Szellőztetés</h3>
      <p>A legegyszerűbb és a legolcsóbb légfrissítő. A gyakori, nem túl hosszú ideig tartó huzattal kicserélheti a büdös levegőt.</p>
      <figure>
        <img src="http://media.borsonline.hu/cikk/20/192880/gallery-picture/645w/2033332_shutterstock-155316842.jpg"/>
        <figcaption>© Shutterstock</figcaption>
      </figure>
      <blockquote><b>Allergiás az illatokra?</b> <br/>A parfümökben és más kozmetikumokban használt illatanyagok allergiás bőrgyulladás mellett bőrirritációt, csalánkiütést, hiperpigmentációt, azaz a bőr elsötétedését vagy fényérzékenységet is okozhatnak – hívja fel a figyelmet a Tudatos Vásárlók Egyesülete a holnapjukon.<br/>– Az illatanyagok illékony vegyületek, ezért a bőr mellett a szemet és a légzési szervrendszert is károsíthatják. Ezek a tünetek a lakosság 2–4 százalékát érinthetik. A légutak irritációja mellett az illatanyagok az asztmás tüneteket is súlyosbíthatják. Ha bármelyik tünetet tapasztalja, érdemes bőrgyógyászt felkeresni. Egy tapaszos teszttel egy-két nap alatt kiderül, mire allergiás, melyik kozmetikumot kell lecserélnie.</blockquote>
    </article>
  </body>
</html>