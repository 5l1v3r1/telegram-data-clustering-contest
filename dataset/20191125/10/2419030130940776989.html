<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191125/shell-baalt-van-mislopen-eneco-deal/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T10:02:49+00:00"/>
    <meta property="og:title" content="Shell baalt van mislopen Eneco-deal"/>
    <meta property="og:description" content="DEN HAAG (AFN) - Olie- en gasreus Shell is teleurgesteld dat het er niet in is geslaagd om Eneco over te nemen. De Nederlands-Britse onderneming bundelde in de overnamestrijd om het energiebedrijf te kopen de krachten met pensioenfonds PGGM. Tevergeefs zo bleek. Eneco komt nu in Japanse handen."/>
  </head>
  <body>
    <article>
      <h1>Shell baalt van mislopen Eneco-deal</h1>
      <address><time datetime="2019-11-25T10:02:49+00:00">25 Nov 2019, 10:02</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Olie- en gasreus Shell is teleurgesteld dat het er niet in is geslaagd om Eneco over te nemen. De Nederlands-Britse onderneming bundelde in de overnamestrijd om het energiebedrijf te kopen de krachten met pensioenfonds PGGM. Tevergeefs zo bleek. Eneco komt nu in Japanse handen.</b>
      </p>
      <p>Shell had naar eigen zeggen met PGGM een competitief bod neergelegd voor Eneco. Dat was inclusief een pakket aan niet-financiële voorwaarden en groeiplannen voor de lange termijn. Eneco stemde echter in met het bod van het Japanse consortium van conglomeraat Mitsubishi Corporation en energiebedrijf Chubu.</p>
      <p>Shell zegt de beslissing van Eneco te respecteren en blijft zoeken naar kansen op de markt voor duurzame energie. “We streven ernaar om vanaf 2021 gemiddeld 2 tot 3 miljard dollar per jaar te investeren in New Energies”, aldus Shell-bestuurder Maarten Wetselaar. Tot en met volgend jaar steekt Shell 1 miljard tot 2 miljard dollar per jaar in duurzame energie.</p>
    </article>
  </body>
</html>