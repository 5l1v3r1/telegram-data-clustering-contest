<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/seat-rozsiruje-modelovy-rad-tarraco-verziou-1-5-tsi-dsg-s-pohonom-prednych-kolies/265377"/>
    <meta property="og:site_name" content="touchIT"/>
    <meta property="article:published_time" content="2019-11-25T10:34:13+00:00"/>
    <meta property="og:title" content="SEAT rozširuje modelový rad Tarraco verziou 1.5 TSI DSG s pohonom predných kolies"/>
    <meta property="og:description" content="Tarraco s pohonom predných kolies kombinuje benzínový motor 1.5 TSI s výkonom 110 kW (150 k) a 7-stupňovú dvojspojkovú prevodovku DSG. Nová verzia robí z najväčšieho SUV španielskej značky príťažlivú"/>
  </head>
  <body>
    <article>
      <h1>SEAT rozširuje modelový rad Tarraco verziou 1.5 TSI DSG s pohonom predných kolies</h1>
      <address><time datetime="2019-11-25T10:34:13+00:00">25 Nov 2019, 10:34</time> by <a rel="author">redakcia touchIT</a></address>
      <p>
        <b>
          <b>Tarraco s pohonom predných kolies kombinuje benzínový motor 1.5 TSI s výkonom 110 kW (150 k) a 7-stupňovú dvojspojkovú prevodovku DSG.</b>
        </b>
      </p>
      <ul>
        <li>
          <b>Nová verzia robí z najväčšieho SUV španielskej značky príťažlivú ponuku v segmente s veľkou konkurenciou</b>
        </li>
        <li>
          <b>Novinka zvyšuje potenciál SUV u flotilových zákazníkov a predstavuje alternatívu pre zákazníkov, ktorí nepotrebujú pohon všetkých kolies</b>
          <b> </b>
        </li>
      </ul>
      <p>SEAT opäť rozširuje svoju modelovú ponuku s cieľom zvýšiť svoj podiel na trhu a poskytnúť zákazníkom väčšiu možnosť voľby zavedením modelu Tarraco SUV s pohonom predných kolies v kombinácii s vyspelou dvojspojkovou prevodovkou DSG.</p>
      <p>Doteraz bolo najväčšie SUV značky SEAT k dispozícii buď s pohonom predných kolies a manuálnou prevodovkou alebo s pohonom všetkých kolies 4Drive v kombinácii s prevodovkou DSG. Nová verzia tento nedostatok odstraňuje, čím sa rozširuje príťažlivosť modelu Tarraco s motorom 1.5 TSI pre flotilových zákazníkov a trhy, na ktorých pohon všetkých kolies nehrá významnú rolu.</p>
      <p>Novú verziu poháňa turbodúchadlom prepĺňaný benzínový štvorvalec 1,5 litra s priamym vstrekovaním paliva, ktorý poskytuje maximálny výkon 110 kW (150 k) a maximálny krútiaci moment 250 Nm. Tarraco 1.5 TSI so 7-stupňovou dvojspojkovou prevodovkou DSG dosahuje zrýchlenie z 0 na 100 km/h za 9,5 sekundy a maximálnu rýchlosť 198 km/h.</p>
      <p>S kombinovanou spotrebou 7,1-8,0 l/100 km v cykle WLTP a kombinovanými emisiami CO<sub>2 </sub>160-181 g/km sa najväčší člen rodiny SUV značky SEAT stáva ešte atraktívnejšou alternatívou, a to bez negatívneho ovplyvnenia dynamických vlastností.</p>
      <p>SEAT Tarraco 1.5 TSI DSG sa bude predávať v dvoch verziách vybavenia Style a Xcellence v päťmiestnom i sedemmiestnom vyhotovení. Vďaka tomu si zákazníci môžu zvoliť takú kombináciu výkonnosti, funkčnosti a štýlu, ktorá optimálne zodpovedá ich životnému štýlu.</p>
      <p>Modelový rad Tarraco, vyvinutý v technickom centre SEAT Martorell a vyrábaný v materskom závode koncernu Volkswagen vo Wolfsburgu, prispel k rozšíreniu celosvetovej pozície španielskej značky a bude sa naďalej rozširovať. Po uvedení verzie s pohonom predných kolies a prevodovkou DSG bude začiatkom budúceho roka nasledovať športová verzia vybavenia FR a v druhej polovici roka 2020 verzia s pohonom plug-in hybrid.</p>
      <p>
        <b>Technické údaje</b>
      </p>
      <table bordered="">
        <tr>
          <td>Motor</td>
          <td>1.5 TSI</td>
        </tr>
        <tr>
          <td>Počet valcov/ventilov</td>
          <td>4/16</td>
        </tr>
        <tr>
          <td>Objem</td>
          <td>1498 cm<sup>3</sup></td>
        </tr>
        <tr>
          <td>Vŕtanie x zdvih</td>
          <td>74,5 x 85,9 mm</td>
        </tr>
        <tr>
          <td>Kompresný pomer</td>
          <td>11:1</td>
        </tr>
        <tr>
          <td>Max. výkon</td>
          <td>110 kW (150 k) pri 5000 – 6000 min<sup>-1</sup></td>
        </tr>
        <tr>
          <td>Max. krútiaci moment</td>
          <td>250 Nm pri 1500 – 3500 min<sup>-1</sup></td>
        </tr>
        <tr>
          <td>Prevodovka</td>
          <td>7-stupňová dvojspojková DSG (DQ381-7F)</td>
        </tr>
        <tr>
          <td>Zrýchlenie 0-100 km/h</td>
          <td>9,5 s</td>
        </tr>
        <tr>
          <td>Maximálna rýchlosť</td>
          <td>198 km/h</td>
        </tr>
        <tr>
          <td>Kombinovaná spotreba paliva</td>
          <td>WLTP: 7,1-8,0 l/100km  (NEDC: 5,8 – 6,1 l/100km)</td>
        </tr>
        <tr>
          <td>Kombinované emisie CO<sub>2</sub></td>
          <td>WLTP: 160-181 g/km (NEDC:  132 – 139 g/km)</td>
        </tr>
      </table>
      <related>
        <h4>Súvisiace články</h4>
        <a href="https://touchit.sk/zasielkovna-spusta-inovativnu-sluzbu-medzi-nami/265451"/>
        <a href="https://touchit.sk/mercedes-maybach-gls-novy-druh-luxusu/265415"/>
        <a href="https://touchit.sk/dvojnasobna-pocta-pre-ford-v-podobe-oceneni-medzinarodna-dodavka-roka-a-medzinarodny-pick-up-roka/265374"/>
      </related>
    </article>
  </body>
</html>