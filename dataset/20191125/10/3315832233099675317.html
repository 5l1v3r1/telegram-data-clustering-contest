<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/47657333705f3858/liviu-dragnea-plangere-penala-dupa-alegeri-acuza-ca-nu-a-fost-lasat-sa-voteze.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T10:31:05+00:00"/>
    <meta property="og:title" content="Liviu Dragnea, plângere penală după alegeri; Acuză că nu a fost lăsat să voteze"/>
    <meta property="og:description" content="Fostul lider PSD Liviu Dragnea, aflat în închisoare, a făcut plângere penală, după ce nu a putut să voteze la alegerile prezidențiale, scrie Digi24."/>
  </head>
  <body>
    <article>
      <h1>Liviu Dragnea, plângere penală după alegeri; Acuză că nu a fost lăsat să voteze</h1>
      <address><time datetime="2019-11-25T10:31:05+00:00">25 Nov 2019, 10:31</time> by <a rel="author">Jurnal.md</a></address>
      <p>
        <b>Fostul lider PSD Liviu Dragnea, aflat în închisoare, a făcut plângere penală, după ce nu a putut să voteze la alegerile prezidențiale, scrie Digi24.</b>
      </p>
      <p>Încarcerat la Penitenciarul Rahova, unde execută 3 ani și 6 luni de închisoare pentru instigare la abuz în serviciu, fostul lider social-democrat a depus, prin intermediul avocatului său, o plângere la Parchetul Sectorului 5, în care acuză încălcarea dreptului la vot atât la primul tur de scrutin, cât și la cel din 24 noiembrie pentru alegerea șefului statului.</p>
      <p>În document, apărătorul lui Dragnea scrie că membrii secției de vot care au venit cu urna mobilă la penitenciar i-au spus acestuia că nu poate vota, deoarece în sistemul electronic al Autorității Electorale, în dreptul numelui său apare interdicția exercitării drepturilor electorale.</p>
      <p>Liviu Dragnea susține că, în realitate, instanța de judecată i-a interzis doar dreptul de a candida, nu și pe cel de a alege, drept urmare a fost oprit ilegal să își exprime intenția de vot.</p>
    </article>
  </body>
</html>