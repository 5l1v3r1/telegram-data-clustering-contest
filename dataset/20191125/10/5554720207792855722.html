<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/husband-of-sarpanch-beaten-to-death-in-alwar/273712/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-25T10:32:29+00:00"/>
    <meta property="og:title" content="राजस्थान: अलवर में सरपंच के पति की लाठी-डंडों से पीट-पीटकर हत्या"/>
    <meta property="og:description" content="राजस्थान के अलवर जिले में 40 साल के व्यापारी और सरपंच के पति की रविवार की शाम पीट-पीटकर हत्या कर दी गई। पुलिस ने इसकी जानकारी दी ।"/>
  </head>
  <body>
    <article>
      <h1>राजस्थान: अलवर में सरपंच के पति की लाठी-डंडों से पीट-पीटकर हत्या</h1>
      <address><time datetime="2019-11-25T10:32:29+00:00">25 Nov 2019, 10:32</time> by <a rel="author">JKR Staff</a></address>
      <p>राजस्थान के अलवर जिले में अपराधियों के हौसले कितने बुलंद है, इसका अंदाजा आप इसी ख़बर से लगा सकते है। अलवर जिले में 40 साल के व्यापारी और सरपंच के पति की रविवार की शाम पीट-पीटकर हत्या कर दी गई। मामले की जानकारी मिलने के बाद पुलिस ने अपराधियों की धड़पकड़ के लिए व्यापक स्तर पर छापेमारी अभियान चलाया है।</p>
      <figure>
        <img src="http://www.jantakareporter.com/wp-content/uploads/2018/07/mob-lynching.png"/>
        <figcaption>Image for representation</figcaption>
      </figure>
      <p>समाचार एजेंसी भाषा की रिपोर्ट के मुताबिक, पुलिस ने बताया कि मुंडावर इलाके में यह घटना तब हुई जब महावीर यादव अपनी फैक्ट्री से घर वापस लौट रहे थे और आरोपियों ने उन पर लाठी-डंडों तथा सरियों से हमला कर दिया जिसमें वह बुरी तरह घायल हो गए। पुलिस ने कहा कि घायल को नजदीकी अस्पताल ले जाया गया जहां उन्हें मृत घोषित कर दिया गया। शव का पोस्टमॉर्टम आज किया जा रहा है।</p>
      <p>उल्लेखनीय है कि, महावीर यादव की पत्नी बबली देवी अलवर जिले के मुंडावर थाना क्षेत्र की ग्राम पंचायत दरबारपुर की सरपंच हैं। पुलिस ने कहा, “आरोपियों की पहचान और गिरफ्तारी के प्रयास किए जा रहे हैं।”</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p><a href="https://www.bhaskar.com/rajasthan/jaipur/news/sarpanch-husband-beaten-to-death-with-hammer-and-lathi-dead-body-outside-village-126126829.html">दैनिक भास्कर</a> की रिपोर्ट के अनुसार, घटना का पता चलते ही मौके पर बड़ी संख्या में ग्रामीण पहुंच गए। परिजनों ने हत्या के पीछे राजनीतिक रंजिश होने की आशंका जताई है। मृतक के भाई ने बताया कि महावीर यादव की अहीर भगोला में ही सीमेंट के पाइप बनाने की फैक्ट्री है। रविवार शाम को फैक्ट्री पर काम खत्म कर ट्रैक्टर से वह घर के लिए निकला था। शाम करीब 7.30 बजे उसके घायल पड़ा होने की सूचना मिली। ग्रामीण मौके पर पहुंचे तो उसकी सांसें चल रही थी। महावीर ने गांव के ही दो लोगों का नाम लेकर हथौड़े से हाथ-पैर तोड़ने और मारपीट की जानकारी दी। अस्पताल ले जाने से पहले ही उसने दम तोड़ दिया।</p>
    </article>
  </body>
</html>