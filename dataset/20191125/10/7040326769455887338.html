<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/spor-haberleri/galatasaray-sampiyonlar-liginde-club-bruggeu-konuk-edecek-1393945"/>
    <meta property="og:site_name" content="Karar.com"/>
    <meta property="article:published_time" content="2019-11-25T10:28:00+00:00"/>
    <meta property="og:title" content="Galatasaray, Şampiyonlar Ligi'nde Club Brugge'ü konuk edecek"/>
    <meta property="og:description" content="Galatasaray, UEFA Şampiyonlar Ligi A Grubu 5. hafta maçında yarın Belçika'nın Club Brugge ekibini konuk edecek."/>
  </head>
  <body>
    <article>
      <h1>Galatasaray, Şampiyonlar Ligi'nde Club Brugge'ü konuk edecek</h1>
      <address>
        <time datetime="2019-11-25T10:28:00+00:00">25 Nov 2019, 10:28</time>
      </address>
      <p>
        <b>Galatasaray, UEFA Şampiyonlar Ligi A Grubu 5. hafta maçında yarın Belçika'nın Club Brugge ekibini konuk edecek.</b>
      </p>
      <p>Türk Telekom Stadı'nda saat 20.55'te başlayacak müsabakayı Slovak hakem Ivan Kruzliak yönetecek. Maç, beIN Sports 1 kanalından naklen yayımlanacak.</p>
      <p>Galatasaray, bu sezon Şampiyonlar Ligi'nde çıktığı 4 maçta bir beraberlik ve 3 mağlubiyet yaşadı. Grupta bir puanla son sırada yer alan Galatasaray'ın üst tura çıkma şansı bulunmuyor.</p>
      <p>Club Brugge ise 2 beraberlik ve 2 mağlubiyet sonucunda topladığı iki puanla grupta üçüncü sırada yer alıyor.</p>
      <p>Sarı-kırmızılı takım, Belçika ekibiyle oynayacağı karşılaşmayı kazanarak UEFA Avrupa Ligi'ne kalma iddiasını sürdürmeye çalışacak.</p>
      <p>Grubun diğer maçında Real Madrid, gruptan çıkmayı garantileyen PSG'yi ağırlayacak.</p>
      <p>
        <b>PUAN DURUMU</b>
      </p>
      <p>UEFA Şampiyonlar Ligi A Grubu'nda 5. hafta maçları öncesindeki puan durumu şöyle:</p>
      <table bordered="">
        <tr>
          <td>Takım</td>
          <td>O</td>
          <td>G</td>
          <td>B</td>
          <td>M</td>
          <td>A</td>
          <td>Y</td>
          <td>Av.</td>
          <td>p</td>
        </tr>
        <tr>
          <td>1. PSG</td>
          <td>4</td>
          <td>4</td>
          <td>0</td>
          <td>0</td>
          <td>10</td>
          <td>0</td>
          <td>10</td>
          <td>12</td>
        </tr>
        <tr>
          <td>2. Real Madrid</td>
          <td>4</td>
          <td>2</td>
          <td>1</td>
          <td>1</td>
          <td>9</td>
          <td>5</td>
          <td>4</td>
          <td>7</td>
        </tr>
        <tr>
          <td>3. Club Brugge</td>
          <td>4</td>
          <td>0</td>
          <td>2</td>
          <td>2</td>
          <td>2</td>
          <td>8</td>
          <td>-6</td>
          <td>2</td>
        </tr>
        <tr>
          <td>4. Galatasaray</td>
          <td>4</td>
          <td>0</td>
          <td>1</td>
          <td>3</td>
          <td>0</td>
          <td>8</td>
          <td>-8</td>
          <td>1</td>
        </tr>
      </table>
      <p>
        <b>GALATASARAY'DA 4 SAKAT 1 CEZALI</b>
      </p>
      <p>Galatasaray'da 5 futbolcu sakatlık ve ceza nedeniyle yarınki müsabakada forma giyemeyecek.</p>
      <p>Sarı-kırmızılılarda sakatlıkları bulunan Radamel Falcao, Florin Andone, Christian Luyindama ve Şener Özbayraklı ile sarı kart cezalısı Steven Nzonzi maçın kadrosunda yer alamayacak.</p>
      <p>Uruguay Milli Takımı'ndan sakat dönen ve Süper Lig'de Medipol Başakşehir ile oynanan müsabakada görev yapamayan kaleci Fernando Muslera'nın yarın sahada yerini alması bekleniyor.</p>
      <p>
        <b>GOL ATAMAYAN TEK TAKIM</b>
      </p>
      <p>Galatasaray, Avrupa futbolunun kulüpler düzeyindeki en önemli organizasyonunda bu sezon gol sevinci yaşayamayan tek takım konumunda bulunuyor.</p>
      <p>Toplam 8 grupta 32 ekibin mücadele ettiği Şampiyonlar Ligi'nde 4. hafta maçlarının ardından Galatasaray hariç tüm takımlar en az 1 kez gol buldu.</p>
      <p>
        <b>DİAGNE KADRODA YOK</b>
      </p>
      <p>Club Brugge'ün sezon başında Galatasaray'dan kiraladığı Senegalli futbolcu Mbaye Diagne, müsabakada forma giymeyecek.</p>
      <p>Belçika ekibinin teknik heyeti, Senegalli futbolcuyu karşılaşmanın kamp kadrosuna almadı.</p>
      <p>Club Brugge'de ayrıca kırmızı kart cezalısı olan Ruud Vormer de maçta görev yapmayacak.</p>
      <p>
        <b>İSTANBUL/AA</b>
      </p>
      <related>
        <a href="https://www.karar.com/spor-haberleri/galatasaray-club-brugge-maci-hangi-kanaldan-canli-izlenebilecek-gs-club-brugge-maci-ne-zaman-1393572"/>
      </related>
      <related>
        <a href="https://www.karar.com/spor-haberleri/galatasaray-club-brugge-macina-slovak-hakem-1393436"/>
      </related>
    </article>
  </body>
</html>