<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/music/music-news/2019/11/25/karikku-tuned-video-song.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T10:05:00+00:00"/>
    <meta property="og:title" content="‘ഞങ്ങളുടെ ലോലൻ ഇങ്ങനെയല്ല’ ; കരിക്ക് ട്യൂൺഡ് ആദ്യ ഗാനം പ്രണയാർദ്രം"/>
    <meta property="og:description" content="ഫെയ്സ്ബുക്കും യൂട്യൂബും ഉപയോഗിക്കുന്ന ഒരു ശരാശരി മലയാളിക്ക് 'കരിക്ക്' എന്ന വെബ്സീരീസ് അറിയാതിരിക്കാൻ വഴിയില്ല. 'തേരാ പാര' എന്ന യൂട്യൂബ് ചാനൽ വഴി.karikku tuned video song. Shabreesh Shikha video song. arike vaa song from karikku tuned.Malayalam Music News. Malayalam Songs. Manorama Online"/>
  </head>
  <body>
    <article>
      <h1>‘ഞങ്ങളുടെ ലോലൻ ഇങ്ങനെയല്ല’ ; കരിക്ക് ട്യൂൺഡ് ആദ്യ ഗാനം പ്രണയാർദ്രം</h1>
      <address><time datetime="2019-11-25T10:05:00+00:00">25 Nov 2019, 10:05</time> by <a rel="author">മനോരമ ലേഖിക</a></address>
      <p>ഫെയ്സ്ബുക്കും യൂട്യൂബും ഉപയോഗിക്കുന്ന ഒരു ശരാശരി മലയാളിക്ക് ‘കരിക്ക്’ എന്ന വെബ്സീരീസ് അറിയാതിരിക്കാൻ വഴിയില്ല. ‘തേരാ പാര’ എന്ന യൂട്യൂബ് ചാനൽ വഴി മലയാളികളുടെ മനസിൽ ഇടം പിടിച്ച സംഘം, ഇപ്പോൾ പാട്ടുകൾക്കു വേണ്ടി യൂട്യൂബിൽ പുതിയ ചാനൽ‍ ആരംഭിച്ചിരിക്കുകയാണ്. ‘കരിക്ക് ട്യൂൺഡ്’ എന്നു പേരിട്ടിരിക്കുന്ന ചാനലിന്റെ ആദ്യ വിഡിയോ ഗാനം പുറത്തിറങ്ങി. </p>
      <p>
        <i>
          <b>‘ആരാരും കാണാതുള്ളിൽ </b>
        </i>
      </p>
      <p>
        <i>
          <b>താളം തുള്ളും മനസേ</b>
        </i>
      </p>
      <p>
        <i>
          <b>നിന്നോടായ് ഇഷ്ടം കൂടാൻ </b>
        </i>
      </p>
      <p>
        <i>
          <b>പോരുന്നാരോ പതുക്കെ’</b>
        </i>
      </p>
      <p>പ്രണയാർദ്രമായ ഗാനത്തിനു വരികള്‍ എഴുതിയിരിക്കുന്നത് വിനായക് ശശികുമാർ ആണ്. പി.എസ് ജയഹരി ഈണം പകർന്നിരിക്കുന്നു. ആൻ ആമി ആലപിച്ച ഗാനം ഏറെ ശ്രദ്ധിക്കപ്പെട്ടിരിക്കുകയാണ് ഇപ്പോൾ. പ്രണയഗാനമായ ഇതിൽ കമിതാക്കളായി എത്തിയിരിക്കുന്നത് ശിഖ സന്തോഷും ശബരീഷ് സജിനുമാണ്. ‘കരിക്കി’ലെ ലോലൻ എന്ന കഥാപാത്രത്തിലൂടെ ഏറെ പ്രക്ഷകശ്രദ്ധ നേടിയ കഥാപാത്രമാണ് ശബരീഷ്. </p>
      <p>റിലീസ് ചെയ്ത് മണിക്കൂറുകൾക്കം തന്നെ പ്രേക്ഷകശ്രദ്ധ നേടിയിരിക്കുകയാണ് ഗാനം. നിരവധി രസകരമായ കമന്റുകളും പാട്ടിന് ലഭിക്കുന്നുണ്ട്. ‘ലോലന് പ്രണയിക്കാനും അറിയാമോ’ എന്ന് ചോദിച്ചാണ് പലരും കമന്റുകളുമായെത്തിയത്. ഹാസ്യ രംഗങ്ങളിൽ ശോഭിച്ച ശബരീഷിനെ റൊമാന്റിക് ആയി കണ്ടപ്പോൾ ‘ഇതല്ല ഞങ്ങളുടെ ലോലൻ ഇങ്ങനെയല്ല’ എന്നാണ് ആരാധകർ പറയുന്നത്. ഷിഹാസ് ഷാഹുലാണ് വിഡിയോയുടെ സംവിധായകൻ. സുനിൽ കാര്‍ത്തികേയൻ ഛായാഗ്രഹണം നിർവഹിച്ച ഗാനം എ‍ഡിറ്റ് ചെയ്തത് രാജ്കുമാർ. </p>
      <figure>
        <iframe src="https://www.youtube.com/embed/KGw8I3o1GW0" width="853" height="480" data-service="Youtube" scrolling="no"/>
      </figure>
    </article>
  </body>
</html>