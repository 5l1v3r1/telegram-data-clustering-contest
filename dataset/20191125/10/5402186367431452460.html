<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/tester/produkttester/test-garmin-vivoactive-4s-mindre-klocka-med-fokus-pa-traning"/>
    <meta property="og:site_name" content="Mobil"/>
    <meta property="article:published_time" content="2019-11-25T10:43:00+00:00"/>
    <meta property="og:title" content="Test: Garmin Vivoactive 4s - Mindre klocka med fokus på träning"/>
    <meta property="og:description" content="Garmin Vivoactive 4, Vivoactive 4s och Venu är tre varianter på ett tema, där du i Vivoactive 4s får offra batteritid för formatet."/>
  </head>
  <body>
    <article>
      <h6 class="kicker">Träningsklocka med pekskärm</h6>
      <h1>Test: Garmin Vivoactive 4s - Mindre klocka med fokus på träning</h1>
      <address><time datetime="2019-11-25T10:43:00+00:00">25 Nov 2019, 10:43</time> by <a rel="author" href="mailto:elias.nordling@mobil.se" target="_blank">Elias Nordling</a></address>
      <p>Produkttester <br/><b>Garmin Vivoactive 4, Vivoactive 4s och Venu är tre varianter på ett tema, där du i Vivoactive 4s får offra batteritid för formatet.</b></p>
      <p>+ Funktionsspäckad</p>
      <p>+ Standardarmband</p>
      <p>+ Smidigt format</p>
      <p>- Svårnavigerad</p>
      <p>- Kort batteritid jämfört med andra Garminklockor</p>
      <p>Garmin har förvirrande många klockor, även om man inte räknar äldre modeller som fortfarande finns att få tag på. Det beror delvis på att skillnaderna dem emellan ibland är rätt små. Till skillnad från Forerunner-serien som har träningsfokus och saknar pekskärm är Vivoactive-familjen något av Garmins smartklockefamilj, där de senaste klockorna Vivoactive 4 och 4s skiljer sig främst i storleken på urtavlan. Samtidigt får Garmin Venu sägas höra dit också, då den klockan, som vi testat tidigare, har precis samma system och funktioner och främst skiljer sig genom skärmtypen som används.</p>
      <h4>E-pappersskärm</h4>
      <p>Om vi börjar med skärmen så har Vivoactive 4s som vi testar här en form av e-papperskärm. Det betyder att den alltid är på utan att batteriet dräneras, men jämfört med oled-skärmen på Venu har den rätt urvattnade färger och lägre upplösning. Skärmen på Vivoactive 4s lyser inte heller av sig själv, så utomhus i dagsljus syns den bra, men i sämre ljus måste du tända belysningen för att kunna läsa klockan ordentligt, precis som med oledskärmen. Om sommaren tycker jag att Garmins e-pappersskärm är den perfekta lösningen, men så här på senhösten längtar jag efter oledskärmen på Garmin Venu.</p>
      <figure>
        <img src="https://www.mobil.se/sites/mobil.se/files/styles/large_article_image/public/garmin_vivoactive_4s_5.jpg?itok=1rONMeXl"/>
      </figure>
      <p>Garmin Vivoactive 4s är alltså mycket lik Garmin Venu, och du är välkommen att läsa vårt test av Garmin Venu för att få ytterligare fördjupning i detaljer som nämns mer i korthet här i detta test.</p>
      <p>Jämför vi istället med föregående Vivoactive-generation har skärmen blivit lite bättre (men inte mycket) och vi har fått mätning av syresättning i blodet och stresskoll. Inget som motiverar en uppgradering men om du har en första generationens Vivoactive 3 kan du möjligen sukta efter offlinelyssnande med Spotify utan mobilen, en funktion som finns här.</p>
      <p>Av de två Garmin Vivoactive 4-modellerna valde vi att testa Vivoactive 4s, eftersom den är ett intressant lite mindre alternativ för de som tycker att träningsklockor överlag är för stora. Främst kvinnor verkar Garmin tycka det att döma av färgvalen i guld, vitt och rosa som saknas till den större Vivoactive 4.</p>
      <h4>Kortare batteritid</h4>
      <p>Klockan känns fortfarande rätt stor, främst för att den blir tjock, men den mindre skärmen känns inte för liten under praktisk användning. Däremot noterar jag ett tapp i batteritid av att jag valt den mindre modellen. Garmin själva säger upp till 7 dagar, mot upp till 8 dagar för den större varianten, men jag kommer faktiskt aldrig upp i mer än strax under 4 dagar. När jag testade Garmin Venu hade jag inga problem att få ut den utlovade batteritiden på 5 dagar.</p>
      <figure>
        <img src="https://www.mobil.se/sites/mobil.se/files/styles/large_article_image/public/garmin_vivoactive_4s_3.jpg?itok=c7fnzSDX"/>
      </figure>
      <p>Systemet i Garmin Vivoactive 4s bygger på funktionerna från Garmins träningsklockor som byggts ut med nya funktioner under många år. Resultatet är funktionsspäckat. Och rörigt. Klockan mäter det du väntar dig, som antal steg, din puls, din sömnkvalitet och om du tar ett löppass mäts sträckan på en karta. Du kan ta mellantider under dina träningspass. Klockan kan automatiskt känna av om du går, springer eller cyklar och börja logga det. Det finns till och med två olika funktioner för det, där den ena tar hjälp av GPS men i gengäld ger dig många störande notifieringar.</p>
      <p>En del träningsloggningar, särskilt löpning, är utmärkta. Andra är mindre bra, som simningen som bommar antalet bassänglängder med 20 procent, eller styrketräningen som försöker räkna antalet repetitioner som utförs, misslyckas kapitalt, och kan inte stängas av.</p>
      <p>Till klockan följer en app för att hålla reda på informationen och ändra en del av inställningarna. En annan app använder du för att ladda ner tredjepartsappar och nya urtavlor. Användargränssnittet är ofta bökigt i klockan, och jag blir ibland stående medan jag försöker räkna ut hur jag avslutar en träningslogg i stället för att bara pausa och återuppta den. Här kommunicerar klockans gränssnitt med svårtydda symboler när det finns rum för text.</p>
      <figure>
        <img src="https://www.mobil.se/sites/mobil.se/files/styles/large_article_image/public/garmin_vivoactive_4s_4.jpg?itok=VLIUXNXx"/>
      </figure>
      <p>Garmin har en funktion för att se till att du inte blir stillasittande för länge, vilket i sig är bra, men det framgår dåligt hur den fungerar, och den är måttligt peppande. Efter en viss tid när inte tillräckligt många steg registrerats får du ett ilsket “Rör dig!”. När jag får det 20 minuter in i ett tungt gym-pass blir jag bara provocerad. Så som jag tolkar funktionen räknar den bara antalet steg jag gått under viss tid.</p>
      <h4>Funktionsspäckad</h4>
      <p>Nu vill jag inte låta för negativ. Läser du manualen, alltså inte den korta installationsguide som följer med utan den riktiga manualen som bara finns på nätet hittar du massvis med användbara funktioner. Jag tycker det tillexempel är bökigt att hitta hur jag konfigurera vilka appar som får skicka notifieringar till klockan, men när det väl är gjort tycker jag de är utmärkt presenterade, och det går bra att svara på meddelanden med förvalda alternativ som du kan redigera själv.</p>
      <p>Du kan använda klockan för att “blippa” betalningar med och Garmin Pay har stöd för bland annat Swedbank, SEB, Nordea, Danske Bank och Länsförsäkringar. Jag tycker att klockan som betalningsmedel har större värde än mobilen, och det är en funktion jag verkligen gillar att använda.</p>
      <figure>
        <img src="https://www.mobil.se/sites/mobil.se/files/styles/large_article_image/public/garmin_vivoactive_4s_2.jpg.jpg?itok=VYW6VQg8"/>
      </figure>
      <p>Är du redan Garmin-fan, och van vid Garmins sätt att göra saker på, kommer du knappast att bli besviken på Vivoactive 4s. Det är verkligen en kompetent träningsklocka i kompakt format som klarar av att vara en hygglig smartklocka också. Är du ny hos Garmin ska du vara beredd på att trial and error inte räcker för att sätta dig in i hur funktionerna fungerar, eller ens hitta alla funktioner som finns. Tycker du att det bästa med Apple Watch är de flashiga urtavlorna och att du inte behöver läsa manualen är nog Garmin Vivoactive 4s inte för dig.</p>
      <h3>Garmin Vivoactive 4S</h3>
      <p><b>Typ:</b> Smartklocka med Bluetooth- och wifi-anslutning<br/><b>Mått:</b> 40 x 40 x 12,7 mm<br/><b>Vikt:</b> 40 g<br/><b>För:</b> Android, Ios<br/><b>Sensorer:</b> Rörelsemätning, pulsmätning, syremätning, barometer, gps.<br/><b>Skärm:</b> E-pappersskärm, 1,1 tum i diameter, 218 x 218 pixel<br/><b>Batteritid:</b> 4 dagar<br/><b>Vattentålighet:</b> 5 ATM<br/><b>Operativsystem:</b> Garmin OS<br/><b>Pris:</b> 3400 kronor</p>
      <p><b>Betyg: </b>7/10</p>
      <p>+ Funktionsspäckad</p>
      <p>+ Standardarmband</p>
      <p>+ Smidigt format</p>
      <p>- Svårnavigerad</p>
      <p>- Kort batteritid jämfört med andra Garminklockor</p>
      <related>
        <h4>Relaterade artiklar</h4>
        <a href="https://www.mobil.se/tester/produkttester/test-garmin-venu-garmin-med-oled-skarm"/>
        <a href="https://www.mobil.se/tester/produkttester/test-samsung-galaxy-watch-active-2-vacker-klocka-som-kan-det-mesta"/>
      </related>
    </article>
  </body>
</html>