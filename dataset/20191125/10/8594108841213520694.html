<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/varene-vino-vola-vydajte-sa-na-kuzelne-vianocne-trhy-v-strednej-europe/265360"/>
    <meta property="og:site_name" content="touchIT"/>
    <meta property="article:published_time" content="2019-11-25T10:19:28+00:00"/>
    <meta property="og:title" content="Varené víno volá! Vydajte sa na kúzelné vianočné trhy v strednej Európe"/>
    <meta property="og:description" content="Prekrásny vianočný čas je už za dverami, ale vynechajte tento rok tradičnú prechádzku Bratislavou a zájdite sa pozrieť na vianočný stromček aj do iných európskych miest. Vymeňte tradičné lokše a"/>
  </head>
  <body>
    <article>
      <h1>Varené víno volá! Vydajte sa na kúzelné vianočné trhy v strednej Európe</h1>
      <address><time datetime="2019-11-25T10:19:28+00:00">25 Nov 2019, 10:19</time> by <a rel="author">redakcia touchIT</a></address>
      <p>
        <b>Prekrásny vianočný čas je už za dverami, ale vynechajte tento rok tradičnú prechádzku Bratislavou a zájdite sa pozrieť na vianočný stromček aj do iných európskych miest. Vymeňte tradičné lokše a medovinu za voňavé klobásky a varené víno. Verte, že len čo okúsite prvú šálku vareného vína, vianočná nálada vás už neopustí. Pozorne sme pre vás vybrali šesticu miest, ktorých kúzlo sa v čase adventu ešte znásobí. Už vyrážate?</b>
      </p>
      <figure>
        <img src="https://touchit.sk/wp-content/uploads/2019/11/christmas-bauble-1869989_1920_nowat.jpg"/>
      </figure>
      <ol>
        <li>
          <b>Vianočné trhy v Prahe</b>
        </li>
      </ol>
      <p>Vianočné trhy v Prahe sa radia medzi jedny z najkúzelnejších v Európe. Niet divu, že sem v decembri každoročne zavíta o 50 percent viac návštevníkov zo zahraničia než v iných mesiacoch. Tým najznámejším trhom je jednoznačne vianočný trh na Staromestskom námestí, kde si pre vás okrem predajných domčekov nachystali aj pódium, na ktorom sa počas celého obdobia trvania trhov budú konať rôzne kultúrne vystúpenia. Umelci z Českej republiky i zo zahraničia, sólisti ale aj zbory. Môžete sa tiež tešiť na divadelné vystúpenie. Naše ďalšie tipy?</p>
      <p>Pred návštevou trhov odporúčame nič nejesť, pretože odolať všetkým dobrotám, ako sú trdelníky, varené víno či rôzne druhy klobás, by dokázal len málokto. Na obed odporúčame navštíviť reštauráciu U Medvídků na Národnej triede, kde varia typickú českú kuchyňu a majú tam to najlepšie koleno v Prahe, ktoré môžete poznať napríklad z ich Instagramu.</p>
      <p><b>Kedy:</b> 30. novembra – 6. januára 2020, 1. decembra slávnostné rozsvietenie stromčeka</p>
      <p><b>Kde: </b>Staromestské námestie, Praha</p>
      <p><b>Ako z Bratislavy </b>(ceny sú za jednosmernú cestu): Autobus (<a href="http://www.flixbus.sk/">FlixBus</a> – 4 h., už od 9,99 €), vlak (4 h., 11,9 €), auto (3 h., cca 30 € za auto pri spotrebe 7 litrov/100 km)</p>
      <p><b>Niečo navyše: </b>Odtiaľ sa následne môžete vydať smerom k Václavskému námestiu, kde na vás okrem trhov čaká aj novo zrekonštruovaná budova Národného múzea, ktorá je ideálnym cieľom pre všetkých, ktorí chcú návštevu Prahy spojiť aj s nejakým kultúrnym zážitkom.</p>
      <ol>
        <li data-num="2">
          <b>Nepredajná Budapešť</b>
        </li>
      </ol>
      <p><b>Budapešť je skutočnou dámou na Dunaji a oblečenej do vianočného rúcha jej to náramne svedčí. Vianočné t</b>rhy v <a href="http://pruvodcebudapesti.cz/">Budapešti</a> však nie sú len vianočné, ale aj novoročné, a preto sa konajú až do konca roka, na rozdiel od väčšiny trhov v iných európskych mestách. Nenájdete ich len na jednom mieste či námestí. <b>Sú rozosiate hneď na niekoľkých miestach v centre</b>, aj keď v tesnej blízkosti. Tým prvým je námestíčko pred bazilikou svätého Štefana. Na vianočných trhoch v tomto meste <b>nečakajte žiadny gýč</b>, a to v žiadnom smere. Pokiaľ ide o predajcov, starostlivo ich vyberá komisia určená na tento účel. To je zárukou, že sa na trhoch budú predávať len originálne miestne výrobky.</p>
      <p><b>Kde:</b> Námestie Vörösmarty a námestie svätého Štefana, Budapešť</p>
      <p><b>Kedy:</b> 22. novembra 2019 – 1. januára 2020</p>
      <p><b>Ako z Bratislavy </b>(ceny sú za jednosmernú cestu): Autobus (FlixBus – 2,5 h., už od 5,99 €), vlak (2,5 h.), auto (2 h., cca 18,5 € za auto pri spotrebe 7 litrov/100 km)</p>
      <p><b>Niečo navyše: </b>Za návštevu stojí tiež budova maďarského parlamentu, ktorá je treťou najväčšou parlamentnou budovou na svete a sú tam uložené aj korunovačné klenoty. Parlament je ohromný palác so 691 miestnosťami a 19 kilometrami chodieb a schodíšť. Stojí na druhej strane brehu oproti Budatínu a ponúka pohľad na Dunaj z inej strany.</p>
      <ol>
        <li data-num="3">
          <b>Vianočné trhy v Olomouci</b>
        </li>
      </ol>
      <p>Zažite kúzlo pravých českých Vianoc. Presne takto lákajú návštevníkov aj organizátori vianočných trhov v 6. najväčšom meste, ktoré nájdete v zozname svetových pamiatok UNESCO. Ale späť k trhom, a to konkrétne tomu najznámejšiemu, ktorý sa koná v samotnom srdci mesta – na Hornom námestí. Na čo sa môžete tešiť? Okrem klasických lákadiel, ako sú trdelníky, klobásy či varené víno až z Norimbergu, je pre vás pripravený bohatý kultúrny program či úžasné historické kulisy mesta, ktoré inde len tak nenájdete. Musíme sa samozrejme zmieniť o miestnom klzisku, ktorého súčasťou je aj požičovňa korčúľ pre všetkých, ktorí si tie svoje nechali doma.</p>
      <p><b>Kedy</b>: 30. novembra – 24. decembra</p>
      <p><b>Kde: </b>Horné námestie, Olomouc</p>
      <p><b>Ako z Bratislavy</b> (ceny sú za jednosmernú cestu): Autobus (FlixBus – 3 h., už od 6,99 € ), vlak s jedným prestupom (2,5 h., 9 €), auto (2 h., 18,5 € za auto pri spotrebe 7 litrov/100 km)</p>
      <p><b>Niečo navyše:</b> Ak si budete chcieť trocha odpočinúť od vianočnej atmosféry, odporúčame vám navštíviť napríklad budovu Mestskej radnice, kde sa nachádza aj slávny socialistický orloj. Rarita, ktorú len tak niekde nemajú. No a zvyšnú energiu môžete využiť napríklad na vyšliapanie na radničnú vežu, ktorá sa týči do výšky 75 metrov. Odmenou vám bude fascinujúci výhľad na celé mesto.</p>
      <ol>
        <li data-num="4">
          <b>Tradičná Viedeň</b>
        </li>
      </ol>
      <p>Najstaršie a najslávnejšie viedenské vianočné trhy s tradíciou trvajúcou 600 rokov plnia krásne vianočné sny deťom aj dospelým. <b>Vo Viedni sú vianočné trhy na každom rohu, každé námestíčko má niekoľko vlastných stánkov, vianočný trh pred viedenskou radnicou patrí však už viac než dvadsať let k najatraktívnejším udalostiam viedenskej turistickej sezóny.</b> Bez ohľadu na to, či si chcete užiť živú atmosféru tradičného vianočného trhu, využiť bohatý program pre deti, zakorčuľovať si v mestskom parku alebo vychutnať ďalšie kultúrne zážitky, tradičné viedenské vianočné trhy ponúkajú pre každého niečo a určite stoja za návštevu.</p>
      <p>
        <b>Kde: Námestie Rathplatz, námestie Maria-Theresien-Platz, zámok Belveder a ďalšie, Viedeň</b>
      </p>
      <p>
        <b>Kedy: 15. novembra – 26. decembra 2019</b>
      </p>
      <p><b>Ako z Bratislavy </b>(ceny sú za jednosmernú cestu):<b> Autobus (FlixBus – 1 h., už od 1 </b>€<b>), vlak (1 h., 14 </b>€<b>), auto (1 h., cca 7,5 </b>€ za auto pri spotrebe 7 litrov/100 km<b>)</b></p>
      <p><b>Niečo navyše: </b>V polovici júla sa v zoologickej záhrade Schönbrunn narodil sloník, ktorý sa okamžite stal miláčikom návštevníkov. Trvalý „babyboom“ a moderný výbeh, ktorý pripomína prirodzené životné podmienky, každoročne prilákajú do zoologickej záhrady Schönbrunn viac než dva milióny návštevníkov. Najstaršia prevádzkovaná zoologická záhrada na svete sa už päťkrát stala najlepšou zoo v Európe.</p>
      <ol>
        <li data-num="5">
          <b>Vianoce v Brne</b>
        </li>
      </ol>
      <p>Moravská metropola toho roku už tradične láka svojich návštevníkov nielen vianočnou výzdobu, ale aj jedinečným gastronomickým zážitkom. Mesto s najväčším počtom kaviarenských podnikov a bistier, pričom mnohé z nich môžete stretnúť aj na samotných trhoch, sa vo vianočnom období zmení na destináciu pre všetkých milovníkov dobrého jedla a pitia. Jedným z takých miest je aj vianočný trh na Dominikánskom námestí, ktorý okrem všadeprítomných dobrôt zdobí aj romantická kulisa Novej radnice spoločne s kostolom sv. Michala. Samozrejme nesmieme zabudnúť ani na tradičný betlehem, Betlehemské svetlo či zookútik, ktorý si každoročne získa srdce nejedného malého návštevníka.</p>
      <p><b>Kedy:</b> 29. novembra – 5. januára 2020</p>
      <p><b>Kde: </b>Dominikánske námestie, Brno</p>
      <p><b>Ako z Bratislavy</b><b>: </b>Autobus (FlixBus – 2 h., 4,99 €), vlak (1,5 h., 9 €), auto (1,5 h., cca 12 € za auto pri spotrebe 7 litrov/100 km<b>)</b></p>
      <p><b>Niečo navyše</b>: Kde inde ochutnať pre Moravu také typické „lokše“, čiže zemiakové placky, ktoré na trhoch nájdete hneď v niekoľkých variantoch. Či už patríte k milovníkom mäsa alebo dávate prednosť variantu so škoricou – určite netrafíte vedľa. Chcete sa skôr zahriať niekde v teple? Odporúčame zavítať do bistra Elsner na Zelnom trhu, kde si môžete pochutnať na špeciálnom vianočnom menu, ale aj klasikách.</p>
      <ol>
        <li data-num="6">
          <b>Vianočné trhy v Krakove</b>
        </li>
      </ol>
      <p>Vianoce patria medzi jedny z najvýznamnejších sviatkov v Poľsku, a tak nie je divu, že si na vianočných trhoch dávajú skutočne záležať. Centrum Krakova sa na niekoľko týždňov prezlečie do rozprávky. Najväčší z poľských vianočných trhov nájdete na hlavnom námestí Rynek Glovwny, ktoré sa zaplní drevenými stánkami, vianočnými dekoráciami a výborným pitným medom (niečo iného ako naša medovina). Na stánkoch zoženiete skutočné originály od poľských umelcov a o jedlo tu tiež nie je núdza. Ochutnajte tradičné poľské jedlo podávané na Štedrý deň. Tradičná poľská štedrovečerná večera zahŕňa až 12 chodov, máte teda čo ochutnávať.</p>
      <p><b>Kde: </b>Hlavné námestie Rynek Glowny, Krakov</p>
      <p><b>Kedy: </b>29. novembra 2019 – 7. januára 2020</p>
      <p><b>Ako z Bratislavy:</b> Autobus (6,5 h., 11,99 €), vlak (6,5h., 15 €), auto (4h., 41 € za auto pri spotrebe 7 litrov/100 km<b>)</b></p>
      <p><b>Niečo navyše</b>: Ak chcete ochutnať nejaký miestny drink, odporúčame vyskúšať Szarlotku. Ide o kombináciu miestnej Zubrowky (vodky s byvolou trávou) a jablčného džúsu. Miestni na tento drink nedajú dopustiť.</p>
      <related>
        <h4>Súvisiace články</h4>
        <a href="https://touchit.sk/seat-rozsiruje-modelovy-rad-tarraco-verziou-1-5-tsi-dsg-s-pohonom-prednych-kolies/265377"/>
        <a href="https://touchit.sk/dvojnasobna-pocta-pre-ford-v-podobe-oceneni-medzinarodna-dodavka-roka-a-medzinarodny-pick-up-roka/265374"/>
        <a href="https://touchit.sk/umelej-inteligencii-verime-viac-nez-ludom/265370"/>
      </related>
    </article>
  </body>
</html>