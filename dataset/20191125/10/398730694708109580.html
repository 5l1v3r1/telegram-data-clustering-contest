<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/danderyds-sjukhus-varslar-100-anstallda/"/>
    <meta property="og:site_name" content="DN.SE"/>
    <meta property="article:published_time" content="2019-11-25T10:09:48+00:00"/>
    <meta property="og:title" content="Danderyds sjukhus varslar 100 anställda"/>
    <meta property="og:description" content="Danderyds sjukhus varslar 100 anställda"/>
  </head>
  <body>
    <article>
      <h1>Danderyds sjukhus varslar 100 anställda</h1>
      <address><time datetime="2019-11-25T10:09:48+00:00">25 Nov 2019, 10:09</time> by <a rel="author" href="https://www.dn.se/av/viviana-canoilas/" target="_blank">Viviana Canoilas</a></address>
      <p>
        <b>Danderyds sjukhus varslar 100 anställda. Varslet är ytterligare en åtgärd som sjukhusledningen vidtar för att få ekonomin i balans, uppges det i ett pressmeddelande.<br/>– Vi har många kompetenta och engagerade medarbetare och tillsammans kommer vi göra allt vad vi kan för att klara utmaningen, säger sjukhusets vd Yvonne Haglund Åkerlind.</b>
      </p>
      <p>Sjukhusen i Stockholm går med kraftiga underskott. Danderyd sjukhus har i år ett beräknat underskott på 156 miljoner kronor. I oktober kom Danderyds sjukhus tillsammans med Södersjukhuset och Södertälje sjukhus överens om gemensamma besparingsåtgärder.</p>
      <p><b>Bland de åtgärder</b> som redan vidtagits märks anställningsstopp och stopp för inhyrning av personal via bemanningsföretag.</p>
      <p>– Vi har arbetat tillsammans inom sjukhuset för att hitta besparingar. Det är ett omfattande arbete och vi är ännu inte riktigt klara. Vår högsta prioritet är att genomföra alla åtgärder på ett så patientsäkert sätt som möjligt med bibehållen god vård och arbetsmiljö, säger Yvonne Haglund Åkerlind, sjukhusets vd och fortsätter:</p>
      <p>– Vi har många kompetenta och engagerade medarbetare och tillsammans kommer vi göra allt vad vi kan för att klara utmaningen.</p>
      <p><b>Det uppges </b>i pressmeddelandet<b> </b>att neddragningen i första hand kommer att ske med naturliga avgångar, men uppsägningar ”kommer att bli nödvändiga”. </p>
      <p>Det är ännu oklart vilka yrkesgrupper som kommer att beröras av varslet, enligt sjukhusets kommunikationsdirektör Anna-Carin Stark. </p>
      <p>– Det rör sig om 100 tjänster men vilka eller var vet vi ännu inte, vi ser över alla personalkategorier, säger Anna-Carin Stark.</p>
      <p>Trots att man inte vet vilka yrkesgrupper kommer att beröras av varslet är Johan Styrud, läkarföreningen i Stockholms ordförande, oroad. Han säger att varslet kommer att påverka patientsäkerheten.</p>
      <p>– Det här är fruktansvärt. Vi kommer att få en väldigt pressad kvalitet på vården. Det kommer självklart påverka produktionen – alltså mängden operationer och mängden mottagningsbesök kommer att sänkas, säger han och tillägger: </p>
      <p>– Det här kommer påverka akutsjukvården något enormt. </p>
      <p><b>Tidigare på måndagsförmiddagen</b> meddelade <a href="https://www.dn.se/sthlm/storvarsel-pa-sodersjukhuset-100-anstallda-ska-bort/">Södersjukhuset att man varslar 100 anställda</a>. 50 undersköterskor, 25 läkare och 25 administrativa tjänster ska sägas upp. För tre veckor sedan <a href="https://www.dn.se/sthlm/karolinska-universitetssjukhuset-varslar-600/">varslade Karolinska 600 anställda ur vårdpersonalen</a> om uppsägning.</p>
      <p>Björn Erikssons är hälso- och sjukvårdsdirektör i region Stockholm. Hans uppgift är att ge akutsjukhusen uppdrag i vad de ska göra.  </p>
      <p>
        <b>Är sparbetingen för stora? </b>
      </p>
      <p>– Vi har de pengar vi har. Men skulle vi ha mer pengar i systemet så skulle vi kunna göra de här förändringarna under en längre tid. Då kanske vi skulle kunna hinna göra en omställning lite långsammare. På lång sikt kommer vi att behöva flytta vården närmare patienterna, säger Björn Eriksson.</p>
      <p>
        <b>Sjukhuspersonal är redan pressad. Nu med varslen blir det färre - kan du garantera patientsäkerhet? </b>
      </p>
      <p>– Det finns ingenting i sjukhusens uppdrag som kan äventyra patientsäkerheten. Den ska alltid upprätthållas och den goda vårdkvaliteten ska alltid upprätthållas. Sedan är det här resultatet av att många patienter inte längre besöker akutsjukhusen, särskilt Karolinska i Solna. Där har vi mycket färre besök de senaste tre åren.</p>
      <p>Besparingarna inom vården gäller även den centrala förvaltningen.</p>
      <p>– Vi drar ned tio procent på den centrala förvaltningen för att administrationen ska spara mest. 20 procent på våra konsulter, det är för att den administrativa delen ska spara mest. Det här blir 60-70 medarbetare. Det är också klart, säger Björn Eriksson.</p>
      <p><b>Utanför Danderyds sjukhus är</b> det flera som ännu inte har nåtts av nyheten om varslen på Danderyds sjukhus och Södersjukhuset.  </p>
      <p>Lennart Frisk som hjälpt sin faster Britta Schweiz till sjukhuset känner dock till det senaste varselbeskedet. </p>
      <figure>
        <img src="https://cached-images.bonnier.news/cms30/UploadedImages/2019/11/25/24981a8e-1bd6-4557-854a-96cd614b88c8/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Lennart Frisk med sin faster Britta Schweiz, som regelbundet har kontakt med vården, anser att varslen är katastrof för hela sjukvården.<cite>Foto: Magnus Hallgren</cite></figcaption>
      </figure>
      <p>– Det är katastrof för hela sjukvården. De gör bara neddragningar och neddragningar. Det verkar vara viktigare att sänka skatterna, men det finns inga som kan ta hand om de sjuka längre, säger Lennart Frisk.  </p>
      <p>
        <b>Känner du en viss oro?</b>
      </p>
      <p>– Ja, det är klart att jag gör. Vi vet inte var det här slutar. Här inne står det tomma avdelningar och det är för att det inte finns personal. Det finns ju utrymmen, men ingen personal, säger han. </p>
      <p>Lennart Frisk tycker att varslen är fel väg att gå. </p>
      <p>– De säger att det inte ryms inom budgeten. Men då är det inte fel på sjukvården utan på budgeten. Konstigare än så är det inte. </p>
      <p><b>Tord Wallin, som väntar </b>på skjuts, har också följt nyheterna om varslen på sjukhusen. </p>
      <figure>
        <img src="https://cached-images.bonnier.news/cms30/UploadedImages/2019/11/25/1d17e458-2a6c-4e76-b90b-4e34a2e390bc/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Tord Wallin har nyligen besökt Danderyds sjukhus. – De här varslen är helt åt skogen att klockorna går baklänges, säger han.<cite>Foto: Magnus Hallgren</cite></figcaption>
      </figure>
      <p>– De här varslen är helt åt skogen att klockorna går baklänges. Man bygger prestigebyggnader och inser i efterhand att det blev för dyrt. Det är ingen som tänker på de som ska få vård eller på de som ska ge vård, säger han. </p>
      <p> Anita Orell, som precis fått sitt brutna arm inlindat, anser att utvecklingen är oroande.  </p>
      <figure>
        <img src="https://cached-images.bonnier.news/cms30/UploadedImages/2019/11/25/ec864bdf-7926-4154-a531-26b7d1c94a40/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>– Jag tycker det är förfärligt, säger Anita Orell om varselbeskeden som kom på måndagen.<cite>Foto: Magnus Hallgren</cite></figcaption>
      </figure>
      <p>– Jag tycker det är förfärligt. Det är sorgligt, det är tråkigt. Det är så många som behöver vård nuförtiden. Det jag känner just nu är uppgivenhet, säger hon innan hon åker iväg med taxin.</p>
    </article>
  </body>
</html>