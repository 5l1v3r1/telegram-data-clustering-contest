<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387769/ankara-buyuksehir-belediyesindeki-korkutata-ailesini-yavas-acikladi"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T10:17:00+00:00"/>
    <meta property="og:title" content="Ankara Büyükşehir Belediyesi'ndeki 'Korkutata ailesi'ni Yavaş açıkladı"/>
    <meta property="og:description" content="Ankara Büyükşehir Belediye Başkanı Mansur Yavaş, Melih Gökçek'in başkanlığı döneminde Korkutata ailesine 110 belediye malının verildiğini açıkladı."/>
  </head>
  <body>
    <article>
      <h1>Ankara Büyükşehir Belediyesi'ndeki 'Korkutata ailesi'ni Yavaş açıkladı</h1>
      <h2>Ankara Büyükşehir Belediye Başkanı Mansur Yavaş, Melih Gökçek'in başkanlığı döneminde Korkutata ailesine 110 belediye malının verildiğini açıkladı.</h2>
      <address>
        <time datetime="2019-11-25T10:17:00+00:00">25 Nov 2019, 10:17</time>
      </address>
      <p>Ankara Büyükşehir Belediyesi'nde bugünlerde en çok tartışılan konu, belediyeye ait çok sayıda mülk ve işletmenin devredildiği <b>Korkutata ailesi</b>. Ankara Büyükşehir Belediye Başkanı Yavaş, Korkutata ailesine verilen belediye işletme ve mülklerini tek tek açıkladı.</p>
      <p>Yavaş, Melih Gökçek'in başkanlığı döneminde bahse konu aileye 110 belediye malının verildiğini duyurdu.</p>
      <p><b>Mansur Yavaş</b>, Korkutata ailesi ile ilgili açıklamasında şu ifadeleri kullandı:</p>
      <blockquote>"Şimdi ben bir özür dileyeceğim. SOS Vakfı 13, Korkutata ailesi 110, Büyükşehir Belediyesi Ankaraspor 9, Keçiörengücü 28 otopark aldı demiştim. Gökçek beni yalancılıkla itham etti. Yalan değil ama yanlış var, onu düzelteyim. Gerçekten söylediği kadar SOS Vakfı’nda otopark yok. Ama başka şey var! Yani Belediye’nin 13 parça malı verilmiş! 4 adet Hacı Bayram Veli türbesi çevresinde büfe, 1 adet Çamlıdere’de iki katlı Ankara evi –başında da biz geldiğimizde bir tane güvenlik görevlisi bekliyordu-, 3 adet otopark işletmesi –Mavi Göl Otoparkı 1628 araç kapasiteli, 50. Yıl Otoparkı 593 araç kapasiteli, Yenişehir Çok Katlı Otoparkı 944 araç kapasiteli- ayrıca 4 adet Kocatepe Çok Katlı Otopark üzerinde ticari ünite, 1 adet Dikmen Vadisi’nde ticari ünite SOS Vakfı’na verilmiş.</blockquote>
      <blockquote>Korkuata ailesine 110 otopark demiştim. Özür diliyorum, hepsi otopark değil! Göksu Parkı’nda 17 adet ticari ünite bu aileye ait. Göksu Parkı Otoparkı, sinema, 2 tuvalet, 2 mini futbol sahası, 2 basket sahası, 2 tenis sahası, plaj voleybol sahası, baby car pisti, mini car pisti, go kart pisti, dağ kızağı artı kafe, bir de sekiz vagonlu tren. Ayrıca Harikalar Diyarı’nda 23 adet ticari ünite verilmiş. Gemi ve kayık yüzdürme alanı, go kart alanı, büfe, tuvalet, depo, 2 tane açık oturma alanı, masal adası işletmeleri, 3 adet çay bahçesi, 4 adet büfe, 2 adet dükkan ve trenler. Mogan Parkı’nda 8 adet ticari ünite: raylı tırtıl artı tren, açık alan, zincirli uçan sandalye artı trambolin, 1 adet açık havuz, 1 adet akülü araç pisti, 1 adet go kart pisti, 1 adet büfe. Altınpark’ta ise 1 tane ticari işletme, gezi treni işletmesi. OneTower önünde bir adet ticari işletme, onu da başkasına kiraya vermişlerdi, herhalde boşaltılmış. Metro ve Ankaray istasyonlarında meşrubat büfeleri de 60 adet verilmiş.</blockquote>
      <blockquote>Büyükşehir Belediyespor’a da 9 tane verildiğini söylemiştim. Evet, hepsi otopark değilmiş! Özür diliyorum! 2 adet otopark işletmesi -Toptancı Hali Otoparkı 1060 araç kapasiteli, Kocatepe Çok Katlı Otoparkı 1000 araç kapasiteli- 5 adet Sincan bölgesinde spor kompleksi ve muhtelif işletmeler –kapalı spor salonu, Sincan spor salonu, Sincan ASAŞ Stadı, 5 katlı otel, halı saha ve Sincan Spor kompleksinde muhtelif iş yerleri, 1 adet Mogan Gölü Yelken Branşı, 1 adet Ataç Sokak’taki eski Başkanlık konutu. Keçiörengücü’ne 28 otopark demiştim. Özür diliyorum! 4 otopark varmış. Rüzgarlı Ege Sokak, Aksu Köprüaltı Otoparkı, AŞTİ Otoparkı, Gençlik Parkı Otoparkı –Bir isme, Başkanı olabilir, ona verilmiş). 17 adet İzmir Caddesi’nde muhtelif işletmeler(şahsa), 1 adet de Gençlik Parkı Nikah Salonu şu anda Keçiörengücü’ne verilmiş. Ben Meclis’i halkın malına sahip çıkmaya davet ediyorum. Yasal süreçleri takip ediyoruz. İnşallah bunları belediyemize alırız. Ücretlerini AK Parti grubu belirlesin ama mutlaka bu gelirlerin Belediye’ye gelmesi lazım."</blockquote>
    </article>
  </body>
</html>