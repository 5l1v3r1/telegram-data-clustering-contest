<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kairos/kairos-giryonis-rekor-vroxis-stous-agious-theodorous/2922793/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T10:05:35+00:00"/>
    <meta property="og:title" content="Καιρός – Γηρυόνης: Ρεκόρ βροχής στους Αγίους Θεοδώρους"/>
    <meta property="og:description" content="Ο κορεσμός του εδάφους σε νερό μπορεί να προκαλέσει προβλήματα τις επόμενες ώρες. Σε ποιες περιοχές πρέπει οι πολίτες να είναι ιδιαίτερα προσεκτικοί. Δείτε χάρτη με τις περιοχές που θα πληγούν από φαινόμενα μέχρι το βράδυ."/>
  </head>
  <body>
    <article>
      <h1>Καιρός – Γηρυόνης: Ρεκόρ βροχής στους Αγίους Θεοδώρους</h1>
      <h2>Ο κορεσμός του εδάφους σε νερό μπορεί να προκαλέσει προβλήματα τις επόμενες ώρες. Σε ποιες περιοχές πρέπει οι πολίτες να είναι ιδιαίτερα προσεκτικοί. Δείτε χάρτη με τις περιοχές που θα πληγούν από φαινόμενα μέχρι το βράδυ.</h2>
      <address><time datetime="2019-11-25T10:05:35+00:00">25 Nov 2019, 10:05</time> by <a rel="author">Newsit Newsroom</a></address>
      <p>Η κακοκαιρία «Γηρυόνης» προκάλεσε ισχυρές βροχές σε πολύ μεγάλες περιοχές της χώρας, καθώς και καταιγίδες κυρίως στα νότια και δυτικά τμήματα. Είναι ενδεικτικό ότι στους Αγίους Θεοδώρους Κορινθίας η συνολική βροχή του διημέρου ξεπέρασε τα 200 χιλιοστά, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών. Μεγάλα ύψη βροχής έπεσαν και στην ευρύτερη περιοχή της Αττικής, κάτι που εξηγεί τα σοβαρά προβλήματα κυρίως στην ευρύτερη περιοχή της Κινέττας.</p>
      <blockquote>Click4More <a href="https://www.newsit.gr/kairos/kineta-vivliki-katastrofi-efere-o-giryonis-kindyneysan-zoes/2922611/">Κινδύνευσαν ζωές στην Κινέτα! Εικόνες βιβλικής καταστροφής από την κακοκαιρία – Δρόμοι… “άνοιξαν”, αυτοκίνητα “σκαρφάλωσαν” σε δέντρα!</a></blockquote>
      <p>Το ΕΑΑ-meteo επισημαίνει και πάλι ότι η μεγάλη ένταση των φαινομένων, ο κορεσμός του εδάφους σε νερό και οι σημαντικές ποσότητες βροχής που θα πέσουν κατά το υπόλοιπο της κακοκαιρίας, καθιστούν την κακοκαιρία δυνητικά επικίνδυνη και ικανή να δημιουργήσει νέα προβλήματα και να εντείνει τα ήδη υπάρχοντα.</p>
      <h3>Που θα χτυπήσει η κακοκαιρία τις επόμενες ώρες</h3>
      <p>Στη διάρκεια της υπόλοιπης μέρας σήμερα, η ευρισκόμενη σε εξέλιξη δεύτερη φάση της κακοκαιρίας θα δώσει βροχές στο σύνολο σχεδόν της χώρας, με τις ισχυρότερες να αναμένονται στη Μακεδονία, στη Θεσσαλία, στο Αιγαίο, στη Δυτική Στερεά και Πελοπόννησο και στο Νότιο Ιόνιο. Πιθανότητα καταιγίδων υπάρχει κυρίως στο Αιγαίο, στο Νότιο Ιόνιο, στις παράκτιες περιοχές των νοτίων ηπειρωτικών και στη Χαλκιδική.</p>
      <figure>
        <img src="https://www.newsit.gr/wp-content/uploads/2019/11/xartisvroxis.jpg"/>
      </figure>
      <p>Την Τρίτη τα φαινόμενα θα είναι σχετικά ασθενέστερα και θα εντοπίζονται κυρίως στο Αιγαίο, στην Κεντρική Μακεδονία, στη Νότια Πελοπόννησο και στην Κρήτη. Οι άνεμοι, οι οποίοι στο Αιγαίο πνέουν με ριπές που φτάνουν τα 100 χιλιόμετρα ανά ώρα, θα εξασθενήσουν σταδιακά από το μεσημέρι και από Νότο προς Βορρά.</p>
      <p>Οι άνεμοι που στο Αιγαίο πνέουν με ριπές που φτάνουν τα <b>100 χιλιόμετρα ανά ώρα θα εξασθενήσουν σταδιακά από το μεσημέρι και από Νότο προς Βορρά.</b></p>
    </article>
  </body>
</html>