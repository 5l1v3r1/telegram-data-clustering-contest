<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743520"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T10:17:00+00:00"/>
    <meta property="og:title" content="กรมชลฯยัน4เขื่อนลุ่มน้ำเจ้าพระยามีน้ำใช้ตลอดฤดูแล้ง"/>
    <meta property="og:description" content="กรมชลฯยัน 4 เขื่อนหลักลุ่มน้ำเจ้าพระยา มีน้ำใช้ตลอดสิ้นฤดูแล้งนี้แม้น้ำต้นทุนน้อยกว่าปีที่แล้วมาก "/>
  </head>
  <body>
    <article>
      <h1>กรมชลฯยัน4เขื่อนลุ่มน้ำเจ้าพระยามีน้ำใช้ตลอดฤดูแล้ง</h1>
      <address>
        <time datetime="2019-11-25T10:17:00+00:00">25 Nov 2019, 10:17</time>
      </address>
      <figure>
        <img src="https://www.dailynews.co.th/admin/upload/20191125/news_BtnDLFLHvj172851_533.jpg?v=20191125218"/>
      </figure>
      <p>
        <b>กรมชลฯยัน 4 เขื่อนหลักลุ่มน้ำเจ้าพระยา มีน้ำใช้ตลอดสิ้นฤดูแล้งนี้แม้น้ำต้นทุนน้อยกว่าปีที่แล้วมาก </b>
      </p>
      <p>เมื่อวันที่25พ.ย.นายทองเปลว กองจันทร์ อธิบดีกรมชลประทาน เปิดเผยถึงสถานการณ์น้ำในอ่างเก็บน้ำขนาดใหญ่และขนาดกลางทั่วประเทศว่า ปัจจุบัน(25 พ.ย. 62) มีปริมาณน้ำในอ่างฯรวมกัน 49,424 ล้าน ลบ.ม. คิดเป็นร้อยละ 65 ของความจุอ่างฯ มีปริมาณน้ำใช้การได้ 25,529 ล้าน ลบ.ม. เฉพาะ 4 เขื่อนหลักลุ่มน้ำเจ้าพระยา (เขื่อนภูมิพล เขื่อนสิริกิติ์     เขื่อนแควน้อยบำรุงแดน และเขื่อนป่าสักชลสิทธิ์) มีปริมาณน้ำรวมกันประมาณ 11,741 ล้าน ลบ.ม. หรือร้อยละ 47  ของความจุอ่างฯ มีปริมาณน้ำใช้การได้รวมกันประมาณ 5,045 ล้าน ลบ.ม.</p>
      <figure>
        <img src="https://www.dailynews.co.th/admin/upload/20191125/news_mvToEfAmuK172850_533.jpg?v=20191125218?v=4693"/>
      </figure>
      <p>สำหรับแผนการจัดสรรน้ำทั้งประเทศในช่วงฤดูแล้งปี 2562/2563 ปริมาณน้ำต้นทุนจากอ่างเก็บน้ำขนาดใหญ่ ขนาดกลาง และแหล่งน้ำอื่นๆ ที่สามารถสนับสนุนการใช้น้ำในเขตชลประทานทั่วประเทศได้ มีปริมาณน้ำใช้การได้ทั้งสิ้นประมาณ 17,699 ล้าน ลบ.ม. เฉพาะลุ่มน้ำเจ้าพระยาได้วางแผนจัดสรรน้ำจาก 4 เขื่อนหลัก รวมกันทั้งสิ้น ประมาณ 4,000 ล้านลบ.ม.(แยกเป็นปริมาณน้ำจาก 4 เขื่อนหลักรวมกัน 3,500 ล้าน ลบ.ม. และผันน้ำจากลุ่มน้ำแม่กลองมาเสริมอีกประมาณ 500 ล้าน ลบ.ม.) ผลการจัดสรรน้ำในช่วงฤดูแล้งปี 2562/2563 ตั้งแต่วันที่ 1 - 25 พ.ย. 62 ทั้งประเทศมีการใช้น้ำไปแล้วประมาณ 2,237 ล้าน ลบ.ม. คิดเป็นร้อยละ 13 ของแผนจัดสรรน้ำทั้งประเทศ เฉพาะในเขตลุ่มน้ำเจ้าพระยา มีการนำน้ำไปใช้แล้วประมาณ 689 ล้าน ลบ.ม. คิดเป็นร้อยละ 17 ของแผนจัดสรรน้ำลุ่มน้ำเจ้าพระยา ทั้งนี้ จะเห็นได้ว่าปริมาณน้ำต้นทุนในปีนี้ มีปริมาณน้อยกว่าปีที่แล้วค่อนข้างมาก(ปี 2561 มีปริมาณน้ำต้นทุนที่สามารถจัดสรรน้ำในช่วงฤดูแล้งทั้งประเทศประมาณ 23,000 ล้าน ลบ.ม. เฉพาะลุ่มเจ้าพระยาจัดสรรได้กว่า 8,000 ล้าน ลบ.ม.) ซึ่งเพียงพอสำหรับใช้อุปโภคบริโภค รักษาระบบนิเวศ และปลูกพืชต่อเนื่องบางส่วนเท่านั้น<br/><br/>ส่วนอ่างเก็บน้ำขนาดใหญ่ที่มีปริมาณน้ำเก็บกักน้อยกว่าร้อยละ 30 ของความจุอ่างฯ จำนวน 7 แห่ง ได้แก่ เขื่อนแม่กวงอุดมธารา เขื่อนจุฬาภรณ์ เขื่อนอุบลรัตน์ เขื่อนลำพระเพลิง เขื่อนลำนางรอง เขื่อนทับเสลา และเขื่อนกระเสียว นอกจากนี้ ยังมีอ่างเก็บน้ำที่มีปริมาณน้ำระหว่างร้อยละ 31-50 ของความจุอ่างฯ จำนวน 8 แห่ง ได้แก่ เขื่อนภูมิพล เขื่อนแม่มอก เขื่อนห้วยหลวงเขื่อนมูลบน เขื่อนลำแชะ เขื่อนป่าสักชลสิทธิ์ เขื่อนคลองสียัด และเขื่อนประแสร์ ทั้งนี้ กรมชลประทาน จะบริหารจัดการน้ำตามแผนการจัดสรรน้ำที่วางไว้อย่างเคร่งครัด เพื่อให้สอดคล้องกับปริมาณน้ำต้นทุนที่มีอยู่อย่างจำกัด ที่สำคัญต้องขอความร่วมมือจากพี่น้องประชาชน กลุ่มผู้ใช้น้ำ และเกษตรกร ให้ร่วมใจกันใช้น้ำตามแผนที่ได้วางไว้ เพื่อให้ปริมาณน้ำที่มีอยู่อย่างจำกัดเพียงพอใช้ตลอดฤดูแล้งนี้.</p>
    </article>
  </body>
</html>