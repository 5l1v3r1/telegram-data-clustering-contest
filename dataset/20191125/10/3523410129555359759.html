<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641962/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%85%D9%86%D8%AC%D8%B1-%D8%A8%D9%87-%DA%A9%D8%A7%D9%87%D8%B4-%D9%85%D8%B5%D8%B1%D9%81-%D8%B3%D9%88%D8%AE%D8%AA-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T10:50:00+00:00"/>
    <meta property="og:title" content="افزایش قیمت بنزین منجر به کاهش مصرف سوخت نشده است"/>
    <meta property="og:description" content="هادیانفر گفت: افزایش قیمت بنزین منجر به کاهش مصرف سوخت نشد زیرا تا دو روز گذشته مصرف ۱۰۵ میلیون لیتر بنزین در روز به ثبت رسید در صورتی که در..."/>
  </head>
  <body>
    <article>
      <h1>
        <a href="https://www.bultannews.com/fa/news/641962/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%85%D9%86%D8%AC%D8%B1-%D8%A8%D9%87-%DA%A9%D8%A7%D9%87%D8%B4-%D9%85%D8%B5%D8%B1%D9%81-%D8%B3%D9%88%D8%AE%D8%AA-%D9%86%D8%B4%D8%AF%D9%87-%D8%A7%D8%B3%D8%AA">افزایش قیمت بنزین منجر به کاهش مصرف سوخت نشده است</a>
      </h1>
      <h2>هادیانفر گفت: افزایش قیمت بنزین منجر به کاهش مصرف سوخت نشد زیرا تا دو روز گذشته مصرف ۱۰۵ میلیون لیتر بنزین در روز به ثبت رسید در صورتی که در...</h2>
      <address><time datetime="2019-11-25T10:50:00+00:00">25 Nov 2019, 10:50</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>سردار</b> «سیدکمال هادیانفر» در حاشیه نشست تخصصی<b> پلیس</b> راهنمایی و رانندگی ناجا در جمع خبرنگاران اظهار داشت:سالیانه دو بار نشست تخصصی روسای پلیس راهور و راه ستادی و استان های کشور با هدف بررسی عملکرد گذشته و ابلاغ برنامه های اولویت دار برگزار می شود.</p>
      <p>وی افزود: مدیریت ترافیک، تسهیل و ایمنی تردد و ارائه خدمات مطلوب به کاربران ترافیک از برنامه های اولویت دار پلیس راهنمایی و رانندگی ناجا است که در واقع بر این محورها تمرکز کرده ایم.</p>
      <p>رئیس پلیس راهنمایی و رانندگی ناجا با اشاره به تعداد جان باختگان تصادفات و مجروحان اعلام کرد: متأسفانه سال گذشته بالغ بر ۱۷ هزار نفر در تصادفات جان خود را از دست دادند و این در حالی است که در این میان ۳۶۵ هزار نفر مجروح و مصدوم شدند بنابراین همچنان کاهش تصادفات و جان باختگان جاده ای را به عنوان یک رویکرد و اولویت جدی دنبال می کنیم.</p>
      <p>وی ادامه داد: امروز علاوه بر برگزاری نشست سالیانه، افتتاح مرکز همایش های پلیس راهور ناجا، سایت جدید این پلیس و افتتاح گشت های کنترلی را نیز در دستورکار داریم.</p>
      <p>این مقام عالی انتظامی در تشریح کارکرد گشت های کنترلی عنوان کرد: گشت های کنترلی در واقع یکی از رویکردهای جدید این پلیس در راستای کاهش تصادفات است و فعالیت گشت ها بیشتر در مناطق کوهستانی و صعب العبور است، از طرفی امروز ۱۲۰ دستگاه خودرو REW۴ برای نقاط صعب العبور و ۵۰ دستگاه خودرو سراتو در حوزه پلیس نامحسوس به ناوگان خودرویی راهنمایی و رانندگی ناجا اضافه می شود.</p>
      <p>سردار هادیانفر در پاسخ به این سوال که منظور از سایت جدید پلیس راهور چیست؟ پاسخ داد: در واقع این سایت، همان سایت قبلی (www.rahvar۱۲۰.ir) است. منتهی تغییرات فنی و قابلیت های جدیدی بر آن اضافه کرده ایم، تغییر شکل ، ظرفیت ها و قابلیت های سایت جدید برای ارائه خدمات بهتر به مردم است.</p>
      <p>رئیس پلیس راهنمایی و رانندگی ناجا در بخش دیگری از سخنان خود در پاسخ به سوالی درباره اینکه آیا اجرای طرح سهمیه بندی بنزین و افزایش قیمت آن می تواند در کاهش تصادفات موثر باشد یا خیر؟ خاطر نشان کرد: براساس گزارش های دریافتی هنوز کاهش مصرف سوخت با اجرای این طرح در کشور محقق نشده، پیش از این مصرف روزانه بنزین در کشور ۹۴ میلیون لیتر بوده است در صورتی که طی دو روز گذشته ( پریروز ) این مصرف افزایش داشته و به ۱۰۵ میلیون لیتر در روز رسیده است.</p>
      <p>وی اضافه کرد: براساس مطالعات و گزارشات، در برهه های پیشین، اجرای طرح سهمیه بندی بنزین و افزایش قیمت آن تقریبا معادل ۳ درصد در کاهش تصادفات اثربخش بوده و این ۳ درصد عددی حدود ۵۵۱ نفر می باشد و این اثربخشی محدود به یک دوره زمانی یک ساله بوده و بعد از یک سال اثربخشی آن کمتر می شود، در واقع باید بگویم اثربخشی اجرای این طرح در کاهش تصادفات خیلی زیاد نیست و حدود ۲ الی ۳ درصد است.</p>
      <p>سردار هادیانفر در ادامه با بیان اینکه ۲۱۷ هزار کیلومتر راه اصلی، فرعی و روستایی در کشور داریم ، عنوان کرد: در حال حاضر ۳۴ میلیون وسیله نقلیه در کشور تردد می کنند این در حالی است که می دانیم ۳ عامل مهم انسان، خودرو و راه در وقوع تصادفات موثر هستند. بنابراین باید با اتخاذ رویکردهای نوین به سمت کاهش تصادفات و جان باختگان جاده ای برویم و راهکار تحقق این مهم هوشمندسازی پلیس است.</p>
      <p>وی اضافه کرد: علاوه بر هوشمندسازی پلیس، تحلیل داده ها از روند تصادفات و جان باختگان سال های گذشته می تواند در آسیب شناسی و آینده پژوهی به ما کمک کند.</p>
      <p>این مقام عالی انتظامی در بخش پایانی سخنان خود در پاسخ به سوالی درباره روند شماره گذاری خودروهای ناایمن در سال آینده عنوان کرد: دو خودرو پراید و ۴۰۵ بیشترین آسیب را در تصادفات دارند. بنابراین طی مذاکرات جدی با مسئولان مربوطه به این نتیجه رسیده ایم که این دو خودرو در سال آینده شماره گذاری نشوند و قطعا تحقق این موضوع را دنبال می کنیم و این می طلبد که یک خودروی مناسب و ایمن ، جایگزین این دو خودرو شود.</p>
    </article>
  </body>
</html>