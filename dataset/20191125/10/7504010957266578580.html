<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/media/2019/11/25/sardine-facebook-pagina-bloccata/"/>
    <meta property="og:site_name" content="Wired"/>
    <meta property="article:published_time" content="2019-11-25T10:30:54+00:00"/>
    <meta property="og:title" content="L'idiozia di Facebook che blocca le sardine senza motivo"/>
    <meta property="og:description" content="Oscurata e dopo alcune ore rimessa online la pagina del Movimento. Secondo i suoi sostenitori, il social network avrebbe agito sull'onda di numerose segnalazioni prive di fondamento lanciate da gruppi e pagine pro-Savini"/>
  </head>
  <body>
    <article>
      <h1>L'idiozia di Facebook che blocca le sardine senza motivo</h1>
      <address><time datetime="2019-11-25T10:30:54+00:00">25 Nov 2019, 10:30</time> by <a rel="author" href="https://www.wired.it/author/scosimi/" target="_blank">Simone Cosimi</a></address>
      <h3>Oscurata e dopo alcune ore rimessa online la pagina del Movimento. Secondo i suoi sostenitori, il social network avrebbe agito sull'onda di numerose segnalazioni prive di fondamento lanciate da gruppi e pagine pro-Savini</h3>
      <figure>
        <img src="https://images.wired.it/wp-content/uploads/2019/11/25114547/sardine2.jpg"/>
      </figure>
      <p>L’idea che un’<b>ondata di segnalazioni pilotate </b>sia stata in grado di far <b>oscurare</b> per una nottata la pagina ufficiale delle “<a href="https://www.wired.it/attualita/politica/2019/11/22/sardine-politica-sinistra/"><b>sardine</b></a>” (“<b><a href="https://www.facebook.com/6000sardine/">6000 sardine</a></b>”), nata qualche giorno fa e già arrivata a <b>160mila fan,</b> la dice lunga sullo <b>status di democraticità di <a href="https://www.wired.it/attualita/politica/2019/11/22/gruppi-facebook-sardine/">Facebook</a></b>. Sul fatto, cioè, che uno spazio sul quale si sprecano polemiche da anni praticamente per ogni aspetto della sua gestione non sia ancora in grado di <b>garantire un servizio lineare</b> e a prova di <b>squadrismo digitale</b>. Peccato che proprio su quella piattaforma si sviluppi gran parte del dibattito pubblico contemporaneo. Non proprio rassicurante.</p>
      <p>La pagina ufficiale delle sardine è stata dunque <b>bloccata per qualche ora</b>, risultando irraggiungibile nella serata di domenica, per essere poi rimessa online in mattinata. “<b><i>La pagina non presenta violazioni</i></b>”, questo l’esito che il social di Menlo Park avrebbe riportato agli amministratori. Che ovviamente non ci stanno: “<i>In attesa di ricevere <b>ulteriori chiarimenti tecnici sull’accaduto</b></i> – si legge in un post – <i>se dovesse succedere di nuovo, invitiamo tutti a pazientare e non creare pagine, gruppi o eventi alternativi. Generano confusione e disorientamento. Ogni attacco o problema sui social riempirà semplicemente di più le piazze. Per chi non l’avesse capito…</i>”.</p>
      <p>Molti gruppi di supporto, a partire dai Sentinelli di Milano e Roma, avevano denunciato quanto stesse accadendo nelle ore precedenti e successive al blocco: “<i>Vi mostriamo</i> – scrivevano nella serata di ieri sulla pagina romana – <b><i>cosa stanno facendo nei gruppi salviniani per oscurare le pagine delle ‘sardine’</i>”</b>, corredando alcuni post di una serie di inequivocabili screenshot di utenti impegnati a <b>coordinarsi</b> per organizzare quanto accade troppo spesso. Cioè una <b>segnalazione in blocco</b> delle pagine sgradite per costringere i sistemi automatizzati di Facebook a <b>congelare</b> in un primo momento le pagine, salvo poi sottoporle a verifica in carne e ossa e sbloccarle. Non mancano le schermate di chi si dice soddisfatto dell’oscuramento: “<b><i>Quando riaprono si ricomincia lo shit</i></b>”.</p>
      <p>Non solo Facebook dovrebbe <b>scusarsi</b>, in questo come in molti altri casi, e non pare siano mai arrivate scuse circostanziate. C’è molto altro, le scuse in fondo sono solo forma. Dopo anni di polemiche sulla <a href="https://www.wired.it/internet/social-network/2019/02/27/moderatori-facebook-condizioni-lavoro-the-verge/"><b>moderazione dei contenuti</b></a> e sulla <b>permanenza online di <a href="https://www.wired.it/attualita/politica/2019/04/10/casapound-account-rimossi-facebook/">migliaia e migliaia di pagine</a> </b>che violano palesemente gli standard della comunità <b>sembra veramente folle</b> che basti il coordinamento di qualche manipolo di <b>mercenari da social</b> per <b>gabbare ancora e ancora i meccanismi automatizzati</b>, portando alla chiusura della pagina di un movimento pacifico e democratico che sta riempiendo le piazze d’Italia. Appare ancora più folle che <b>occorrano troppe ore </b>per identificare uno schema di azione in realtà molto chiaro, cioè per individuare i pattern che ci sono dietro le segnalazioni, e rimediare: l’<b>intelligenza artificiale </b>di Facebook non è in grado di capire come e da dove arrivino quelle segnalazioni, di tracciare delle reti che stanno loro dietro, di analizzare orari e densità delle segnalazioni? Ci parlano di realtà aumentata ma non riescono a individuare un’iniziativa basilare organizzata in massa e a <b>neutralizzarne gli effetti</b>, fin da subito, rendendola inutile. E magari <b>denunciandola</b> agli amministratori di una certa pagina bersaglio.</p>
      <p>Un ulteriore segnale di allarme per il futuro, oltre che per il presente. <b>Non c’è mobilitazione né organizzazione pacifica che sia “al sicuro” su Facebook </b>così come sulle altre piattaforme. La vischiosità dei meccanismi è assoluta, il margine di manovra dei provocatori ancora troppo ampio, i sistemi di analisi di segnalazioni e contenuti non comprendono in tempi rapidi possibili movimenti malevoli. Così, “<i>quando riaprono si ricomincia lo shit</i>”. Meglio cominciare a trovare altre sponde social, per organizzarsi in rete.</p>
    </article>
  </body>
</html>