<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641952/%DA%A9%D8%A7%D8%B1%D8%AA-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%A7%D8%A8%D8%B2%D8%A7%D8%B1%DB%8C-%D8%A8%D8%B1%D8%A7%DB%8C-%D9%81%D8%B1%D8%A7%D8%B1%D9%85%D8%A7%D9%84%DB%8C%D8%A7%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T10:39:00+00:00"/>
    <meta property="og:title" content="کارت بازرگانی ابزاری برای فرارمالیاتی"/>
    <meta property="og:description" content="رئیس کمیسیون ویژه حمایت از تولید ملی گفت: ساماندهی کارت بازرگانی، شناسایی حساب‌های نیابتی و اجاره‌ای، منحل کردن شرکت‌های صوری و ..."/>
  </head>
  <body>
    <article>
      <h1>
        <a href="https://www.bultannews.com/fa/news/641952/%DA%A9%D8%A7%D8%B1%D8%AA-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%A7%D8%A8%D8%B2%D8%A7%D8%B1%DB%8C-%D8%A8%D8%B1%D8%A7%DB%8C-%D9%81%D8%B1%D8%A7%D8%B1%D9%85%D8%A7%D9%84%DB%8C%D8%A7%D8%AA%DB%8C">کارت بازرگانی ابزاری برای فرارمالیاتی</a>
      </h1>
      <h2>رئیس کمیسیون ویژه حمایت از تولید ملی گفت: ساماندهی کارت بازرگانی، شناسایی حساب‌های نیابتی و اجاره‌ای، منحل کردن شرکت‌های صوری و ...</h2>
      <address><time datetime="2019-11-25T10:39:00+00:00">25 Nov 2019, 10:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمیدرضا فولادگر درباره لزوم جلوگیری از <b>فرارهای مالیاتی</b> در کشور، اظهار داشت: افزایش درآمدهای مالیاتی از جمله مهم‌ترین راهکارهای جایگزین برای جبران کسری بودجه و تامین منابع مالی برای دولت است. درحال حاضر بسیاری از کشورهای دنیا که منابع نفتی و معدنی ندارند با استفاده از درآمدهای مالیاتی اداره می‌شوند.</p>
      <p>رئیس کمیسیون تولید ملی مجلس ادامه داد: درحال حاضر یک سوم بودجه جاری کشور از محل نفت تامین می‌شود؛ باید به سمت کاهش وابستگی درآمدهای نفتی برویم. جلوگیری از فرارهای مالیاتی و گسترش دادن جامعه هدف مالیاتی ازجمله راهکارهای کوتاه مدت و راهگشا برای حل مشکلات کشور است.</p>
      <p>وی با بیان اینکه مالیات بر عایدی سرمایه باید هر چه سریع‌تر اجرایی شود، گفت: مالیات بر عایدی سرمایه در بسیاری از کشورهای دنیا تبدیل به قانون شده است. متاسفانه در کشور ما بخش‌هایی همچون زمین، خانه، طلا، دلار و سکه تحت سوداگری قرار می‌گیرد و درآمدهای هنگفت و غیرمتعارفی را نصیب سوداگران می‌کند و علی‌رغم درآمدهای فراوان هیچگونه مالیاتی هم پرداخت نمی‌کنند.</p>
      <p>فولادگر با بیان اینکه کارت‌های بازرگانی و حساب‌های اجاره‌ای ابزاری برای فرار مالیاتی هستند، گفت: ساماندهی کارت بازرگانی، شناسایی حساب‌های نیابتی و اجاره‌ای، منحل کردن شرکت‌های صوری و ... از دیگر راه‌های افزایش درآمدهای مالیاتی است. مجلس، دولت و قوه قضائیه باید همکاری‌های لازم را در این خصوص با یکدیگر داشته باشند. از سال ۱۳۹۶ قانون مالیات­های مستقیم حاکم شده است که امیدواریم راهگشا باشد.</p>
      <p>رئیس کمیسیون تولید ملی مجلس با تاکید بر لزوم حذف برخی از معافیت‌های مالیاتی کشور، گفت: هدفمند کردن معافیت‌های مالیاتی و حتی حذف برخی معافیت‌ها همچون معافیت مناطق آزاد از پرداخت مالیات بر ارزش افزوده می‌تواند در افزایش درآمدهای دولت موثر باشد.</p>
      <p>وی افزود: معافیت­های مالیاتی باید هدفمند، مدت‌دار و غیر دائمی باشند. اگر معافیتی هم قرار داده شود باید سمت آن به سوی تولید داخلی و مردم محروم باشد.</p>
    </article>
  </body>
</html>