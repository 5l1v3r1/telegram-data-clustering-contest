<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/astrapse-brontixe-dimarxos-nikaias-renti-a-113701.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-25T10:32:00+00:00"/>
    <meta property="og:title" content="“Άστραψε κι βρόντηξε” o Δήμαρχος Νίκαιας – Αγ. Ι. Ρέντη για το κλείσιμο των σχολείων"/>
    <meta property="og:description" content="“Άστραψε κι βρόντηξε” - εκτός από τον καιρό - o Δήμαρχος Νίκαιας – Αγ. Ι. Ρέντη, Γ. Ιωακειμίδης, για το κλείσιμο των σχολείων."/>
  </head>
  <body>
    <article>
      <h1>“Άστραψε κι βρόντηξε” o Δήμαρχος Νίκαιας – Αγ. Ι. Ρέντη για το κλείσιμο των σχολείων</h1>
      <address>
        <time datetime="2019-11-25T10:32:00+00:00">25 Nov 2019, 10:32</time>
      </address>
      <p>“Άστραψε κι βρόντηξε” - εκτός από τον καιρό - o Δήμαρχος Νίκαιας – Αγ. Ι. Ρέντη, Γ. Ιωακειμίδης, για το κλείσιμο των σχολείων.</p>
      <p>Ο κ. Ιωακειμίδης, με αφορμή τη σημερινή κακοκαιρία, έκανε την ακόλουθη δήλωση, αναφορικά με τέτοια φαινόμενα – γεγονότα:</p>
      <p>«Κάθε φορά που αναμένουμε ένα έντονο καιρικό φαινόμενο (βροχές, χιόνι κλπ) διαβάζουμε στο διαδίκτυο την αντιπαράθεση μεταξύ αυτών που θέλουν από την προηγούμενη μέρα να κλείσουν τα σχολεία και αυτών που αντιδρούν. Θέλω λοιπόν με την ευκαιρία αυτή να ξεκαθαρίσω τη θέση του Δήμου Νίκαιας – Αγίου Ι. Ρέντη σε αυτό.</p>
      <p>Διαφωνώ με το κλείσιμο των σχολείων όταν αυτό δεν είναι απόλυτα αναγκαίο.  Είναι δημοφιλές (για τους μαθητές και όχι μόνο) να κλείνεις τα σχολεία, αλλά κατά την άποψή μου πολύ κακό για την εκπαίδευση των παιδιών μας. Αν η καλή παιδεία είναι η μόνη δυνατότητα που έχουν τα παιδιά των δικών μας κοινωνιών για να ξεφύγουν από τη μιζέρια που κάποιοι τα έχουν καταδικάσει, τότε το ανοιχτό σχολείο είναι αναγκαίο.</p>
      <p>Σας ενημερώνω ότι τα περισσότερα από τα ιδιωτικά σχολεία σήμερα λειτούργησαν κανονικά (το κλείσιμο ή όχι, ήταν απόφαση του ιδιοκτήτη). Δεν είχαν κανέναν λόγο τα σχολεία της πόλης να μείνουν κλειστά μέχρι τις 10:00 δημιουργώντας προβλήματα στους εργαζόμενους γονείς και χάνοντας τα παιδιά το μάθημά τους όταν η καταιγίδα είχε πια τελειώσει.</p>
      <p>Δε θέλω να χαρακτηρίσω το γεγονός να βγάζουν οι Δήμαρχοι ανακοινώσεις και να κλείνουν τα σχολεία 15 ώρες πριν την έναρξή τους λες και ξέρουν τι θα γίνει.  Προληπτικό κλείσιμο των σχολείων δεν γίνεται παρά μόνο αν είναι απολύτως αναγκαίο και αυτό 15 ώρες πριν δε το ξέρεις ποτέ, πολύ περισσότερο που σήμερα το πρωί δεν υπήρχε κανείς απολύτως λόγος για κλειστά σχολεία.</p>
      <p>Ο καθένας μας παίρνει τις ευθύνες του αλλά το εύκολο δεν είναι πάντα το καλύτερο».</p>
    </article>
  </body>
</html>