<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/25/loshoto-vreme-v-gyrciia-otne-jivota-na-dvama-moriaci.430680"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T10:33:00+00:00"/>
    <meta property="og:title" content="Лошото време в Гърция отне живота на двама моряци"/>
    <meta property="og:description" content="Влаковете в Атина се движат със закъснение | Dnes.bg"/>
  </head>
  <body>
    <article>
      <h1>Лошото време в Гърция отне живота на двама моряци</h1>
      <h2>Влаковете в Атина се движат със закъснение</h2>
      <address><time datetime="2019-11-25T10:33:00+00:00">25 Nov 2019, 10:33</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Двама души са загинали, след като малък плавателен съд се е обърнал в пристанището на Андирио в Централна Гърция, на северния бряг на Коринтския залив, съобщава "Катимерини".</p>
      <p>Големи проблеми предизвиква вълната от лошо време, която от сутринта е обхванала област Атика. Затворена е магистралата Атина - Коринт и в двете посоки поради събиране на вода и наносни материали. Очаква се движението в посока Атина да бъде възстановено около 9-10 сутринта, а в посока Коринт - към обяд. Съобщава се и за други затворени пътища, предаде БТА.</p>
      <p>Имаше временни нарушения и в разписанието на крайградската железница на Атина, но движението вече е възстановено.</p>
      <p>Временно са затворени училищата и детските градини в цялата област, като по-късно през деня ще бъде направена нова оценка на ситуацията. Службите за гражданска защита отправиха призив към жителите на Атика да избягват придвижванията си до 10 сутринта.</p>
      <p>Спряно е движението на корабите на подводни криле в Аргосароническия залив, като се разрешава движението само на конвенционални плавателни съдове.</p>
      <p>Не се движат фериботите от пристанището Рафина за Мармари и Цикладските острови поради силните ветрове, които достигат до 8-а степен по скалата на Бофорт. Не се движат и корабите по линиите Лаврио - Дзия и Агиа Марина - Неа Стира.</p>
      <p>За наводнения се съобщава и в Катерини, Северна Гърция.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/13/losho-vreme-v-hyrvatiia-i-gyrciia-mnogo-kyshti-potynaha-v-kal.429550"/>
        <a href="https://www.dnes.bg/balkani/2019/11/13/prolivni-dyjdove-navodniha-zapadna-gyrciia.429471"/>
      </related>
    </article>
  </body>
</html>