<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177716/"/>
    <meta property="og:site_name" content="Doctors Only"/>
    <meta property="article:published_time" content="2019-11-25T10:50:00+00:00"/>
    <meta property="og:title" content="כנס בינלאומי של מתנגדי חיסונים ובהשתתפות רופאים נערך בתל אביב"/>
    <meta property="og:description" content="מושבי הכנס עסקו, בין השאר, בנושאים הבאים: &quot;חיסונים - האבולוציה של מדע רע&quot;,&quot;ההסתה בשיח החיסונים&quot; ו&quot;לגנוב הסכמה מדעת&quot; ובין משתתפיו מתנגדי חיסונים בולטים מישראל ומהעולם"/>
  </head>
  <body>
    <article>
      <h1>כנס בינלאומי של מתנגדי חיסונים ובהשתתפות רופאים נערך בתל אביב</h1>
      <h2>מושבי הכנס עסקו, בין השאר, בנושאים הבאים: "חיסונים - האבולוציה של מדע רע","ההסתה בשיח החיסונים" ו"לגנוב הסכמה מדעת" ובין משתתפיו מתנגדי חיסונים בולטים מישראל ומהעולם</h2>
      <address><time datetime="2019-11-25T10:50:00+00:00">25 Nov 2019, 10:50</time> by <a rel="author">מערכת דוקטורס אונלי</a></address>
      <p>כנס ראשון מסוגו בישראל, בשם "הכנס הבינלאומי בנושא חיסונים והסכמה מדעת", נערך בסוף השבוע האחרון (ה') בתל אביב בהשתתפות למעלה מ-1,000 איש. עיון ברשימת הדוברים ושמות המושבים בכנס לא השאיר מקום לספק: מדובר בכנס של <a href="https://doctorsonly.co.il/2019/04/162868/">מתנגדי חיסונים</a>. כך דיווחה הבוקר (ב') רוני לינדר ב<a href="https://www.themarker.com/news/health/.premium-1.8168684">"דה מרקר".</a></p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177199/">חוק חדש ומקיף בגרמניה מחייב הורים לחסן את ילדיהם נגד חצבת</a>
        </li>
        <li>
          <a href="https://doctorsonly.co.il/2019/11/176973/">סקר בחיפה: רק 46% מהנשים ההרות התחסנו אשתקד נגד שפעת</a>
        </li>
        <li>
          <a href="https://doctorsonly.co.il/2019/11/176624/">פרופ' יהודה שינפלד לכתב העת Science: "אני פרו-חיסונים ואני מצהיר על כך"</a>
        </li>
      </ul>
      <p>מושבי הכנס עסקו, בין השאר, בנושאים הבאים: "חיסונים – האבולוציה של 'מדע רע'", "ההסתה בשיח החיסונים" ו"לגנוב הסכמה מדעת" ובין משתתפיו מתנגדי חיסונים בולטים מישראל ומהעולם - עורכי דין, הומאופתים ורופאים, ביניהם שני רופאים ישראלים שזומנו לבירורים במשרד הבריאות על רקע פעילותם בנושא והמלצותיהם להורים להימנע ממתן חיסונים. אחד מהם - <a href="https://doctorsonly.co.il/2019/11/176422/">ד"ר גיל יוסף שחר,</a> רופא קונבנציונלי שעוסק ברפואה אלטרנטיבית ובעליה של חברה שנקראת "המרכז לרפואת הרמב"ם", שמוכר בין היתר תוספי תזונה והוזמן לבירור במשרד הבריאות סביב התבטאויותיו נגד חיסונים לחצבת.</p>
      <p>תזכורת: בתחילת השנה פרסם ארגון הבריאות העולמי (WHO) את "עשרת <a href="https://doctorsonly.co.il/2019/01/157583/">האיומים הגדולים ביותר על בריאות העולם</a> ב-2019". במקום השמיני ממוקמת תופעת מתנגדי החיסונים. אם לא תטופל, הזהיר הארגון, היא עלולה לגבות את חייהם של עוד מיליוני בני אדם. בחודש מאי האחרון הזהיר ה-WHO כי מחלת <a href="https://doctorsonly.co.il/2019/05/164977/">החצבת</a> עלולה להתפשט במימדים נרחבים יותר אם המדינות לא ינקטו ומיד במהלכי תגובה נמרצים לבלימתה, ובין השאר יחייבו את האוכלוסיה להתחסן.</p>
      <p>על פי הדיווח, יזמה את הכנס עמותת "חיסונים – בחירה מושכלת". העמותה שהוקמה ב-2018 מקדמת את מסריה בקבוצת הפייסבוק בשם זהה המונה יותר מ-40 אלף חברים. הכנס, לדברי אשת יחסי הציבור של העמותה, מומן באמצעות קמפיין גיוס המונים שעבר את היעד: 350 אלף שקל.</p>
      <p>מנכל"ית עמותת מדעת, אדוה לוטן, צוטטה בדיווח כי "מדובר בכנס שאינו מדעי ולמרות שמו המטעה, אינו מיועד לתת מידע מבוסס על התחום". לדבריה, "הכנס אורגן על ידי מובילי תנועת ההתנגדות לחיסונים בישראל והמוזמנים אליו הם מתנגדי חיסונים ידועים בעולם".</p>
      <p>יש לציין כי בחודש מרץ השנה הודיעה פייסבוק העולמית כי תנקוט צעדים אקטיביים להקטנת החשיפה לעמודים וקבוצות של מתנגדי חיסונים שמפיצים מידע שגוי לגבי תוצאות חיסונים. <a href="https://doctorsonly.co.il/2019/03/161122/">פייסבוק אף הצהירה</a> שלא תאפשר לקדם בתשלום עמודים של מתנגדי חיסונים – בדומה להחלטות של פלטפורמות אינטרנטיות אחרות כמו גוגל ואמזון. אולם, למרות ההצהרה הזו, כך מדווח, פעלו בשבועיים האחרונים בישראל חמישה קמפיינים שונים בפייסבוק לקידום הכנס המדובר, ויתרה מכך, הרשת החברתית שהבטיחה שקיפות במודעות ממומנות לא מאפשרת לצפות בנתוני המודעות של העמותה ואף מציגה לינק לקמפיין מימון המונים של העמותה. מפייסבוק נמסר בתגובה: "המודעות לא מפרות את המדיניות, שכן הן מקדמות כנס".</p>
    </article>
  </body>
</html>