<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402413/%D8%AE%D8%B7%D8%B1-%D8%A2%D8%B3%DB%8C%D8%A8-%D9%85%D8%BA%D8%B2%DB%8C-%DA%A9%D9%88%D8%AF%DA%A9%D8%A7%D9%86-%D8%A8%D8%A7-%D8%AA%DA%A9%D8%A7%D9%86-%D8%AF%D8%A7%D8%AF%D9%86-%D8%B3%D8%B1-%D9%87%D9%86%DA%AF%D8%A7%D9%85-%D8%AA%D8%AE%D9%84%DB%8C%D9%87-%D8%A2%D8%A8-%D8%AF%D8%A7%D8%AE%D9%84-%DA%AF%D9%88%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:22:09+00:00"/>
    <meta property="og:title" content="خطر آسیب مغزی کودکان با تکان دادن سر هنگام تخلیه آب داخل گوش"/>
    <meta property="og:description" content="ایسنا/خراسان رضوی تکان دادن سر برای تخلیه آب درون گوش بعد از شنا یا دوش گرفتن واکنشی غریزی است اما بر اساس تحقیقات جدید این حرکت موجب خطرات جدی در سلامت افراد به‌خصوص کودکان می‌شود."/>
  </head>
  <body>
    <article>
      <h1>خطر آسیب مغزی کودکان با تکان دادن سر هنگام تخلیه آب داخل گوش</h1>
      <address><time datetime="2019-11-25T10:22:09+00:00">25 Nov 2019, 10:22</time> by <a rel="author">راحله بختياري</a></address>
      <p>ایسنا/خراسان رضوی تکان دادن سر برای تخلیه آب درون گوش بعد از شنا یا دوش گرفتن واکنشی غریزی است اما بر اساس تحقیقات جدید این حرکت موجب خطرات جدی در سلامت افراد به‌خصوص کودکان می‌شود.</p>
      <p>به نقل از ساینس آلرت، گروهی از محققان دانشگاه کرنل، اظهار کردند: شتاب حرکت سر در بیرون کشیدن آب از کانال گوش کودکان را در معرض آسیب مغزی قرار می‌دهد.</p>
      <p>محقق این تحقیق آنوج باسکوتا، دانشجوی رشته مهندسی گفت: "تحقیقات ما بیشتر بر شتاب مورد نیاز برای خارج کردن آب از مجرای گوش متمرکز شده است."</p>
      <p>وی اظهار کرد: نتایج نشان داد، شتابی که ما به صورت تجربی روی لوله‌های شیشه ای و مجرای گوش ساخته شده با چاپگر سه بعدی مشاهده کردیم، در حدود 10 برابر نیروی گرانش قابل تحمل گوش نوزاد بود که این میزان می‌تواند باعث آسیب به مغز شود.</p>
      <p>شایان ذکر است که این یافته‌ها به صورت بالینی مورد آزمایش قرار نگرفته اما به افراد هشدار می‌دهد، رایج‌ترین راه حل امن‌ترین گزینه نیست.</p>
      <p>این گروه برای اندازه گیری نیروهای مورد نیاز برای خارج کردن آب از گوش لوله‌های شیشه‌ای با قطرهای مختلف، مشابه گوش انسان با همان شرایط طراحی کردند.</p>
      <p>نتایج نشان داد که شتاب بحرانی برای خارج کردن آب از مجرای گوش به شدت و میزان مایع موجود در داخل لوله و اندازه گوش بستگی دارد.</p>
      <p>محققان اظهار کردند: کودکان در معرض خطر بیشتری قرار دارند زیرا به دلیل اندازه گوش برای خارج کردن آب به شتاب بیشتری نیاز دارند.</p>
      <p>باسکوتا در ادامه افزود: نتایج نشان داد که کشش سطحی مایعات یکی از عوامل مهم تقویت آب در هنگام گیر افتادن در کانال‌های گوش است.</p>
      <p>وی گفت: "ریختن چند قطره مایع با کشش سطحی کمتر از آب، مانند الکل یا سرکه در گوش، باعث کاهش نیروی کشش سطحی شده و به خروج آب کمک خواهد شد".</p>
      <p>نتایج این تحقیق در نشست سالانه انجمن فیزیکی آمریکا ارائه شده است.</p>
      <p>انتهای پیام</p>
    </article>
  </body>
</html>