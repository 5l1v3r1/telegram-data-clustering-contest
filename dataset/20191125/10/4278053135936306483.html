<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/sance-pro-hradecke-pusky-kadan-vyzkousi-dva-reprezentanty/5044123"/>
    <meta property="og:site_name" content="Hokej.cz"/>
    <meta property="article:published_time" content="2019-11-25T10:46:00+00:00"/>
    <meta property="og:title" content="Šance pro hradecké pušky. Kadaň vyzkouší dva reprezentanty"/>
    <meta property="og:description" content="Poslední tým Chance ligy hlásí další nováčky v sestavě. Za Kadaň si v rámci měsíční zkoušky zahrají Petr Poppel a Matěj Morong, dva nejproduktivnější junioři turnaje O Pohár DHL z Hradce Králové."/>
  </head>
  <body>
    <article>
      <h1>Šance pro hradecké pušky. Kadaň vyzkouší dva reprezentanty</h1>
      <address><time datetime="2019-11-25T10:46:00+00:00">25 Nov 2019, 10:46</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>Poslední tým Chance ligy hlásí další nováčky v sestavě. Za Kadaň si v rámci měsíční zkoušky zahrají Petr Poppel a Matěj Morong, dva nejproduktivnější junioři turnaje O Pohár DHL z Hradce Králové.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Šance pro Poppla s Morongem je logická. Společně vytáhli královéhradeckou juniorku až do čela soutěže, po Morongově návratu z Finska totiž obnovili spolupráci v jedné formaci ještě s Vojtěchem Sílou, a ta jim šlape parádně.</p>
      <p><a href="https://hokej.cz/hrac/53361">Poppel</a> nasbíral ve 20 zápasech 35 bodů (15+20), <a href="https://hokej.cz/hrac/50581">Morong</a> 29 bodů (11+18). V první pětce bodování poháru je i jejich třetí parťák. Prvně jmenovaný hradecký kapitán byl v září vyhlášen <a href="https://hokej.cz/sance-pro-hradecke-pusky-kadan-vyzkousi-dva-reprezentanty/../../../../junior-mesice-poppel-kouka-na-oveckina-hokej-u-nej-vyhral-nad-fotbalem/5043566">nejlepším juniorem napříč republikou</a>.</p>
      <p>Teď budou obě osmnáctileté pušky vyhlížet první větší šanci v dospělém hokeji. Morong s ním ještě nemá žádné zkušenosti, zato Poppel ano: Loni naskočil v Mountfieldu ke dvěma extraligovým zápasům, letos přidal jeden start v Lize mistrů.</p>
      <p>Oba přicházejí do Kadaně na měsíční zkoušku, ovšem ta má jeden malý háček.</p>
      <p>Společně totiž figurují v <a href="https://hokej.cz/sance-pro-hradecke-pusky-kadan-vyzkousi-dva-reprezentanty/../../../../mladez-clanek/devatenactku-v-kanade-povede-prerost-kdo-si-rekne-o-letosni-ms/5044080">nominaci reprezentační devatenáctky</a> na turnaj World Junior A Challenge a mimo budou od 1. do 17. prosince. Za Trhače tedy před odletem do Kanady stihnou maximálně tři zápasy proti Ústí, Třebíči a Litoměřicím, po návratu další dva z druhé části soutěže. A to ještě v únavě po těžkém programu a dlouhém cestování.</p>
      <p>Je otázkou, zda se za tak krátkou dobu stačí ukázat a říct si o další smlouvu.</p>
      <h3>Soupiska SK Trhači Kadaň</h3>
      <p><b>Brankáři: </b>Jakub Neužil, Oliver Štěpánek, Adam Wolf.</p>
      <p><b>Obránci:</b> Jakub Trefný, Michael Foltýn, Daniel Novák, Jakub Mert, Daniel Poizl, Jan Klodner, Filip Eliáš, Lukáš Chalupa, Radek Procházka, Denis Zeman.</p>
      <p><b>Útočníci:</b> Jaroslav Kůs, Zdeněk Zabloudil, Jan Müller, Patrik Prymula, František Wágner, Roman Chlouba, Matěj Zabloudil, Miroslav Kuba, Štěpán Čech, Martin Dubský, Josef Rindoš, Jan Kanický, David Homer, Ondřej Bláha, Tomáš Koblížek, Albert Michnáč, Jakub Wojnar, Pawel Zygmunt, Erik Čermák, Petr Poppel, Matěj Morong.</p>
      <figure>
        <img src="https://hokej.cz/files/images/201/morong-matej-2511.jpg"/>
        <figcaption>Matěj Morong | Foto: Ronald Hansel, Juniorský hokej</figcaption>
      </figure>
      <figure>
        <img src="https://hokej.cz/files/images/201/poppel-petr-2511.jpg"/>
        <figcaption>Petr Poppel | Foto: Karel Švec, Český hokej</figcaption>
      </figure>
      <related>
        <a href="https://hokej.cz/nevidana-bitka-na-stridacce-zapojil-se-i-foltyn-husa-ho-sekl/5044087"/>
        <a href="https://hokej.cz/comeback-petr-rosol-se-v-roli-kouce-vraci-do-prvni-ligy/5043734"/>
        <a href="https://hokej.cz/junior-mesice-poppel-kouka-na-oveckina-hokej-u-nej-vyhral-nad-fotbalem/5043566"/>
      </related>
    </article>
  </body>
</html>