<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/taseron-khk-li-isci/bakanlik-acikladi-iste-kadro-alamayan-taseron-isci-sayisi-h543996.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T10:17:27+00:00"/>
    <meta property="og:title" content="Bakanlık Açıkladı: İşte Kadro Alamayan Taşeron İşçi Sayısı"/>
    <meta property="og:description" content="Savunma Bakanlığı'nda binden fazla işçi kadroya alınmadı: Hani kamuda taşeron kalkmıştı? Milli Savunma Bakanı Hulusi Akar, taşerondan kadroya geçişle ilgili düzenlemenin ardından Bakanlıkta bin 54 işçinin taşeron bünyesinde çalışmayı sürdürdüğünü açıkladı."/>
  </head>
  <body>
    <article>
      <h1>Bakanlık Açıkladı: İşte Kadro Alamayan Taşeron İşçi Sayısı</h1>
      <address><time datetime="2019-11-25T10:17:27+00:00">25 Nov 2019, 10:17</time> by <a rel="author">KamuAjans</a></address>
      <p>
        <b>Savunma Bakanlığı'nda binden fazla işçi kadroya alınmadı: Hani kamuda taşeron kalkmıştı? Milli Savunma Bakanı Hulusi Akar, taşerondan kadroya geçişle ilgili düzenlemenin ardından Bakanlıkta bin 54 işçinin taşeron bünyesinde çalışmayı sürdürdüğünü açıkladı.</b>
      </p>
      <p>TAŞERON OLARAK ÇALIŞIYORLAR</p>
      <p>Milli Savunma Bakanı Hulusi Akar, taşerondan kadroya geçişle ilgili düzenlemenin ardından Bakanlıkta bin 54 işçinin taşeron bünyesinde çalışmayı sürdürdüğünü açıkladı</p>
      <p>TAŞERON İŞÇİLERİN MAĞDURİYETİ</p>
      <p>AK Parti’nin Cumhurbaşkanlığı Hükümet Sistemi’ne geçiş öncesindeki vaatleri arasında yer alan “Kamuda taşeron çalışan kalmayacak” sözünü hatırlatan CHP Milletvekili Ömer Fethi Gürer, Milli Savunma Bakanlığı’nda henüz kadro verilmeyen taşeron işçilerin mağduriyetini TBMM gündemine taşıdı. Gürer, Milli Savunma Bakanı Hulusi Akar’ın yanıtlaması istemiyle TBMM Başkanlığı’na sunduğu yazılı soru önergesinde, Bakanlık bünyesinde çalışan taşeron işçilerin kadro durumunu sordu.</p>
      <p>SORU ÖNERGESİ VERDİ</p>
      <p>CHP Milletvekili Gürer’in soru önergesini yanıtlayan Milli Savunma Bakanı Akar, “gereken şartları sağlayamayarak” sürekli işçi kadrosuna geçirilemeyen çalışan sayısını bin 54 olarak açıkladı. Akar yanıtında, "Milli Savunma Bakanlığı merkez ve taşra teşkilatında personel çalıştırılmasına dayalı hizmet alımı kapsamında çalışmakta iken 696 sayılı KHK kapsamında kadroya geçirilmek üzere başvuran işçilerden, ‘Yaklaşık maliyetin en az yüzde 70’lik kısmının asgari işçilik maliyeti ile varsa ayni yemek ve yol giderleri dahil işçilik giderinden oluşması’ şartını sağlayamayıp sürekli işçi kadrosuna geçirilemeyen çalışan sayısı bin 54 olup, bu nedenle sözleşme feshi söz konusu olmamıştır” dedi.</p>
      <p>ÜVEY EVLAT MUAMELESİ</p>
      <p>Yazılı soru önergesine gelen yanıtla ilgili BirGün’e konuşan CHP Milletvekili Ömer Fethi Gürer, “Kanun Hükmünde Kararname ile herkese şartsız koşulsuz kadro verileceği söylenirken asıl işi yapan binlerce taşeron işçi kadroya geçemedi. Başta KİT’ler olmak üzere yüzde 70 engeline takılanlar, karayolları, yemekhane çalışanları, hastane bilgi işlem ve teknik hizmetlerde çalışanlar, laboratuvar, radyoloji, ihale şartları gibi birçok nedenden dolayı işçiler kadro hakkından yararlanamadı" ifadelerini kullandı.</p>
      <p>Seçim döneminde yurttaşlara bu konuda verilen sözleri hatırlatan Gürer, "İşçilere çeşitli dönemlerde, özellikle seçim öncesinde sözler verildi; ama o sözler tutulmadı. Asıl işi yapanlar onlar olmalarına rağmen sadece saçma bir şartname, ihale evrakı ya da imzalanan sözleşme hükümlerinden dolayı binlerce işçiye üvey evlat muamelesi yapıldı. Bu mesele hepimizin meselesi ve bu sürecin hâlâ takipçisiyiz. Unutmadık, kadro alıp mağdur olan için de alamayan için de mücadelemiz devam edecek” dedi.</p>
      <p>ULAŞTIMA BAKANLIĞI DA TAŞERONDA SAYININ ARTTIĞINI AÇIKLAMIŞTI</p>
      <p>TCDD’de taşeron işçi sayısı arttı. Geçtiğimiz günlerde Ulaştırma ve Altyapı Bakanı Turhan, geçen yıl TBMM KİT Komisyonu’nda 2 bin 800 taşeron çalışanı bulunan TCDD’de bu sayının 3 bin 447’ye yükseldiğini açıklamıştı.</p>
      <p>HÜSEYİN ŞİMŞEK</p>
      <p>Kaynak : Birgün</p>
    </article>
  </body>
</html>