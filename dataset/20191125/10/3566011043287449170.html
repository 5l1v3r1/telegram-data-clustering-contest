<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549857.html/%D8%B9%D9%85%D8%B1-%DA%A9%D9%88%D8%AA%D8%A7%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%86%D8%B4%D8%A7%D9%86-%D8%AF%D9%87%D9%86%D8%AF%D9%87-%D8%A8%DB%8C%D8%AF%D8%A7%D8%B1%DB%8C-%D9%88-%D8%A2%DA%AF%D8%A7%D9%87%DB%8C-%D9%85%D8%B1%D8%AF%D9%85-%D9%86%D8%B3%D8%A8%D8%AA-%D8%A8%D9%87-%DA%AF%D8%B0%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:59:00+00:00"/>
    <meta property="og:title" content="عمر کوتاه اعتراضات نشان‌دهنده بیداری و آگاهی مردم نسبت به گذشته است"/>
    <meta property="og:description" content="فرمانده ناحیه مقاومت بسیج درگز گفت: متاسفانه بی تدبیری برخی مسئولان کشور را دچار تنش و اضطراب کرد اما عمر اعتراضات هر سال نسبت به سال قبل کوتاه تر می شود؛ این یعنی آگاه شدن مردم و رسیدن کشور به نقطه ثبات و اقتدار."/>
  </head>
  <body>
    <article>
      <h1>عمر کوتاه اعتراضات نشان‌دهنده بیداری و آگاهی مردم نسبت به گذشته است</h1>
      <h2>فرمانده سپاه درگز:</h2>
      <address>
        <time datetime="2019-11-25T10:59:00+00:00">25 Nov 2019, 10:59</time>
      </address>
      <p>فرمانده ناحیه مقاومت بسیج درگز گفت: متاسفانه بی تدبیری برخی مسئولان کشور را دچار تنش و اضطراب کرد اما عمر اعتراضات هر سال نسبت به سال قبل کوتاه تر می شود؛ این یعنی آگاه شدن مردم و رسیدن کشور به نقطه ثبات و اقتدار.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ سرهنگ پاسدار محمدرضا غفاری شب گذشته در نشست بصیرتی با نمازگزاران مسجد امام علی (ع) درگز با اشاره به وقایع چند روز اخیر کشور اظهار کرد: این حوادث که به بهانه اصلاح نرخ بنزین اتفاق افتاد در واقع ریشه در دشمنی استکبار جهانی با نظام مقدس جمهوری اسلامی ایران داشت.</p>
      <p>وی عنوان کرد: بررسی های کارشناسان ثابت کرده که تخصیص 250 هزار میلیارد تومان یارانه به بنزین، ضمن رواج گسترده قاچاق این محصول استراتژیک، باعث می شود سهم بسیار کمی از یارانه پنهان سوخت به دهک پایین و قشر مستضعف جامعه که صاحبان اصلی این نظام هستند برسد؛ بنابراین تصمیم گیری در خصوص اصلاح قانون توزیع حامل های انرژی یکی از ضروریات بود.</p>
      <p>فرمانده ناحیه مقاومت بسیج درگز تصریح کرد: اما اعلام ناگهانی این مسئله از سوی دولت شوکی را در مردم به وجود آورد؛ اگرچه این مسئله بنا بر تصمیم سران قوا بوده و ما هم به عنوان پیروان ولایت باید از این تصمیم حمایت کنیم اما انتظار داشتیم ژنرال های وزارت نفت پیش از اجرایی کردن تصمیم خود، به میدان آمده و در خصوص ضروریات این طرح با مردم صحبت و گفت و گو می کردند.</p>
      <p>غفاری گفت: البته اصلاح نرخ بنزین طبق ماده 39 قانون برنامه ششم توسعه یک امر کاملا قانونی است ولی متاسفانه بی تدبیری برخی مسئولان ضمن قرار دادن کارهای مفید گذشتگان همچون کارت سوخت در لبه پرتگاه، کشور را دچار تنش و اضطراب کرد.</p>
      <p>وی تصریح کرد: در این میان و با توجه به نزدیک شدن کشور به ایام انتخابات، دشمن با طراحی سه موج که خوشبختانه دو موج اول به نتیجه نرسید تلاش داشت ضمن ایجاد نارضایتی اقتصادی، کف خیابان را به عنوان مرکز اصلی تصمیم گیری برای کشور معرفی کند.</p>
      <p>فرمانده ناحیه مقاومت بسیج درگز تاکید کرد: دشمن انتظار داشت با این کار رهبری به میدان آمده و شخصا قوانین را دچار تحول کند، از سوی دیگر با استعفای برخی مسئولان، انتخابات مجلس به تاخیر افتاده و ضمن ناتوان جلوه دادن حاکمیت از مدیریت کشور، به دنبال تغییر نظام باشد.</p>
      <p>غفاری تبیین کرد: اما خوشبختانه رهبر معظم انقلاب به خوبی نقشه دشمن را درک کرده و با فداکاری و اقدام متقابل، تمام برنامه‌ریزی‌های شیطانی آنان را به هم ریختند و کشور را از معرض یک اتفاق وحشتناک نجات دادند.</p>
      <p>این مقام مسئول گفت: حوادث و اعتراضات چهل ساله انقلاب نشان می دهد عمر اعتراضات هر سال نسبت به سال قبل کوتاه تر می شود؛ این یعنی آگاه شدن مردم و رسیدن کشور به نقطه ثبات و اقتدار که رهبر فرزانه انقلاب پیشتر نوید آن را در بیانیه گام دوم انقلاب داده بودند.</p>
      <p>فرمانده ناحیه مقاومت بسیج درگز در پایان خاطرنشان کرد: امروز باید همه تلاش کنیم که شیرینی این اصلاحات به کام مردم نشسته و تلخی آشوب ها را از دامن آنها پاک کنیم؛ مسئولان هم پیگیر باشند سود حاصل از اصلاح قانون توزیع سوخت به صورت شفاف در اختیار مردم و علی الخصوص قشر محروم جامعه قرار بگیرد.</p>
      <p>انتهای پیام/</p>
    </article>
  </body>
</html>