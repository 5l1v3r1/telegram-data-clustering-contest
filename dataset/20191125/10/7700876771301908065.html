<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/25/una-giornata-per-ricordare-il-fondatore-il-maugeri-day/153376/"/>
    <meta property="og:site_name" content="VITA"/>
    <meta property="article:published_time" content="2019-11-25T10:02:00+00:00"/>
    <meta property="og:title" content="Una giornata per ricordare il fondatore: Il Maugeri Day"/>
    <meta property="og:description" content="Martedì 26 novembre la Fondazione Salvatore Maugeri ricorda lo scienziato che le dette vita. In programma un convegno sul paziente fragile con clinici, ricercatori e associazioni. Negli Istituti Maugeri di tutta Italia, volontari informeranno il pubblico sul nuovo ruolo dell’ente nel finanziamento alla ricerca con la campagna “Meno fragili insieme”"/>
  </head>
  <body>
    <article>
      <h1>Una giornata per ricordare il fondatore: Il Maugeri Day</h1>
      <address><time datetime="2019-11-25T10:02:00+00:00">25 Nov 2019, 10:02</time> by <a rel="author">Redazione</a></address>
      <p>
        <b>Martedì 26 novembre la Fondazione Salvatore Maugeri ricorda lo scienziato che le dette vita. In programma un convegno sul paziente fragile con clinici, ricercatori e associazioni. Negli Istituti Maugeri di tutta Italia, volontari informeranno il pubblico sul nuovo ruolo dell’ente nel finanziamento alla ricerca con la campagna “Meno fragili insieme”</b>
      </p>
      <p>Una giornata per ricordare Salvatore Maugeri e per spiegare a pazienti, famigliari e cittadini, il nuovo ruolo di sostegno alla ricerca medica e di promozione della cultura e dell’associazionismo svolto oggi dalla Fondazione che porta il suo nome.<br/>Il <b>26 novembre</b>, al centro congressi di Pavia (<b>via S. Maugeri, 10</b>), si tornerà infatti a celebrare il <b>Maugeri Day</b>, la giornata dedicata alla memoria dell’iniziatore, nel 1965, della Fondazione Clinica del Lavoro, <i>e </i>che ha preso il suo nome dopo la sua scomparsa nel 1985.</p>
      <p>Una giornata imperniata su un convegno medico dedicato alla fragilità, l’area di interesse scientifico sui cui <a href="http://www.fsm.it/">Fondazione Salvatore Maugeri</a> vuol orientare le proprie politiche di supporto alla ricerca.<br/>I lavori del convegno, intitolato <b>Il Paziente esperto: una risorsa per il percorso di cura e la ricerca? </b>saranno aperti, alle ore <b>10,15</b>, da un saluto del presidente, <b>Gualtiero Brugger</b>, e dall’introduzione del direttore dei Programmi scientifici, <b>Antonio Spanevello</b>, cui seguirà un intervento della vicepresidente, <b>Chiara Maugeri</b>, nipote del fondatore, su <b>Continuità tra presente e futuro di Fondazione Salvatore Maugeri.</b></p>
      <figure>
        <img src="http://i.cdn-vita.it/blobs/full/0/a/d/1/0ad135fd-0bd2-4679-9042-a9de69613e77.jpg?_637102731102547460"/>
      </figure>
      <p>Fra i vari contributi, anche la <i>lectio magistralis</i> dello pneumologo catalano <b>Joan Escarrabill</b> (<i>nella foto</i>) del Hospital Clinic de Barcelona, direttore delle cure croniche di quel nosocomio, su <b>Che cosa significa la partecipazione del paziente?</b>. Si tratta di un clinico e di un ospedale che vantano alcune buone pratiche sul ruolo attivo degli ammalati.<br/>I pazienti, alcuni dei quali rappresentanti di associazioni, saranno protagonisti di una tavola rotonda, sul tema <i>L</i><b>e associazioni dei pazienti: diritti e doveri del paziente e del suo caregiver</b>, moderata dal direttore scientifico dell’Ics Maugeri Spa, <b>Mario Melazzini</b>.<br/>Si tratta di <b>Simona Barbaglia, </b>dell’Associazione Respiriamo assieme, <b>Giovanni Maraschi</b><i>, </i>cardiopatico, <b>Marco Rasconi</b> presidente Unione Italiana Lotta alla distrofia muscolare -Uildm<i>, </i>e <b>Gabriella Reina</b><i>, </i>paziente diabetica.</p>
      <p>Il convegno, valido ai fini formativi Ecm per varie specializzazioni mediche e infermieristiche, sarà seguito in streaming anche negli altri 17 istituti Maugeri presenti in sei regioni italiane e da chi, interessato al tema, vorrà farlo collegandosi a <a href="https://youtu.be/HjdaUVO2BVc">YouTube</a>.<br/>Nella stessa giornata e in quelle successive, negli Istituti di Pavia, Montescano (Pv), Veruno (No), Milano, Sciacca (Ag) e Telese (Bn), i volontari di Fsm incontreranno pazienti e familiari ma anche i visitatori, informando sulle attività e proponendo donazioni per il progetto <b>Il seme della ricerca a favore del paziente fragile</b>, a fronte delle quali saranno offerti semi di magnolia, la pianta simbolo della Fondazione, contenuta nel logo, e presente negli Istituti Maugeri d’Italia. Una campagna di raccolta fondi col messaggio <b>“Meno fragili insieme”, </b>che Fsm proseguirà anche nel 2020.</p>
      <figure>
        <img src="http://i.cdn-vita.it/blobs/variants/b/9/b/a/b9bae783-86ba-4e83-9a96-0af63a745cc8_large.jpg?_637102730697859532"/>
      </figure>
      <p>«Mio nonno concepiva questo ritrovarsi come un momento di incontro e confronto sull’impegno, sul senso profondo di fare clinica e ricerca», dice oggi la vicepresidente <b>Chiara Mauger</b>i (<i>nella foto</i>), «riprendere, oggi, questa tradizione, significa<b> riflettere sull’impegno verso una nuova cultura medica, volta a riconoscere la condizione di fragilità come aggravante delle patologie cronich</b>e, con l’obiettivo, davvero sfidante, di definirne i modelli di prevenzione e presa in carico più appropriati».</p>
      <p>Prima dell’inizio dei lavori, alle ore 9,30, nella cappella dell’Irccs Maugeri Pavia, sarà celebrata una messa in suffragio di Salvatore Maugeri e di suo figlio, l’avvocato Aldo Maugeri, scomparso prematuramente nel 2014.</p>
      <hr/>
      <p>
        <b>Chi è stato Salvatore Maugeri, cos’è la Fondazione Maugeri oggi</b>
      </p>
      <p>Nato ad Acicatena (Ct) nel 1905, laureatosi in Medicina a Parma, specializzato a Messina, intraprese la carriera universitaria a Nord, scegliendo la pionieristica disciplina della Medicina del lavoro, di cui divenne presto cattedratico e scienziato apprezzato. Dopo Milano e Padova, Maugeri si fermò all’Università di Pavia dove, nel 1965, ebbe l’intuizione di creare un ente non profit, una fondazione, per fare ricerca e assistenza con un dinamismo maggiore. Il progetto incontrò il favore di alcuni imprenditori illuminati che lo finanziarono. Nacque così la Fondazione Clinica del Lavoro che ben presto esorbitò i confini dell’ateneo: la sua clinica, alla fine degli anni ‘60, ebbe il riconoscimento ministeriale di Istituto di ricovero e cura a carattere scientifico – Irccs. In quegli anni, Maugeri capì che, oltre a curare i fragili del suo tempo, ossia i lavoratori esposti all’inquinamento delle fabbriche, c’era poi da ridare loro una nuova autonomia, riabilitandoli. La Medicina riabilitativa praticata dalla sua Fondazione si ampliò presto alle aree neurologiche, cardiologiche e pneumologiche. Gli istituti arrivarono a essere 22, specialmente in Lombardia, ma crescendo anche al Sud con 3.600 addetti, di cui oltre 600 medici.</p>
      <p>Alla sua morte, la Fondazione prese il suo nome. Nel 2016, a seguito di una ristrutturazione aziendale, Fsm conferì i 18 ospedali alla neocostituita Istituti Clinici Scientifici Maugeri Spa Società Benefit, di cui mantiene oggi il 66% del capitale sociale, dedicandosi al finanziamento della ricerca scientifica sul paziente fragile e al sostegno dell’associazionismo sanitario.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/19/bpco-pneumologi-e-fisioterapisti-maugeri-mobilitati-in-tre-istituti/153325/"/>
        <a href="http://www.vita.it/it/article/2019/10/23/per-i-figli-dei-pazienti-arriva-larea-gioco-incontro/153072/"/>
        <a href="http://www.vita.it/it/article/2019/09/25/settimana-della-scienza-a-pavia-i-ricercatori-si-raccontano/152751/"/>
        <a href="http://www.vita.it/it/article/2019/09/09/fisioterapia-visite-gratuite-anti-mal-di-schiena/152606/"/>
      </related>
    </article>
  </body>
</html>