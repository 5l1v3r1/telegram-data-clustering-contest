<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103443/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T10:31:44+00:00"/>
    <meta property="og:title" content="Рада ЄС затвердила новий склад Єврокомісії"/>
    <meta property="og:description" content="Рада ЄС затвердила новий перелік осіб, яких вона пропонує призначити членами Європейської комісії до 31 жовтня 2024 року."/>
  </head>
  <body>
    <article>
      <h1>Рада ЄС затвердила новий склад Єврокомісії</h1>
      <address>
        <time datetime="2019-11-25T10:31:44+00:00">25 Nov 2019, 10:31</time>
      </address>
      <p>Рада ЄС затвердила новий перелік осіб, яких вона пропонує призначити членами Європейської комісії до 31 жовтня 2024 року.</p>
      <p>Як повідомляє "Європейська правда", відповідне рішення оприлюднено на <a href="https://www.consilium.europa.eu/">сайті</a> Ради.</p>
      <p>"Це відкриває шлях для голосування в Європарламенті щодо всієї Комісії. Відповідно до статті 17 (7) Договору про Європейський Союз, список призначених комісарів приймається Радою за погодженням з обраним президентом Комісії. Обраний президент Урсула фон дер Ляєн дала згоду на проєкт списку 21 листопада", - йдеться у повідомленні.</p>
      <p>Після згоди Європейського парламенту Єврокомісія призначається Європейською радою, яка діє кваліфікованою більшістю.</p>
      <p>У списку 25 єврокомісарів, а також іспанець Жозеп Боррель, призначений високим представником ЄС із закордонних справ та політики безпеки. Велика Британія не подала кандидатуру єврокомісара, попри те, що досі залишається членом ЄС.</p>
      <p>Нагадаємо, Європейський парламент 27 листопада <b><a href="https://www.eurointegration.com.ua/news/2019/11/21/7103339/">проведе голосування</a></b> за склад нової Європейської комісії під керівництвом Урсули фон дер Ляєн.</p>
      <p>Нова Єврокомісія мала розпочати роботу ще 1 листопада, але процес затвердження єврокомісарів затягнувся після того як комітети Європарламенту відхилили кандидатури Франції, Румунії та Угорщини. Тепер нові кандидати від цих країн <b><a href="https://www.eurointegration.com.ua/news/2019/11/14/7103059/">отримали</a></b> схвалення.</p>
      <p>Кандидат від Угорщини Олівер Варгеї <b><a href="https://www.eurointegration.com.ua/news/2019/11/18/7103177/">отримає портфель</a></b> єврокомісара з питань розширення та сусідства, і, зокрема, відповідатиме за стосунки з Україною.</p>
      <p>
        <b>Детальніше читайте у статті: <a href="https://www.eurointegration.com.ua/articles/2019/11/15/7103064/">"(Не)залежний від Орбана: що думає про Україну та РФ угорський комісар з питань сусідства".</a></b>
      </p>
    </article>
  </body>
</html>