<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/sport/260511/maria-sakkari-yparxoyn-varemenoi-anthropoi-sta-social-media-kseroyn-mono-na-krazoyn"/>
    <meta property="og:site_name" content="LiFO"/>
    <meta property="article:published_time" content="2019-11-25T10:23:00+00:00"/>
    <meta property="og:title" content="Μαρία Σάκκαρη: Υπάρχουν «βαρεμένοι» άνθρωποι στα social media - Ξέρουν μόνο να κράζουν"/>
    <meta property="og:description" content="Συνέντευξη εφ' όλης της ύλης έδωσε η Μαρία Σάκκαρη απαντώντας σε ερωτήσεις για την καριέρα της, τα social media και τις φήμες για τον Στέφανο Τσιτσιπά."/>
  </head>
  <body>
    <article>
      <h1>Μαρία Σάκκαρη: Υπάρχουν «βαρεμένοι» άνθρωποι στα social media - Ξέρουν μόνο να κράζουν</h1>
      <h2>Συνέντευξη εφ' όλης της ύλης έδωσε η Μαρία Σάκκαρη απαντώντας σε ερωτήσεις για την καριέρα της, τα social media και τις φήμες για τον Στέφανο Τσιτσιπά.</h2>
      <address><time datetime="2019-11-25T10:23:00+00:00">25 Nov 2019, 10:23</time> by <a rel="author">NEWSROOM</a></address>
      <p>
        <b>Συνέντευξη εφ' όλης της ύλης έδωσε η <a href="https://www.lifo.gr/tags/%CE%9C%CE%B1%CF%81%CE%AF%CE%B1+%CE%A3%CE%AC%CE%BA%CE%BA%CE%B1%CF%81%CE%B7">Μαρία Σάκκαρη</a> απαντώντας σε ερωτήσεις για την καριέρα της, τα σχόλια στα social media αλλά και τις φήμες για τον Στέφανο Τσιτσιπά.</b>
      </p>
      <p>Νούμερο 23 στην παγκόσμια κατάταξη, η πορεία της Μαρίας Σάκκαρη είναι εντυπωσιακά ανοδική, έχοντας κερδίσει περισσότερα από 2 εκατομμύρια δολάρια από τις συμμετοχές της σε διεθνή τουρνουά. Παρ' όλα αυτά, κάποιοι επιφυλάσσουν επικριτικά σχόλια που, όπως λέει η ίδια, δεν την αγγίζουν: «Υπάρχουν πάρα πολλοί κακοί άνθρωποι εκεί έξω, τους οποίους θα χαρακτήριζα «βαρεμένους», γιατί κάθονται πίσω από μια οθόνη και το μόνο που ξέρουν να κάνουν είναι να σχολιάζουν και να "κράζουν" αν εγώ η ο οποιοσδήποτε αθλητής μπορεί να κάνουμε μία, δύο ή τρεις ήττες και δεν μπορούν να καταλάβουν ότι δεν είμαστε ρομπότ».</p>
      <p>«Πολλές φορές, αφού χάνω, υπάρχουν άνθρωποι που σχολιάζουν πάρα πολύ αρνητικά είτε είναι για την ήττα είτε για την εμφάνισή μου στο γήπεδο. Πολλές φορές λένε ότι έχω φτάσει "ταβάνι" και δεν μπορώ να πάω πιο ψηλά. Υπάρχουν πάρα πολλοί τέτοιοι άνθρωποι. Στην αρχή με ενοχλούσε, αλλά πλέον δεν με νοιάζει και δεν ασχολούμαι. Εγώ ξέρω τι αξίζω και ξέρω πού μπορώ να φτάσω», λέει η 24χρονη πρωταθλήτρια, μιλώντας στα Παραπολιτικά.</p>
      <p>
        <b>«Όπως κι αν είσαι, θα σχολιάσουν»</b>
      </p>
      <p>«Σίγουρα έχω ακούσει και έχω διαβάσει σχόλια για το σώμα μου, αλλά να σου πω την αλήθεια δεν με ενοχλεί καθόλου, γιατί, και το αντίθετο να ήμουν, δηλαδή να ήμουν αγύμναστη ή σε όχι τόσο καλή φυσική κατάσταση, πάλι θα έβρισκαν κάτι να πουν, οτιδήποτε. Όλοι γενικά θα σχολιάσουν, όπως κι αν είσαι. Το πιο σημαντικό είναι να αρέσεις στον εαυτό σου και τότε αυτό βγαίνει προς τα έξω».</p>
      <p>Απαντώντας σε ερώτηση για τις φήμες που την θέλουν να είχε στο παρελθόν σχέση με τον Στέφανο Τσιτσιπά, η κορυφαία Ελληνίδα τενίστρια ξεκαθαρίζει: «Δεν με ενοχλεί του τύπου "δεν μπορώ να ζήσω", αλλά κάποια στιγμή πιστεύω ότι πρέπει να σταματήσει (σ.σ η φημολογία), γιατί το έχουμε πει και οι δύο ότι δεν είμαστε μαζί. Και αυτό ισχύει. Ο καθένας έχει τη δική του ζωή. Αγαπάμε ο ένας τον άλλον φιλικά, γιατί είμαστε συναθλητές και είμαστε οι μόνοι Έλληνες που αγωνιζόμαστε στο εξωτερικό».</p>
      <figure>
        <img src="https://www.lifo.gr/uploads/image/1571454/sakkari-tsitsipas-apanta.png.jpg"/>
      </figure>
      <p>«Σίγουρα λαμβάνω πάρα πολλά μηνύματα από άντρες ή μπορεί να με πλησιάζουν από κοντά όταν με αναγνωρίσουν, από θαυμασμό, βέβαια, αλλά δεν μπορώ να πω ότι με φλερτάρουν πολύ έντονα και φανερά».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/sport/254213/o-giannis-antetokoynmpo-ekane-doro-sti-maria-sakkari-i-anartisi-tis-tenistrias-sto-facebook"/>
      </related>
    </article>
  </body>
</html>