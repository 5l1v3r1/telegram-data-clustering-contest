<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/latvijas-futbola-izlases-vilnosanas-turpinas-stojanovica-nakotne-amata-neskaidra.d?id=51664225"/>
    <meta property="og:site_name" content="DELFI"/>
    <meta property="article:published_time" content="2019-11-25T10:36:37+00:00"/>
    <meta property="og:title" content="Latvijas futbola izlases 'viļņošanās' turpinās – Stojanoviča nākotne amatā neskaidra "/>
    <meta property="og:description" content="Latvijas Futbola federācijas (LFF) valde pirmdien notiekošā sēdē apsprieda Latvijas vīriešu futbola izlases galvenā trenera Slavišas Stojanoviča nākotni, bet par viņa atstāšanu vai atlaišanu no amata varētu lemt nākamnedēļ, liecina portāla &quot;Delfi&quot; rīcībā esošā informācija."/>
  </head>
  <body>
    <article>
      <h1>Latvijas futbola izlases 'viļņošanās' turpinās – Stojanoviča nākotne amatā neskaidra </h1>
      <address><time datetime="2019-11-25T10:36:37+00:00">25 Nov 2019, 10:36</time> by <a rel="author">Reinis Lācis</a></address>
      <p>
        <b>Latvijas Futbola federācijas (LFF) valde pirmdien notiekošā sēdē apsprieda Latvijas vīriešu futbola izlases galvenā trenera Slavišas Stojanoviča nākotni, bet par viņa atstāšanu vai atlaišanu no amata varētu lemt nākamnedēļ, liecina portāla "Delfi" rīcībā esošā informācija.</b>
      </p>
      <p>Stojanovičs bija ieradies LFF telpās, lai valdei prezentētu atskaiti par 2020. gada Eiropas čempionāta kvalifikācijas turnīra pēdējām divām spēlēm. Valde pēc tās apspriedās par izlases galvenā trenera amata nākotni, bet balsojums par līgumsaistību turpināšanu vai pārtraukšanu varētu tikt veikts nākamnedēļ.</p>
      <p>Pats treneris pēc atskaites veikšanas nevēlējās portālam "Delfi" komentēt savu nākotni, aizbildinoties ar nodarbinātību.</p>
      <p>Valstsvienības galvenais treneris šajā amatā oficiāli tika apstiprināts 2019. gada 1. martā, vienojoties par darba attiecībām uz trim gadiem. Viņa vadībā valstsvienība aizvadīja desmit 2020. gada Eiropas čempionāta kvalifikācijas cikla spēles, kuru laikā tika izcīnīta viena uzvara, bet piedzīvoti deviņi zaudējumi, izlasei ieņemot sesto, pēdējo vietu G apakšgrupā.</p>
      <p>Slovēnijas speciālists amatā nomainīja somu treneri Miksu Pātelainenu, kurš izlasi vadīja 2018. gadā. Ja valde lemtu par galvenā trenera maiņu, nākamais izlases vadītājs kļūtu jau par piekto Latvijas izlases treneri četros gados. Pātelainena priekštecis bija Aleksandrs Starkovs, kurš 2017. gadā pārņēma stafeti no Mariana Pahara.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/stojanovics-uzvara-latvijas-izlasei-bija-loti-nepieciesama.d?id=51651929"/>
        <a href="https://www.delfi.lv/sports/news/futbols/latvijas-futbolisti-euro-2020-kvalifikaciju-nosledz-ar-negaiditu-uzvaru-par-austriju.d?id=51651213"/>
      </related>
    </article>
  </body>
</html>