<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/25/djeims-makavoi-ne-poluchaval-roli-zaradi-nisyk-ryst.430688"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T10:49:00+00:00"/>
    <meta property="og:title" content="Джеймс Макавой - не получавал роли, заради нисък ръст"/>
    <meta property="og:description" content="Актьорът не иска да е Бонд, дори да му предложат | Dnes.bg"/>
  </head>
  <body>
    <article>
      <h1>Джеймс Макавой - не получавал роли, заради нисък ръст</h1>
      <h2>Актьорът не иска да е Бонд, дори да му предложат</h2>
      <address><time datetime="2019-11-25T10:49:00+00:00">25 Nov 2019, 10:49</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Актьорът Джеймс Макавой, който е висок 1,70 метра, разкри, че навремето не получавал роли заради ниския си ръст. Казвали му, че е прекалено нисък за тази или онази роля, пише БТА.</p>
      <p>"Понякога човек има чувството, че не е с достатъчно добър външен вид, за да получи роля - каза звездата от филма "Стъкления". - Преди години актриса ми каза, че решението да й партнирам във филм е интересно, защото никой не би повярвал, че бих могъл да изляза с някоя като нея. Това бе като ритник в слабините.</p>
      <p>Отвърнах й "Добре, през следващите 8 седмици ще се правя, че действително те харесвам". Взаимоотношенията ни наистина бяха интересни. Понякога ми казват, че ръстът ми е прекалено нисък за дадена роля. Дори когато съм получил роля, имам чувството, че трябва да се направи нещо по този въпрос."</p>
      <p>Макавой обаче в никакъв случай не би искал да е в образа на Джеймс Бонд. "Дали искам да изпълня ролята на Бонд? Това може да е мечта за всеки актьор, но не и за мен. Няма да се получи - тази роля не е подходяща за мен", отбеляза той.</p>
    </article>
  </body>
</html>