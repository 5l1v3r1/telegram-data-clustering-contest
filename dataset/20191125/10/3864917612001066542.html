<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2824793-andruhovic-procitani-knizki-ce-individualnij-kapital-koznoi-ludini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:39:00+00:00"/>
    <meta property="og:title" content="Андрухович: Прочитані книжки - це індивідуальний капітал кожної людини"/>
    <meta property="og:description" content="Сума прочитаних книжок – це індивідуальний капітал кожної людини."/>
  </head>
  <body>
    <article>
      <h1>Андрухович: Прочитані книжки - це індивідуальний капітал кожної людини</h1>
      <h2>Сума прочитаних книжок – це індивідуальний капітал кожної людини.</h2>
      <address>
        <time datetime="2019-11-25T10:39:00+00:00">25 Nov 2019, 10:39</time>
      </address>
      <p>Таку думку висловив письменник Юрій Андрухович в <a href="https://www.ukrinform.ua/rubric-culture/2823520-urij-andruhovic-pismennik.html">інтерв’ю Укрінформу</a>.</p>
      <p>"Це все – і розвага, й самоосвіта, і самовдосконалення в широкому сенсі. Сума прочитаних книжок – це індивідуальний капітал кожної людини. Саме прочитаними <a href="https://www.ukrinform.ua/tag-kniga">книжками</a> ви стаєте самим собою і цим відрізняєтеся від інших людей. Передусім, відрізняєтеся від тих людей, які книжок не читають. Мені здається, що цінність кожного з нас – у тому, наскільки він чи вона є самим собою і має отой свій внутрішній світ. І читання книг цей внутрішній світ формує", - заявив Андрухович, коментуючи питання про те, що дає "читання книг".</p>
      <p>На переконання письменника, щоб змінити ситуацію, коли українці мало читають, потрібно більше пропагувати книгу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2824453-ukrainci-uperedzeno-stavlatsa-do-svoei-literaturi-andruhovic.html">Українці упереджено ставляться до своєї літератури — Андрухович</a>
      </blockquote>
      <p>"У нас суспільство замало поінформовано. Є, звичайно, частина людей, які стежать за літературними подіями, але їх небагато. У суспільстві мало інформації про досягнення українських письменників, як на міжнародній арені, так і всередині країни", - наголосив він.</p>
      <p>Крім того, переконаний письменник, дуже часто видавці – "з огляду на якісь податкові резони" – замовчують хороші продажі книжок українських авторів. "Вони можуть постійно продовжувати цю тактику нарікання – ну як ми можемо заробляти, коли ніхто цих книжок не купує. І пересічний обиватель, коли чує, що цих книжок ніхто не купує, то і він не йде їх купувати. А от якби він чув, що такого-то автора продали 100 тис. примірників за кілька місяців, то він би теж зацікавився цією книгою. Тому потрібна й така складова успішності, яка об’єктивно існує, але її майже немає в медіа", - зазначив Андрухович.</p>
    </article>
  </body>
</html>