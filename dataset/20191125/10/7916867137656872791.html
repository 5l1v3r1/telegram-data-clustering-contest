<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134981-broliai-lavrinoviciai-vel-kelia-sparnus-sulauke-kvietimo-is-kinijos-valdzios.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T10:38:00+00:00"/>
    <meta property="og:title" content="Broliai Lavrinovičiai vėl kelia sparnus – sulaukė kvietimo iš Kinijos valdžios"/>
    <meta property="og:description" content="Dar rugsėjo mėnesį paskelbę apie naują sutartį su „London City Royals“, broliai Lavrinovičiai vėl stebina naujienomis. Socialiniuose tinkluose geriau žinomi kaip „LavTwins“, aukščiausi pasaulio dvyniai susilaukė dėmesio iš kito pasaulio krašto – Kinijos. Tiesa, tai – ne dar vienas krepšinio kontraktas, o kvietimas dalyvauti Kinijoje vyksiančiame didžiausiame pasaulyje dvynių festivalyje, kur brolių laukia neeilinis priėmimas. Pietinėje ..."/>
  </head>
  <body>
    <article>
      <h1>Broliai Lavrinovičiai vėl kelia sparnus – sulaukė kvietimo iš Kinijos valdžios</h1>
      <address>
        <time datetime="2019-11-25T10:38:00+00:00">25 Nov 2019, 10:38</time>
      </address>
      <p>Nuotr.: lavtwins.com</p>
      <figure>
        <a href="https://www.basketnews.lt/paveikslelis-207827-any1000x1000.jpg">
          <img src="https://www.basketnews.lt/paveikslelis-207827-any630x500.jpg"/>
        </a>
      </figure>
      <p>Nuotr. lavtwins.com</p>
      <p>Dar rugsėjo mėnesį paskelbę apie naują sutartį su „London City Royals“, broliai Lavrinovičiai vėl stebina naujienomis. Socialiniuose tinkluose geriau žinomi kaip „LavTwins“, aukščiausi pasaulio dvyniai susilaukė dėmesio iš kito pasaulio krašto – Kinijos.</p>
      <p>Tiesa, tai – ne dar vienas krepšinio kontraktas, o kvietimas dalyvauti Kinijoje vyksiančiame didžiausiame pasaulyje dvynių festivalyje, kur brolių laukia neeilinis priėmimas.</p>
      <p>Pietinėje Junanio provincijos dalyje, Hani mieste, jau 15-us metus iš eilės vyks didžiausias pasaulyje dvynių festivalis, kur kasmet susirenka virš 12 000 porų iš viso pasaulio. Broliai Darjušas ir Kšištofas Lavrinovičiai į šį festivalį pateko neatsitiktinai – „LavTwins“ Kinijos socialiniuose tinkluose pastebėję ir jais susižavėję šventės organizatoriai netruko suskubti ir pakviesti aukščiausius pasaulio dvynius.</p>
      <p>„Kinai mėgsta mus – ką tik įkeliam į „TikTok“, milijonai žmonių peržiūri. Tai kažkaip galvojam – yra proga pasirodyti gyvai, kodėl gi ne? Aišku, jie dar ruošiasi mus priimti kaip žvaigždes – užsakė specialų viešbutį, VIP transportą, gamina lovas pagal mus – daro viską, kad tik gerai būtų. Nors mes jau įpratę per mažose lovose miegoti, gal ir gerai, kad ruošia – ten visi žemesni, nesinorėtų, kad pusė kūno ant žemės, pusė ant lovos būtų“, – kaip visuomet humoro nestokodami komentavo Darjušas ir Kšištofas.</p>
      <p>Aukščiausi pasaulio dvyniai kvietimą į festivalį gavo tiesiogiai iš Modžiang regiono užsienio reikalų ministerijos. Broliai Lavrinovičiai jiems – žvaigždės, kurios padės populiarinti festivalį visame pasaulyje, todėl būtent jų atvykimui skiriamas išskirtinis dėmesys.</p>
      <p>„Mūsų laukia pakankamai intensyvi programa. Sakė, kad vos atvykus tikėtis minios žmonių, tai ruošiamės atitinkamai. Treniruojamės greitai daryti <i>selfius</i>, mokomės kiniškų frazių, ruošiame programą paradui, gaminame dovanas kinams – žodžiu, pasiruošimas kaip prieš kokias varžybas. Dalyvausim ir masinėse vestuvėse, ir kažkokiame juodų veidų vakarėlyje. Manau, bus daug įspūdžių“, – pasakojo „LavTwins“.</p>
      <p>Hani miestas pagarsėjęs visoje Kinijoje kaip dvynių kraštas, mat čia statistiškai gimsta daugiausiai pasaulyje dvynių. Kasmet, tūkstančiai vietinių ir užsienio turistų keliauja būtent į šį miestą pasisemti vandens iš šulinio, kuris, anot legendos, padidina šansus susilaukti dvynukų.</p>
      <p>Prieš metus savo prekinį ženklą „LavTwins“ pristatę broliai žadėjo, kad užkariaus visą pasaulį, o tame tarpe – ir Kiniją. Socialiniuose tinkluose tūkstančių gerbėjų sulaukę ir milijonines peržiūras renkantys broliai nežada sustoti. Po festivalio Kinijoje, broliai vis dar planuoja pagaminti ir po visą pasaulį eksponuoti realaus dydžio vaškines figūras, rinkti dar didesnę gerbėjų bazę internete ir tapti pasaulinio lygio žvaigždėmis.</p>
    </article>
  </body>
</html>