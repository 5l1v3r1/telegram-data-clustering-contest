<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743517"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T10:03:00+00:00"/>
    <meta property="og:title" content="&quot;บิ๊กตู่&quot;เป็นสักขีพยาน!ไทย-เกาหลีแลกข้อมูลกำจัด'ผีน้อย'"/>
    <meta property="og:description" content="'บิ๊กตู่'เป็นสักขีพยาน อธิบดีกกจ.จับมือเกาหลี ส่งถ่ายข้อมูลแรงงานไทย-คนไทย ลอบเป็น”ผีน้อย”ขุดทองในเกาหลี"/>
  </head>
  <body>
    <article>
      <h1>"บิ๊กตู่"เป็นสักขีพยาน!ไทย-เกาหลีแลกข้อมูลกำจัด'ผีน้อย'</h1>
      <address>
        <time datetime="2019-11-25T10:03:00+00:00">25 Nov 2019, 10:03</time>
      </address>
      <p>
        <b>"บิ๊กตู่"เป็นสักขีพยาน อธิบดีกกจ.จับมือเกาหลี ส่งถ่ายข้อมูลแรงงานไทย-คนไทย ลอบเป็น”ผีน้อย”ขุดทองในเกาหลี</b>
      </p>
      <p>เมื่อวันที่ 25 พ.ย. นายสุชาติ พรชัยวิเศษกุล อธิบดีกรมการจัดหางาน ลงนามบันทึกความเข้าใจ (MOU) เรื่อง การแลกเปลี่ยนข้อมูลระหว่างศูนย์บริการตรวจคนเข้าเมือง (Korea Immigration Service) สาธารณรัฐเกาหลี กับกรมการจัดหางาน กระทรวงแรงงาน ณ โรงแรม Westin Chosun Busan เมืองปูซาน โดยมีพล.อ.ประยุทธ์ จันทร์โอชา นายกรัฐมนตรี และนายมุน แจ-อิน ประธานาธิบดีสาธารณรัฐเกาหลี ร่วมเป็นสักขีพยาน ทั้งนี้ บันทึกความเข้าใจดังกล่าวเป็นเรื่องของความร่วมมือระหว่างหน่วยงานเพื่อการอำนวยความสะดวกในการปฏิบัติงานในการป้องกันแก้ไขปัญหาการทำงานต่างประเทศโดยผิดกฎหมายผีน้อย ซึ่งเป็นการแลกเปลี่ยนข้อมูลที่จำเป็นระหว่างกัน เช่น คนไทยที่ต้องสงสัยว่าจะเดินทางเข้าประเทศเกาหลีเพื่อไปทำงานโดยผิดกฎหมาย ข้อมูลสาย นายหน้าเถื่อนที่ผิดกฎหมาย คนไทยทีพำนักในเกาหลีเกินกว่าที่กำหนด คนไทยที่ทำงานโดยผิดกฎหมาย <br/><br/>โอกาสนี้ อธิบดีกรมการจัดหางานได้ร่วมหารือกับนายชา คยู กึน Commissioner ศูนย์บริการตรวจคนเข้าเมือง (Korea Immigration Service) สาธารณรัฐเกาหลี ถึงแนวทางการประสานความร่วมมือและการดำเนินงานร่วมกันภายหลัง การลงนามบันทึกความเข้าใจดังกล่าวด้วย ทั้งนี้ ตั้งแต่เดือนม.ค - พ.ย. 2562 กรมการจัดหางานจัดส่งคนไทยไปทำงานในสาธารณรัฐเกาหลี จำนวน 4,636 คน และจากความต้องการแรงงานต่างชาติของนายจ้างในสาธารณรัฐเกาหลี จึงทำให้มีคนไทยจำนวนมากที่พยายามเดินทางไปในลักษณะไปท่องเที่ยว ทั้งการซื้อแพ็คเกจทัวร์ หรือมีสาย/นายหน้าชักชวนไป แต่เมื่อเข้าประเทศเกาหลีได้ก็จะหลบหนีคณะทัวร์ หรือลักลอบอยู่เกินกำหนดที่อนุญาตและหางานทำโดยผิดกฎหมาย หรือที่เรียกกันว่าผีน้อย ซึ่งเป็นปัญหาสำคัญที่กระทรวงแรงงานได้ดำเนินการแก้ไขมาโดยตลอด.<br/> </p>
    </article>
  </body>
</html>