<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/25/news/visionary_days_spazio_alla_e-mobility_sostenibile_di_fca-241878606/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T10:49:00+00:00"/>
    <meta property="og:title" content="Visionary Days, spazio alla e-Mobility sostenibile di Fca"/>
    <meta property="og:description" content="Le Officine Grandi Riparazioni di Torino hanno ospitato la terza edizione della kermesse alla quale hanno partecipato oltre un migliaio di giovani"/>
  </head>
  <body>
    <article>
      <h1>Visionary Days, spazio alla e-Mobility sostenibile di Fca</h1>
      <h2>Le Officine Grandi Riparazioni di Torino hanno ospitato la terza edizione della kermesse alla quale hanno partecipato oltre un migliaio di giovani</h2>
      <address>
        <time datetime="2019-11-25T10:49:00+00:00">25 Nov 2019, 10:49</time>
      </address>
      <p> <br/>La terza edizione di Visionary Days Oltre ha chiamato a raccolta un migliaio di giovani tra i 25 e i 30 anni provenienti da tutta Italia. I ragazzi si sono confrontati alle Officine Grandi Riparazioni per elaborare un’idea condivisa del futuro che vorrebbero realizzare, con l’obiettivo di stabilire un nuovo equilibrio tra uomo, natura e tecnologia.<br/> <br/>Un traguardo da raggiungere il prima possibile poiché il ballo c’è la salvezza del nostro pianeta, con un cambiamento dal basso per il quale è necessario il sostegno dei Governi.<br/>Non a caso all’evento è stato invitato il ministro delle Politiche giovanili Vincenzo Spadafora, presente insieme alla sindaca di Torino, Chiara Appendino, che si è poi intrattenuto con i giovani, ascoltando le loro proposte.<br/> <br/>Presente anche la direzione e-Mobility di Fiat Chrysler Automobiles, che si propone di diffondere i concetti di una nuova mobilità più sostenibile grazie all’introduzione sul mercato di nuovi modelli elettrici ed elettrificati dei vari brand Fca e all’implementazione di nuove forme e idee di mobility.<br/> <br/>Sono quindi intervenuti Giorgio Neri, responsabile di Fiat 500 Family in Fca region Emea, e Daniele Lucà, responsabile di e-Mobility business development, Fca region Emea.<br/>Sul palco i due manager hanno spiegato l’attuale situazione del settore automotive, caratterizzata da normative sempre più stringenti e clienti dalle variate aspettative verso le auto e la mobilità in generale, sottoponendo ai giovani un paio di considerazioni da approfondire.<br/> <br/>La prima era riferita ai nuovi limiti comunitari che impongono ai costruttori di vendere in Europa almeno due milioni e duecentomila veicoli elettrici a partire dal 2021.<br/>Una cifra che corrisponde praticamente alle vendite di tutti i veicoli elettrici del 2018 nel mondo, motivo per cui ai presenti sono state chieste idee per affrontare questa sfida decisamente impegnativa.<br/> <br/>Il secondo tema interessava il mantenimento del delicato equilibrio tra due generi di sostenibilità, entrambi considerati fondamentali nell’affrontare questo cambiamento, ovvero la sostenibilità ecologica e quella economica.<br/> <br/>Insomma, progettare una mobilità a impatto zero è la condizione per garantire un pianeta vivibile e riuscire a metterlo in pratica in maniera economicamente sostenibile è presupposto fondamentale per garantire lo sviluppo del “sistema mobilità”.<br/> <br/>“La terza edizione di Visionary Days ha decisamente superato i numeri della precedente – sottolineano al quartier generale – nonostante l’annullamento forzato all’ultimo momento dell’evento di Genova per le avverse condizioni meteo.<br/>Complessivamente sono state oltre tremila le richieste di partecipazione pervenute, con 1.200 giovani riuniti a Torino alle Ogr, alcuni dei quali arrivati dal capoluogo ligure, con 120 tavoli di discussione in parallelo, collegati attraverso un’intelligenza artificiale in un solo network per costruire un “manifesto delle idee” che risponda alla domanda: “Quali forme per il prossimo pianeta?””.<br/> <br/>Lo step successivo dell’iniziativa vedrà un approfondimento di tutte le proposte, i suggerimenti e le idee dei 1.200 partecipanti a Visionary Days, il prossimo 30 novembre nel Mirafiori Heritage Hub di Fca a Torino.<br/> <br/>Per l’occasione i 120 moderatori dei tavoli parteciperanno a un “hackaton” per analizzare quanto emerso dall’incontro alle Ogr, lavorare in team su progetti visionari per la mobilità sostenibile ed elaborare possibili progetti di sviluppo della e-Mobility secondo Fca.<br/> <br/>Da segnalare infine che la prossima edizione di Visionary Days è in programma il 21 novembre del 2020 e oltre a Torino e Genova, coinvolgerà anche Pavia, Bologna e Napoli. (m.r.)</p>
    </article>
  </body>
</html>