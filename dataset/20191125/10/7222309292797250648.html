<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/max-hauke-om-dopningen-mitt-livs-misstag/"/>
    <meta property="og:site_name" content="HBL"/>
    <meta property="article:published_time" content="2019-11-25T10:27:00+00:00"/>
    <meta property="og:title" content="Max Hauke om dopningen: &quot;Mitt livs misstag&quot;"/>
    <meta property="og:description" content="Längdskidåkaren Max Hauke blev känd över en natt när han ertappades med bloddopning under skid-VM i Seefeld. Nu talar han ut om skandalen. – Jag visste att det var fel. Att jag riskerade allt. Men samtidigt: Jag måste göra det. För jag ville ju nå världseliten, säger Hauke till Expressen."/>
  </head>
  <body>
    <article>
      <h1>Max Hauke om dopningen: "Mitt livs misstag"</h1>
      <h2>Längdskidåkaren Max Hauke blev känd över en natt när han ertappades med bloddopning under skid-VM i Seefeld. Nu talar han ut om skandalen. – Jag visste att det var fel. Att jag riskerade allt. Men samtidigt: Jag måste göra det. För jag ville ju nå världseliten, säger Hauke till Expressen.</h2>
      <address><time datetime="2019-11-25T10:27:00+00:00">25 Nov 2019, 10:27</time> by <a rel="author">Hilda Djupenström/TT</a></address>
      <p>Österrikaren Max Hauke gjorde inte så stort väsen av sig prestationsmässigt, men det var få som missade videoklippet av honom med en kanyl i armen, som läckte ut under världsmästerskapet i Seefeld för nio månader sedan.</p>
      <p>Nu – i en längre intervju med Expressen – berättar 27-åringen om incidenten som skakade skidvärlden.</p>
      <p>
        <b>Ses som dopningsmonster</b>
      </p>
      <p>– Före den där videon tror jag alla såg på mig som en trevlig kille. Men efter... då är det många som ser mig som ett dopningsmonster, säger Max Hauke.</p>
      <p>Han ställer upp i intervjun för att få berätta sin version av händelsen. Det är en version som innefattar en världsbild där dopning krävdes för att nå toppen, en lagkamrat som förmedlade kontakt till dopningsläkaren Mark Schmidt, sättet på vilket han lyckades hemlighålla dopningen för alla i tre års tid, och de konsekvenser polisens razzia den där februaridagen givit.</p>
      <p>– Varje gång jag ser den där bilden (videon som läckte ut via en österrikisk sajt) hör jag ljudet av när polisen slår in dörren. Minns sekunden när jag inser att allt är över. Den var den tuffaste sekunden i mitt liv, säger han.</p>
      <p>
        <b>"Mitt livs misstag"</b>
      </p>
      <p>Max Hauke beskriver beslutet att dopa sig som sitt livs största misstag och en konsekvens av okunskap och en känsla av hopplöshet. Han säger också att han förstår de skidåkare som ser honom som motbjudande.</p>
      <p>I dag har han ingen kontakt med sina gamla lagkamrater i landslaget. Hauke berättar dock att han inte dömts särskilt hårt socialt för sitt brott, som resulterade i fyra års avstängning och att han dömdes till fem månaders villkorlig dom och böter för sportsligt bedrägeri.</p>
      <p>– Här är det mer: "Ok, du gjorde något som var fel. Men vad har du för planer för framtiden?".</p>
      <p>Det finns dock inga planer på att ta upp skidkarriären igen. I stället söker han in till läkarlinjen.</p>
      <p>Hauke och lagkamraten Dominik Baldauf, som även han stängdes av i fyra år för bloddopning, slutade sexa i VM:s sprintstafett innan de avslöjades.</p>
    </article>
  </body>
</html>