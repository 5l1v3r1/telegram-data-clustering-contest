<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/25/news/i_cinque_cerchi_di_mr_airbnb_prima_le_olimpiadi_poi_la_borsa_-241878385/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T10:39:00+00:00"/>
    <meta property="og:title" content="I cinque cerchi di Mr. Airbnb: &quot;Prima le Olimpiadi, poi la Borsa&quot;"/>
    <meta property="og:description" content="Da una casa in affitto, arredata con i materassini gonfiabili, a un business da 42 miliardi di dollari e 13 mila dipendenti. Il cofondatore del colosso Usa spiega la sfida di Tokyo 2020 e conferma: &quot;Noi antidoto alla gentrificazione&quot;"/>
  </head>
  <body>
    <article>
      <h1>I cinque cerchi di Mr. Airbnb: "Prima le Olimpiadi, poi la Borsa"</h1>
      <h2>Da una casa in affitto, arredata con i materassini gonfiabili, a un business da 42 miliardi di dollari e 13 mila dipendenti. Il cofondatore del colosso Usa spiega la sfida di Tokyo 2020 e conferma: "Noi antidoto alla gentrificazione"</h2>
      <address><time datetime="2019-11-25T10:39:00+00:00">25 Nov 2019, 10:39</time> by <a rel="author">dal nostro corrispondente ANTONELLO GUERRERA</a></address>
      <p><b>LONDRA</b> - I cinque cerchi di Airbnb. Olimpici, ma non solo. Il colosso americano dei mini–affitti si è concesso un’altra, audace scommessa: le Olimpiadi. La piattaforma di mini-affitti offerti da privati nel mondo ha raggiunto un accordo con il Cio per circa 500 milioni per diventare sponsor ufficiale dei Giochi e mettere a disposizione per le prossime Olimpiadi di Tokyo nel 2020 e fino al 2028 migliaia di sistemazioni per il pernottamento di visitatori, famiglie degli atleti e altri invitati.<br/><br/>«Questa è la nostra più grande partnership nello sport», dice il cofondatore di Airbnb, Joe Gebbia (38 anni), in esclusiva a Repubblica che lo ha incontrato a Londra. «Pensate alla sostenibilità di questo nostro progetto, sfrutteremo infrastrutture già esistenti nelle città per gli alloggi Airbnb, niente nuove inutili costruzioni», che generano tonnellate di emissioni di CO2 e che magari poi diventano cattedrali nel deserto a evento terminato. «Ciò ridurrà i costi per gli organizzatori dei Giochi», aggiunge Gebbia, «e genererà introiti diretti per le comunità locali. Basta uno schiocco di dita… è una rivoluzione, ma sensata».<br/><br/>Una partnership simile è già stata annunciata per Milano-Cortina 2026, che sarà la prima Olimpiade invernale con oltre il 50% dei visitatori che soggiornerà presso strutture ricettive non tradizionali. Gebbia fa notare che durante le Rio 2016 grazie agli alloggi Airbnb si è raggiunto un impatto di accoglienza pari a 257 hotel in media, generando circa 30 milioni di dollari di introiti diretti per i padroni di casa brasiliani e un indotto di 100 milioni in tre settimane. Airbnb prende una piccola parte dei proventi dei locatori, dal 3% in poi e in genere chiede il 13% agli affittuari.<br/>le “experiences”<br/><br/>Non solo: Airbnb espanderà, ed è questo il suo secondo cerchio olimpico, anche le experiences. Perché con Tokyo 2020 nasceranno le Airbnb Olympian Experiences, sulla base delle esperienze già attive sulla piattaforma di affitti a breve termine. Stavolta però non ci saranno i locatori host a proporre, sempre a pagamento, mini tour, corsi di cucina o scampagnate, ma gli atleti delle Olimpiadi con lezioni sportive, allenamenti speciali o tour in città. «Vogliamo rendere i viaggi magici ma semplici. Viaggiare è molto più che alloggiare», ci spiega Gebbia che insieme all’altro fondatore, Brian Chesky, idearono da spiantati questo business che oggi vale 42 miliardi di dollari (con 13mila dipendenti) affittando materassini gonfiabili nel loro appartamento a San Francisco. Il nonno di Gebbia era un migrante siciliano. «Nel 2018 sono andato per la prima volta nel suo paesino, a Mezzojuso», racconta, «con la mia famiglia abbiamo ripercorso tutti i luoghi di mio nonno. Che emozione».<br/><br/>E arriviamo al terzo cerchio, ossia la quotazione in Borsa di Airbnb prevista nel 2020, che agita speranze e turbamenti, soprattutto se si pensa agli esordi poco confortanti di altre start-up giganti come Uber e Lyft. «Non posso dire niente», si trincera il cofondatore nonché responsabile qualità e design, ma «abbiamo oramai 7 milioni di affitti in 100mila città nel mondo, la nostra offerta è superiore all’insieme delle camere delle otto principali catene di alberghi nel mondo. I nostri host hanno già guadagnato più di 80 miliardi di dollari». Airbnb oggi fa 1 miliardo di fatturato a trimestre (in crescita), anche se Expedia arriva a 3,2 miliardi e l’altra maxi piattaforma per prenotazione alberghiere Booking a 3,9 miliardi trimestrali. I profitti di Airbnb nel 2017 erano stati circa 93 milioni.<br/><br/>Cerchio numero 4: il lusso. Dallo scorso giugno l’azienda di Gebbia ha sfidato Luxury retreats e altri giganti del settore con Airbnb Luxe, un migliaio di alloggi di altissima classe: ville ai Caraibi, casali in Toscana, castelli in Normandia, fino a un atollo privato, Nukutepipi, nella Polinesia Francese. «Airbnb è in costante evoluzione», spiega Gebbia, «l’anno scorso abbiamo introdotto Airbnb Plus con la verifica extra della qualità offerta. Airbnb Luxe, invece, nel 2018 ha fatto segnare un incremento del 60% degli affitti da oltre mille dollari a notte».<br/><br/>E arriviamo alla quadratura del cerchio, il quinto. Il più delicato. Perché, come altri della Silicon Valley, Airbnb ha ricevuto critiche su due aspetti: la gentrificazione e snaturamento dei centri cittadini travolti da ondate di turisti, con conseguente speculazione e boom dei prezzi degli immobili; e, in secondo luogo, le tasse pagate, secondo i suoi critici poche per una multinazionale. In Regno Unito, Airbnb l’anno scorso ha pagato solo 400mila sterline di tasse su un fatturato nazionale di 300 milioni. Gebbia respinge le accuse: «Le città stanno soffrendo da tempo: sempre più persone si muovono verso i centri principali e le autorità non hanno costruito nuovi alloggi per decenni. Ricordate che Airbnb è nato da persone come me che non riuscivano a pagare l’affitto. Noi vogliamo essere una soluzione ai problemi delle città: il 39% degli host riesce a sbarcare il lunario con Airbnb e per il 51% si è comprato casa con Airbnb. Siamo un antidoto alla gentrificazione e creiamo opportunità economiche».<br/><br/>Sulla seconda questione, Gebbia preferisce far parlare Chris Lehane, a capo delle Politiche globali di Airbnb e pure lui di origine siciliana: «Abbiamo raccolto 1,6 miliardi di tasse per i governi negli ultimi 4 anni, raggiungendo accordi con stati e autorità locali. In Italia abbiamo rivitalizzato centri quasi estinti. Inoltre, il 97% del guadagno dell’affitto rimane al locatario ed è un viatico importante per le economie in cerca di stimoli, vedi l’Italia. Ma collaboreremo con le autorità per rendere il business più sostenibile e le tassazioni più giuste».</p>
    </article>
  </body>
</html>