<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/australia-spia-cina-parlamento-nick-zhao-morto/"/>
    <meta property="og:site_name" content="Il Post"/>
    <meta property="article:published_time" content="2019-11-25T10:57:16+00:00"/>
    <meta property="og:title" content="La Cina ha cercato di infiltrare una spia nel parlamento australiano?"/>
    <meta property="og:description" content="Un'inchiesta di una tv australiana sostiene che un uomo sia stato contattato dai servizi segreti cinesi per candidarsi alle elezioni australiane: poco dopo è stato trovato morto"/>
  </head>
  <body>
    <article>
      <h1>La Cina ha cercato di infiltrare una spia nel parlamento australiano?</h1>
      <h2>Un'inchiesta di una tv australiana sostiene che un uomo sia stato contattato dai servizi segreti cinesi per candidarsi alle elezioni australiane: poco dopo è stato trovato morto</h2>
      <address>
        <time datetime="2019-11-25T10:57:16+00:00">25 Nov 2019, 10:57</time>
      </address>
      <p>Domenica il programma televisivo australiano<i> 60 Minutes</i>, che va in onda sul canale Nine, ha realizzato <a href="https://www.bbc.com/news/world-australia-50541082">un’inchiesta</a> che ha rivelato un piano della Cina per infiltrare una propria spia nel Parlamento australiano. Secondo il programma, agenti segreti cinesi avrebbero offerto 1 milione di dollari australiani (circa 600mila euro) a un uomo australiano di origine cinese per candidarsi alle elezioni parlamentari con il Partito Liberale e operare poi all’interno del parlamento per fare gli interessi della Cina.</p>
      <p>Ai tempi l’uomo, che si chiamava Bo “Nick” Zhao, aveva 32 anni e lavorava come commerciante di auto di lusso a Melbourne: aveva però rifiutato l’offerta e sarebbe andato a raccontare tutto all’agenzia d’intelligence australiana (ASIO). Poco dopo, lo scorso marzo, Zhao è stato trovato morto in una stanza d’albergo a Melbourne: le cause della morte, al momento, non sono conosciute.</p>
      <p>Dopo la pubblicazione dell’inchiesta, Mike Burgess, capo dell’ASIO, ha detto che l’agenzia era già a conoscenza della vicenda e che sta svolgendo indagini a riguardo. Il primo ministro australiano, Scott Morrison, ha descritto la morte di Zhao come «profondamente inquietante e preoccupante», ma ha anche chiesto cautela e che non si salti a conclusioni affrettate. «Posso assicurare agli australiani che sotto il nostro governo le risorse non sono mai state più forti, che le leggi non sono mai state più severe e che il governo non è mai stato più determinato a mantenere gli australiani liberi e al sicuro da interferenze straniere», ha detto Morrison. Il parlamentare liberale e presidente della commissione di intelligence e sicurezza del Parlamento, Andrew Hastie, ha detto a Nine di aver sentito parlare della vicenda di Zhao già diversi mesi fa, e ha chiesto che venga avviata un’indagine sulla sua morte. Il governo cinese, invece, non ha commentato le accuse.</p>
      <p>Da tempo l’intelligence australiana <a href="https://www.aljazeera.com/news/2019/11/australia-spy-chief-warns-china-influence-191122020105877.html">sostiene</a> che il governo cinese stia cercando dei modi per influenzare la politica e il processo democratico australiano, come del resto avvertono da tempo le intelligence dei principali paesi occidentali.</p>
      <p><i>60 Minutes</i> ha anche mandato in onda un’intervista con Wang “William” Leqian, un 27enne che sostiene di essere una spia cinese e di voler ricevere asilo politico in Australia. Wang, il cui caso è separato da quello di Zhao, ha detto di essere a conoscenza di diverse spie cinesi che operano in Australia e che tentano di influenzare la politica del paese. Le autorità cinesi hanno respinto le accuse di Wang, e lo hanno accusato di essere fuggito dalla Cina con un passaporto falso dopo essere stato condannato per truffa.</p>
      <figure>
        <iframe src="https://www.youtube.com/embed/zdR-I35Ladk" width="675" height="380" data-service="Youtube" scrolling="no"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/24/milano-citta-diseguaglianze/"/>
        <a href="https://www.ilpost.it/2019/11/24/filo-ebrei-manhattan-eruv/"/>
        <a href="https://www.ilpost.it/2019/11/23/bottoni-pagamento-online/"/>
      </related>
    </article>
  </body>
</html>