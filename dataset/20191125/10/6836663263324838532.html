<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/obchod-a-sluzby/modni-imperium-lvmh-koupi-klenotnika-tiffany-zaplati-za-nej-16-2-miliardy-dolaru-1364507"/>
    <meta property="og:site_name" content="E15.cz"/>
    <meta property="article:published_time" content="2019-11-25T10:10:00+00:00"/>
    <meta property="og:title" content="Módní impérium LVMH koupí klenotníka Tiffany. Zaplatí za něj 16,2 miliardy dolarů"/>
    <meta property="og:description" content="Francouzská skupina LVMH se definitivně dohodla s americkým klenotnictvím Tiffany &amp; Co. na jeho převzetí za 16,2 miliardy dolarů (asi 374 miliard korun). Dohoda je dosud největší akvizicí LVMH a má posílit zatím nejmenší část podnikání této na luxus orientované skupiny, tedy klenotnictví a hodinářství. O dohodě informovaly samotné společnosti."/>
  </head>
  <body>
    <article>
      <h1>Módní impérium LVMH koupí klenotníka Tiffany. Zaplatí za něj 16,2 miliardy dolarů</h1>
      <address><time datetime="2019-11-25T10:10:00+00:00">25 Nov 2019, 10:10</time> by <a rel="author">ČTK</a></address>
      <p>
        <b>Francouzská skupina LVMH se definitivně dohodla s americkým klenotnictvím Tiffany &amp; Co. na jeho převzetí za 16,2 miliardy dolarů (asi 374 miliard korun). Dohoda je dosud největší akvizicí LVMH a má posílit zatím nejmenší část podnikání této na luxus orientované skupiny, tedy klenotnictví a hodinářství. O dohodě informovaly samotné společnosti.</b>
      </p>
      <p>LVMH vlastní 75 luxusních značek, mimo jiné třeba Bulgari a Tag Heuer. Největší část podnikání firmy tvoří móda a doplňky.</p>
      <p>S nezávaznou nabídku na Tiffany přišla LVMH koncem října, kdy za jednu akcii nabídla 120 dolarů v hotovosti. Luxusnímu klenotnictví se však zdála nabídka nízká. Firmy se nakonec dohodly na ceně 135 dolarů na akcii v hotovosti.</p>
      <p>Dohodu schválily správní rady obou společností, souhlasit s ní musí ještě regulátoři a akcionáři Tiffany. Transakce by měla být dokončena v polovině příštího roku, uvedly agentury AP a Reuters.</p>
      <related>
        <a href="https://www.e15.cz/byznys/ranni-prehled-podle-bloombergu-kral-luxusu-bude-snidat-u-tiffanyho-1364501"/>
      </related>
      <p>Značka Tiffany byla založena v roce 1837 v New Yorku a je známá krabičkami v barvě vajec drozda stěhovavého či diamantovými prsteny. Patří mezi nejznámější jména v sektoru, proslavil ji také Truman Capote novelou Snídaně u Tiffanyho i stejnojmenný film s Audrey Hepburnovou. V posledních letech se ale firmě, která ve světě zaměstnává okolo 14 tisíc lidí, příliš nedaří získat přízeň mladších zákazníků.</p>
      <p>Musí se také vypořádat se změnou chování čínských zákazníků, kteří se stahují ze Spojených států a utrácejí více doma. Po celém světě má přes 300 obchodů, v České republice otevřela obchod v roce 2012 v pražské Pařížské ulici.</p>
      <p>V odvětví luxusního zboží jsou šperky jednou z oblastí s nejlepším výkonem. Podle výzkumné společnosti Bain &amp; Co. by globální trh se šperky měl letos vzrůst o sedm procent na 20 miliard dolarů.</p>
      <related>
        <a href="https://www.e15.cz/byznys/reality-a-stavebnictvi/v-obri-transakci-meni-majitele-i-hotel-v-centru-prahy-koupi-ho-francouzi-1364494"/>
      </related>
      <related>
        <a href="https://www.e15.cz/byznys/obchod-a-sluzby/francouzi-jednaji-o-koupi-americkeho-luxusniho-klenotnictvi-tiffany-1363662"/>
      </related>
      <related>
        <h4>Související články</h4>
        <a href="https://www.e15.cz/byznys/ranni-prehled-podle-bloombergu-kral-luxusu-bude-snidat-u-tiffanyho-1364501"/>
        <a href="https://www.e15.cz/byznys/obchod-a-sluzby/francouzi-jednaji-o-koupi-americkeho-luxusniho-klenotnictvi-tiffany-1363662"/>
        <a href="https://www.e15.cz/zahranicni/nejbohatsi-z-francouzu-slibuji-miliardy-na-obnovu-notre-dame-1358088"/>
        <a href="https://www.e15.cz/byznys/obchod-a-sluzby/mlade-netahne-luxus-trzby-klenotnictvi-tiffany-vzrostly-jen-nepatrne-1332835"/>
        <a href="https://www.e15.cz/zahranicni/luxus-vynasi-hermes-ma-rekordni-zisk-1-1-miliardy-korun-1330298"/>
      </related>
    </article>
  </body>
</html>