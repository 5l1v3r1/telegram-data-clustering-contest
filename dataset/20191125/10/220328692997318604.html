<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/zhiteli-na-venetsiya-na-protest-sreshchu-navodneniyata-407564.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T10:17:34+00:00"/>
    <meta property="og:title" content="Жители на Венеция на протест срещу наводненията"/>
    <meta property="og:description" content="Според критиците вълните, които круизните кораби правят, създават ерозия в основите на града-лагуна"/>
  </head>
  <body>
    <article>
      <h1>Жители на Венеция на протест срещу наводненията</h1>
      <address>
        <time datetime="2019-11-25T10:17:34+00:00">25 Nov 2019, 10:17</time>
      </address>
      <p>Хиляди жители на Венеция излязоха на улиците на ренесансовия град в неделя, за да покажат гнева си от честите наводнения и гигантските круизни кораби, които влизат в града.</p>
      <p>Въпреки проливния дъжд, между 2000 и 3000 души отговориха на призива на екологични групи и организации, противопоставящи се на големите плавателни съдове.</p>
      <p>Според критиците вълните, които круизните кораби правят, създават ерозия в основите на града-лагуна. Като скандираха лозунги „Венеция се съпротивлява“ и призиви за оставката на кмета Луиджи Бруняро, участниците в протеста призоваха за завършването на мащабния проект MOSE.</p>
      <p>Инфраструктурният проект на стойност милиарди долари, се строи от 2003 г. за защита на града от наводнения, но той е белязан със скандали заради превишаване на разходите, корупция и закъснения.</p>
      <p>Протестът беше свикан дни след безпрецедентното наводнение в началото на този месец, което опустоши града, потопи домове, магазини и културни богатства.</p>
      <p>Градът, част от световното културно наследство на ЮНЕСКО, е дом на около 50 000 души, докато около 36 милиона души го посещават всяка година. </p>
    </article>
  </body>
</html>