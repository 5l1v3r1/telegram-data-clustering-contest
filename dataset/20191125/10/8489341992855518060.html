<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807374/%D8%A7%DB%8C%D8%B3%D8%AA-%D8%A8%D9%87-%D8%B7%D8%B1%D8%AD-%D8%A7%D9%81%D8%B2%D8%A7%DB%8C%D8%B4-%D8%AA%D8%B9%D8%B1%D9%81%D9%87-%DA%A9%D8%A7%D8%B1%D8%B4%D9%86%D8%A7%D8%B3%D8%A7%D9%86-%D8%B1%D8%B3%D9%85%DB%8C-%D8%AF%D8%A7%D8%AF%DA%AF%D8%B3%D8%AA%D8%B1%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T10:23:00+00:00"/>
    <meta property="og:title" content="ایست به طرح افزایش تعرفه کارشناسان رسمی دادگستری"/>
    <meta property="og:description" content="اجرای دستورالعمل افزایش تعرفه دستمزد کارشناسان رسمی دادگستری که توسط رئیس قوه قضائیه برای اجرا ابلاغ شده بود، متوقف شد."/>
  </head>
  <body>
    <article>
      <h1>ایست به طرح افزایش تعرفه کارشناسان رسمی دادگستری</h1>
      <h2>اجرای دستورالعمل افزایش تعرفه دستمزد کارشناسان رسمی دادگستری که توسط رئیس قوه قضائیه برای اجرا ابلاغ شده بود، متوقف شد.</h2>
      <address>
        <time datetime="2019-11-25T10:23:00+00:00">25 Nov 2019, 10:23</time>
      </address>
      <p>به گزارش گروه اجتماعی خبرگزاری دانشجو، ۲۸ آبان رئیس قوه قضائیه، در اجرای ماده ۲۹ قانون کانون کارشناسان رسمی دادگستری مصوب ۱۸ فروردین سال ۸۱ مجلس و به پیشنهاد شورای عالی کارشناسان رسمی دادگستری، «تعرفه دستمزد کارشناسان رسمی دادگستری» را به مراجع قضایی ابلاغ کرد.<br/><br/>اما معاونت تدوین، تنقیح و انتشار قوانین و مقررات ریاست جمهوری اعلام کرده است که محسن محدث مدیرکل دبیرخانه قوه قضائیه، نامه‌ای نوشته و توقف اجرای دستورالعمل تعرفه دستمزد کارشناسان رسمی دادگستری را اعلام کرده است.<br/><br/>در نامه مدیرکل دبیرخانه قوه قضائیه آمده است: «پیرو دستورالعمل شماره ۹۰۰۰.۱۲۶۶۶۸.۱۰۰ مورخ ۲۸ آبان ۹۸، موضوع تعرفه دستمزد کارشناسان رسمی دادگستری، حسب‌الامر از اجرای دستورالعمل فوق تا اطلاع ثانوی خودداری شود. ضمناً زمان اجرای آن متعاقبا اعلام خواهد شد.»<br/><br/>در دستورالعمل تعرفه جدید دستمزد کارشناسان رسمی دادگستری، برخی دستمزد‌ها تا ۱۰۰ برابر افزایش پیدا کرده است.<br/><br/>دستمزد ارزیابی‌ها برای کلیه رشته‌های کارشناس رسمی دادگستری در هر مورد ارجاعی به شرح ذیل تعیین می‌شود.<br/><br/>تا پنجاه میلیون ریال............................ مقطوعاً ۳.۰۰۰.۰۰۰ ریال <br/>از پنجاه میلیون و یک ریال تا یکصد و پنجاه میلیون ریال نسبت به مازاد.............. ۰.۵ درصد<br/>از یکصد و پنجاه میلیون و یک ریال تا دویست و پنجاه میلیون ریال نسبت به مازاد.......... ۰.۴ درصد <br/>از دویست و پنجاه میلیون و یک ریال تا یک میلیارد ریال نسبت به مازاد............ ۰.۳ درصد <br/>از یک میلیارد ریال تا ده میلیارد ریال نسبت به مازاد.................. ۰.۱۲۵ درصد<br/>از ده میلیارد و یک ریال تا یکصد و پنجاه میلیارد ریال نسبت به مازاد.............. ۰.۰۶ درصد<br/>از یکصد و پنجاه میلیارد و یک ریال تا پانصد میلیارد ریال نسبت به مازاد............. ۰.۰۳ درصد<br/>از پانصد میلیارد و یک ریال تا ششصد و پنجاه میلیارد ریال نسبت به مازاد............. ۰.۰۲۵ درصد <br/>از ششصد و پنجاه میلیارد و یک ریال تا یک هزار میلیارد ریال نسبت به مازاد.......... ۰.۰۱۵ درصد<br/>از یکهزار میلیارد و یک ریال مبلغ سه هزار میلیارد ریال نسبت به مازاد............. ۰.۰۱۲ درصد<br/>از سه هزار میلیارد و یک ریال به بالا، نسبت به مازاد.................. ۰.۰۱ درصد<br/>حداکثر دستمزد کارشناسی برای هر کارشناس ۰۰۰.۰۰۰.۵۹۰ ریال است.<br/><br/>همچنین در این دستورالعمل آمده که «تمام ضوابط و مقررات مندرج در این تعرفه از سوی کارشناسان رسمی و کانون‌ها و نیز کارشناسان موضوع ماده ۱۸۷ قانون برنامه سوم توسعه اقتصادی، اجتماعی و فرهنگی جمهوری اسلامی ایران و دستگاه‌ها اعم از وزارتخانه‌ها موسسات دولتی، شرکت‌های دولتی، نهاد‌های عمومی غیردولتی، بانکها، موسسات اعتباری و سایر شرکت‌ها و دستگاه‌های دولتی که شمول قانون بر آن‌ها مستلزم ذکر نام است، لازم الرعایه است.<br/><br/>این تعرفه با ۵۸ ماده و ۲۷ تبصره جایگزین تعرفه دستمزد کارشناسان رسمی دادگستری، مصوب ۹۲.۷.۳۰ است و در تاریخ ۹۸.۸.۲۱ به تصویب رئیس قوه قضائیه رسیده و اعلام شده بود که ۱۵ روز پس از انتشار در روزنامه رسمی لازم الاجرا است و مقــررات مغایــر، لغو می‌شود.»</p>
    </article>
  </body>
</html>