<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198512/volos-26xronos-eisevale-se-ekklisia-kai-apeilise-me-soygia-ti-neokoro"/>
    <meta property="og:site_name" content="CNN.gr"/>
    <meta property="article:published_time" content="2019-11-25T10:05:41+00:00"/>
    <meta property="og:title" content="Βόλος: 26χρονος εισέβαλε σε εκκλησία και απείλησε με σουγιά τη νεωκόρο"/>
    <meta property="og:description" content="Ένας 26χρονος εισέβαλε στην εκκλησία του Αγίου Κωνσταντίνου στον Βόλο και απείλησε με σουγιά τη νεωκόρο και εθελοντές, προκειμένου να του δώσουν χρήματα."/>
  </head>
  <body>
    <article>
      <h1>Βόλος: 26χρονος εισέβαλε σε εκκλησία και απείλησε με σουγιά τη νεωκόρο</h1>
      <h2>Ένας 26χρονος εισέβαλε στην εκκλησία του Αγίου Κωνσταντίνου στον Βόλο και απείλησε με σουγιά τη νεωκόρο και εθελοντές, προκειμένου να του δώσουν χρήματα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:05 , 25 November 2019</p>
      <p>Συγκεκριμένα, η νεωκόρος του Αγίου Κωνσταντίνου που βρισκόταν εκείνη την ώρα μέσα στον ναό μαζί με άλλες εθελόντριες για εργασίες της εκκλησίας, τηλεφώνησε στις αστυνομικές Αρχές, όταν ένας νεαρός -γνωστός στην περιοχή για παρόμοια περιστατικά- μπήκε μέσα και <b>απείλησε τις παρευρισκόμενες με σουγιά</b>.</p>
      <p>Μάλιστα, φαίνεται πως <b>δεν ήταν η πρώτη φορά</b>. Κι άλλες φορές στο παρελθόν, ο 26χρονος ο οποίος φέρεται να είναι τοξικομανής, σύμφωνα με το <a href="http://newpost.gr/ellada/5ddb8ef0457b7d905606d4e7/mpoykare-se-ekklisia-kai-apeilise-me-soygia-neokoro-fovos-kai-tromos-katastimatarhon-kai-politon">taxydromos.gr</a>, έχει εισβάλει σε επιχειρήσεις και τον Ιερό Ναό ή έχει διακόψει γάμους και βαπτίσεις για να αποσπάσει χρήματα.</p>
      <p>Επί τόπου έσπευσαν αστυνομικοί του Κεντρικού Λιμεναρχείου Βόλου που <a href="https://www.cnn.gr/eidhseis/tag/2692/syllipsi"><b>συνέλαβαν</b> </a>τον δράστη. Στην κατοχή του βρέθηκε ο σουγιάς. Βρέθηκαν επίσης μία ποσότητα ακατέργαστης ινδικής κάνναβης σε νάιλον συσκευασία μικτού βάρους 1,4 γραμμάριων, ένα αυτοσχέδιο τσιγάρο με ακατέργαστη κάνναβη αναμεμιγμένη με καπνό μικτού βάρους 0,5 γραμμάριου και ένα δισκίο αγνώστου δραστικής ουσίας τα οποία κατασχέθηκαν.</p>
      <p>Σε βάρος του δράστη σχηματίστηκε <b>δικογραφία</b>, ωστόσο, αφέθηκε ελεύθερος με εντολή Εισαγγελέα.</p>
      <p>Το Σάββατο πριν εισβάλλει στον Ιερό Ναό του Αγίου Κωνσταντίνου <b>είχε απειλήσει και έναν καταστηματάρχη</b> εστίασης στην ίδια συνοικία. Είχε μάλιστα κληθεί και η Αστυνομία, ωστόσο ο 26χρονος <b>κατάφερε να ξεφύγει</b>.</p>
      <p>Πληροφορίες αναφέρουν ότι ο συγκεκριμένος νεαρός συνιστά «εφιάλτη» για τους επιχειρηματίες εστίασης που έχουν έρθει πολλές φορές αντιμέτωποι μαζί του. Δεν μπορούν ούτε στιγμή να αφήσουν τις επιχειρήσεις τους, φοβούμενοι για το προσωπικό τους. Ο νεαρός <b>συνηθίζει να μπαίνει μέσα κρατώντας σουγιά και ζητώντας χρήματα</b>, πολλές φορές αρπάζει τσιγάρα και ό,τι άλλο βρει και φεύγει.</p>
      <p>Ο προϊστάμενος του Ιερού Ναού χαρακτηρίζει τον 26χρονο «<b>πρόβλημα</b>» όλης της συνοικίας τα τελευταία τρία χρόνια τουλάχιστον.</p>
      <blockquote>«Ανά διαστήματα εκδηλώνει επιθέσεις για να εξασφαλίσει χρήματα. Για εμάς το μόνο εύκολο είναι να του δώσουμε χρήματα. Το ζητούμενο είναι όμως να βοηθηθεί και το ίδιο το παιδί πριν γίνει κάποιο σοβαρό περιστατικό. Εκφράζω την ανησυχία και την αγωνία όλης της περιοχής για την τύχη του παιδιού που πρέπει να μπει σε πρόγραμμα αποτοξίνωσης, έστω με παρέμβαση εισαγγελέα», ανέφερε μιλώντας στον Ταχυδρόμο ο προϊστάμενος του Ιερού Ναού.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198469/volos-aytokinito-paresyre-kai-egkateleipse-pezi-paleyei-gia-ti-zoi-tis-sto-nosokomeio">Βόλος: Αυτοκίνητο παρέσυρε και εγκατέλειψε πεζή - Παλεύει για τη ζωή της στο νοσοκομείο</a>
        </li>
        <li>
          <a href="https://www.cnn.gr/news/ellada/story/198400/eleytheros-o-giatros-poy-synelifthi-gia-fakelaki-feretai-na-zitise-2-000-eyro">Ελεύθερος ο γιατρός που συνελήφθη για «φακελάκι» - Φέρεται να ζήτησε 2.000 ευρώ</a>
        </li>
        <li>
          <a href="https://www.cnn.gr/news/kosmos/story/198368/ollandia-syllipsi-dyo-efivon-poy-pyrovoloysan-kata-trenon">Ολλανδία: Σύλληψη δύο εφήβων που πυροβολούσαν κατά τρένων</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/6766/volos">ΒΟΛΟΣ</a>
        </li>
        <li>
          <a href="https://www.cnn.gr/eidhseis/tag/81787/soygias">ΣΟΥΓΙΑΣ</a>
        </li>
        <li>
          <a href="https://www.cnn.gr/eidhseis/tag/8433/apeili">ΑΠΕΙΛΗ</a>
        </li>
        <li>
          <a href="https://www.cnn.gr/eidhseis/tag/8733/xrimata">ΧΡΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/2692/syllipsi">ΣΥΛΛΗΨΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198480/snapshot/75580099_680573782466232_1605329784491999232_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198488/snapshot/2767105.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198444/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198483/snapshot/euro-2427195_1280.jpg"/>
      </figure>
    </article>
  </body>
</html>