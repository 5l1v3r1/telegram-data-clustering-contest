<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-csantaveri-bergyilkos-fegyverkereses.html"/>
    <meta property="og:site_name" content="Origo"/>
    <meta property="article:published_time" content="2019-11-25T10:42:00+00:00"/>
    <meta property="og:title" content="A magyar bérgyilkos szerint vadászik rá az alvilág"/>
    <meta property="og:description" content="A férfi elvitte a rendőröket oda, ahol emlékei szerint eldugta a fegyverét."/>
  </head>
  <body>
    <article>
      <h1>A magyar bérgyilkos szerint vadászik rá az alvilág</h1>
      <address><time datetime="2019-11-25T10:42:00+00:00">25 Nov 2019, 10:42</time> by <a rel="author">Origo</a></address>
      <p><b>Golyóálló mellényben és sisakban vezették végig a kommandósok Budapest belvárosában a magyar bérgyilkost a hétvégén. A fegyverét és a hozzá tartozó hangtompítót keresték, amihez a <a href="https://ripost.hu/politik/nino/vadaszik-az-alvilag-a-magyar-bergyilkosra-2174982/">Ripost</a> szerint egy fémdetektort is bevetettek a rendőrök, miközben fegyveresek és fekete autók vigyáztak Dér Csabára. A csantavéri születésű bűnöző azt mondta a lapnak, hogy vadászik rá az alvilág, ezért kell védeni. <br/></b>Dér Csabát azzal gyanúsítják, hogy ő ölte meg  V. László vállalkozót a XV-ik kerületi Pólus Center mögött tavaly ősszel. Amikor elfogták és kihallgatták, a férfi azt mondta, a gyilkos fegyvert elrejtette a fővárosban. Közölte, hogy</p>
      <aside>a Clark Ádám téren megtalálják, a hangtompítót pedig a Citadellán ásta el.</aside>
      <p>Ölsz vagy megölnek, ez egy ilyen világ – így magyarázta a <a href="https://ripost.hu/politik/nino/vadaszik-az-alvilag-a-magyar-bergyilkosra-2174982/">Ripostnak</a>, hogy miért kellett neki védelem az úgynevezett helyszínbejáráson, ahol az volt a feladata, hogy megmutassa, hová rejtette el a gyilkos tárgyat.</p>
      <figure>
        <img src="https://cdn.nwmgroups.hu/s/img/i/1903/20190302der-csaba-takarva1.jpg?w=537&amp;h=358"/>
        <figcaption>Dér Csaba<cite>Forrás: police.hu</cite></figcaption>
      </figure>
      <p>"Az alvilágban nincs olyan, hogy leülünk és beszélgetünk. Akik a szervezett alvilágban élnek, mind olyan emberek, akik benne vannak a sűrűjében, tudják, hogy bármikor megtörténhet velük bármi.</p>
      <blockquote>Az ököl az úr! Mindenki kerülhet olyan helyzetbe, amikor tudja: valaki meg fog halni. Vagy az egyik, vagy a másik</blockquote>
      <p>– tette hozzá ügyvédjén keresztül adott nyilatkozatában Dér Csaba, akinek a lebukása miatt többen tarthatnak attól, hogy ők is lebuknak, ha beszél az alvilági bizniszekről. </p>
      <p>A férfi vallomásában állította, hogy a hegyoldalba, a fák közé dugta el a fegyvert, de hiába keresték, a bizonyíték végül nem került elő. Az ügyvédjének rögtön volt erre magyarázata. A lapnak azt mondta, ez nem csak amiatt lehetséges, mert hazudott a nyomozóknak. </p>
      <blockquote>Csaba a kihallgatáson is elmondta, hogy nem ásta túl mélyre ezeket az eszközöket, így elképzelhető, hogy azóta valaki megtalálta vagy kimosta az eső</blockquote>
      <p>- magyarázta dr. Tran Dániel.</p>
      <p>A férfi ellen három különböző, más-más országokban elkövetett gyilkosság ügyében folyik a nyomozás. Prágában kapták el, de Magyarországon tölti börtönbüntetését V. László feltételezett meggyilkolása miatt.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/itthon/20190722-beismerte-a-budapesti-gyilkossagot-d-csaba-a-vajdasagi-szuletesu-bergyilkos.html"/>
        <a href="https://www.origo.hu/itthon/20191121-a-hirhedt-bergyilkos-azt-allitja-onvedelembol-kovette-el-a-gyilkossagokat.html"/>
      </related>
    </article>
  </body>
</html>