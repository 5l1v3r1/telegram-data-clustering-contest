<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125928/arhise-i-mahi-ton-prosforon-tis-black-friday"/>
    <meta property="og:site_name" content="Insider"/>
    <meta property="article:published_time" content="2019-11-25T10:41:00+00:00"/>
    <meta property="og:title" content="Άρχισε η μάχη των προσφορών της Black Friday"/>
    <meta property="og:description" content="Οι μεγάλες αλυσίδες ηλεκτρικών και ηλεκτρονικών ειδών παρουσίασαν το Σαββατοκύριακο τις πρώτες προσφορές στα online καταστήματά τους."/>
  </head>
  <body>
    <article>
      <h1>Άρχισε η μάχη των προσφορών της Black Friday</h1>
      <h2>Οι μεγάλες αλυσίδες ηλεκτρικών και ηλεκτρονικών ειδών παρουσίασαν το Σαββατοκύριακο τις πρώτες προσφορές στα online καταστήματά τους.</h2>
      <address><time datetime="2019-11-25T10:41:00+00:00">25 Nov 2019, 10:41</time> by <a rel="author">Ρομίνα Νικηφόρου</a></address>
      <p>Σε ρυθμούς<b> Black Friday</b> κινείται ολόκληρη η αγορά με τις πρώτες προσφορές να έχουν ήδη ξεκινήσει στα οnline καταστήματα μέσα στο Σαββατοκύριακο.</p>
      <p>Όπως φαίνεται ο θεσμός της... Μαύρης Παρασκευής οποίος τα τελευταία χρόνια είναι ιδιαίτερα δημοφιλής και στη χώρα μας, φέτος θα διαρκέσει περισσότερο κάθε άλλη φορά, αφού ξεκίνησε μία βδομάδα πριν από την<b> Παρασκευή 29 Νοεμβρίου</b> και σε αρκετά καταστήματα θα ολοκληρωθεί μετά και τη<b> <a href="https://www.insider.gr/epiheiriseis/emporio/125662/cyber-monday-pote-peftei-kai-ola-osa-prepei-na-gnorizete">Cyber Monday</a></b><a href="https://www.insider.gr/epiheiriseis/emporio/125662/cyber-monday-pote-peftei-kai-ola-osa-prepei-na-gnorizete"> </a>που πέφτει φέτος στις 2 Δεκεμβρίου. Πρόκειται δηλαδή ουσιαστικά για ένα ακόμη 10ήμερο προσφορών στο οποίο οι <a href="https://www.insider.gr/epiheiriseis/emporio/125833/paizoyn-ta-resta-toys-oi-epiheiriseis-gia-ti-black-friday"><b>επιχειρήσεις ελπίζουν σε μεγαλύτερο τζίρο</b> </a>μετά και τα απογοητευτικά αποτελέσματα των ενδιάμεσων εκπτώσεων που προηγήθηκαν.</p>
      <p>Οι αλυσίδες <b>ηλεκτρικών και ηλεκτρονικών ειδών</b>, οι οποίες άλλωστε είχαν δείξει από νωρίς τις διαθέσεις τους να μπουν δυνατά στη μάχη του ανταγωνισμού, παρουσίασαν το Σαββατοκύριακο τις πρώτες προσφορές, η μία μετά την άλλη στα ηλεκτρονικά τους καταστήματα. Οι καταναλωτές μπορούν να βρουν μια ευρεία γκάμα προϊόντων, από τηλεοράσεις, υπολογιστές, κινητά τηλέφωνα, γκάτζετ έως οικιακές συσκευές κ.α <b>σε προσφορές που ξεπερνούν ακόμη και το 50%</b>.</p>
      <p>Υπενθυμίζεται ότι έρευνα της <b>picodi.com</b>, έδειξε ότι οι γυναίκες ετοιμάζονται να αγοράσουν τη Black Friday, <b>κατά μέσο όρο 3,4 προϊόντα </b>σε σύγκριση με τα 3 προϊόντα που θα αγοράσουν κατά μέσο όρο οι άνδρες. Από την πλευρά του οι άνδρες ετοιμάζονται να δαπανήσουν περισσότερα, 202 ευρώ έναντι 157 που σχεδιάζουν να ξοδέψουν οι γυναίκες.</p>
      <p>Παράλληλα οι αλυσίδες σε μία προσπάθεια να προσελκύσουν του καταναλωτές προχωρούν και σε συνδυαστικές προσφορές ενώ ενδεικτικό είναι ότι η γνωστή αλυσίδα ανακοίνωσε ότι για την καλύτερη εξυπηρέτηση των πελατών της, όλη την εβδομάδα θα ανοίγει τα καταστήματά της νωρίτερα.</p>
      <p>Στη μάχη των προσφορών μπαίνουν σιγά σιγά μέρες και οι <b>επιχειρήσεις ένδυσης και υπόδησης</b> καθώς τα ρούχα και τα παπούτσια αποτελούν τα δημοφιλέστερα προϊόντα στις αγορές των Ελλήνων κατά τη Black Friday. Ορισμένα online καταστήματα ένδυσης από το απόγευμα της Κυριακής είχαν ξεκινήσει τις εκπτώσεις οι οποίες σε κάποια προϊόντα έφτασαν και το 50%. Αντίστοιχα και οι εταιρείες καλλυντικών και αρωμάτων έχουν ήδη ξεκινήσει τις προωθητικές ενέργειες.</p>
      <p>Πηγές της αγοράς αναφέρουν πάντως η συμμετοχή των επιχειρήσεων στη Black Friday αναμένεται φέτος σχεδόν καθολική. Εκτός δηλαδή από τα καταστήματα, έχουν ανακοινωθεί παράλληλα προσφορές και σε πολλές υπηρεσίες όπως γυμναστήρια, κομμωτήρια, ασφάλειες, φροντιστηριακά μαθήματα κ.α.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125818/odigos-black-friday-ola-osa-prepei-na-xereis-gia-na-bgeis-kerdismenos"/>
        <a href="https://www.insider.gr/epiheiriseis/emporio/125662/cyber-monday-pote-peftei-kai-ola-osa-prepei-na-gnorizete"/>
        <a href="https://www.insider.gr/eidiseis/ellada/125836/oi-5-periohes-tis-elladas-poy-anypomonoyn-gia-ti-black-friday"/>
      </related>
    </article>
  </body>
</html>