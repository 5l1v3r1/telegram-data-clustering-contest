<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/lifestyle/health/598967/oi-astheneis-me-diaviti-typou-1-exoun-pio-efthrafsta-osta"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T10:33:00+00:00"/>
    <meta property="og:title" content="Οι ασθενείς με διαβήτη τύπου 1 έχουν πιο εύθραυστα οστά"/>
    <meta property="og:description" content="Hadassah: Ανάπτυξη θεραπείας για τον περιορισμό του κινδύνου καταγμάτων Η Shoshana έπαιζε με τα παιδιά της όταν ένιωσε έναν πολύ δυνατό πόνο στην πλάτη...."/>
  </head>
  <body>
    <article>
      <h1>Οι ασθενείς με διαβήτη τύπου 1 έχουν πιο εύθραυστα οστά</h1>
      <address><time datetime="2019-11-25T10:33:00+00:00">25 Nov 2019, 10:33</time> by <a rel="author">sigmalive</a></address>
      <p>Hadassah: Ανάπτυξη θεραπείας για τον περιορισμό του κινδύνου καταγμάτων</p>
      <p>Η Shoshana έπαιζε με τα παιδιά της όταν ένιωσε έναν πολύ δυνατό πόνο στην πλάτη. Σηκώνοντας το ένα από τα παιδάκια της, υπέστη κάταγμα σε τέσσερα οστά. Τα οστά της ήταν ιδιαίτερα εύθραυστα καθώς πάσχει από διαβήτη τύπου 1.</p>
      <p>Ενώ η περίπτωση της Shoshana είναι ασυνήθιστη για κάποιον τόσο νέο, η καθηγήτρια Dresner Pollak, επικεφαλής του Τμήματος Ενδοκρινολογίας και Μεταβολισμού στο Πανεπιστημιακό Νοσοκομείο Hadassah της Ιερουσαλήμ, αναφέρει ότι αποτελεί χαρακτηριστικό παράδειγμα του κινδύνου που αντιμετωπίζουν οι διαβητικοί να υποστούν κατάγματα. Μόνο και μόνο που θα τεντωθούν για να πάρουν κάτι από ένα ψηλό ράφι ή θα βήξουν υπερβολικά, οι διαβητικοί κινδυνεύουν να σπάσουν τα οστά τους. Μαζί με την καθηγήτρια Lynne Cox από το Πανεπιστήμιο της Οξφόρδης, η καθ. Pollak διενεργούν προ-κλινική μελέτη που ερευνά τους λόγους για τους οποίους οι διαβητικοί τύπου 1 είναι πολύ πιο πιθανόν να έχουν εύθραυστα οστά σε σύγκριση με τους μη-διαβητικούς συνομήλικούς τους. Οι δύο επιστήμονες στοχεύουν να αναπτύξουν επίσης θεραπείες που  θα περιορίζουν τον κίνδυνο καταγμάτων σε διαβητικούς.</p>
      <p>Το 20 - 30% των ατόμων μεγάλης ηλικίας που πάσχουν από διαβήτη τύπου 1 και θα υποστούν κάταγμα στο ισχίο, πεθαίνουν μέσα σε ένα χρόνο από το ατύχημα. Το σπασμένο ισχίο περιορίζει σημαντικά την κινητικότητα των ασθενών, αφήνοντάς τους κατάκοιτους. Ως αποτέλεσμα, κινδυνεύουν να προσβληθούν από πνευμονία. Πολύ συχνά επίσης, με την εισαγωγή τους στο νοσοκομείο, εκτίθενται σε άλλες μολύνσεις. Επιπλέον, άνθρωποι που είναι περισσότερο επιρρεπείς σε κατάγματα, έχουν ήδη ασθενέστερη υγεία και με ψηλότερους αριθμούς θνησιμότητας. </p>
      <p>«Πρέπει να φροντίσουμε και την καλή ποιότητα ζωής των διαβητικών», ανέφερε η καθ. Pollak, η οποία έχει εξειδίκευση στην Γεροντολογία και το Διαβήτη, με μεγάλη εμπειρία στη Διαβητική Οστεοπόρωση. Η ίδια ευελπιστεί ότι θα μπορέσει να πετύχει γρήγορη μετάβαση από τα εργαστήρια στις κλινικές δοκιμές. Μπορείτε να διαβάσετε περισσότερα για την έρευνά της εδώ: http://hadassahinternational.org/hadassah-oxford-study-of-bone-fragility-among-diabetics-receives-grant/</p>
    </article>
  </body>
</html>