<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/financiele-klapper-gemeente-amstelveen-door-verkoop-eneco/"/>
    <meta property="og:site_name" content="RTVA"/>
    <meta property="article:published_time" content="2019-11-25T10:10:23+00:00"/>
    <meta property="og:title" content="Financiële klapper gemeente Amstelveen door verkoop Eneco"/>
    <meta property="og:description" content="AMSTELVEEN – De aangekondigde verkoop van het energiebedrijf Eneco kan een geweldige financiële meevaller betekenen voor de gemeente Amstelveen. Vanmorgen werd bekend dat Eneco naar alle waarschijnlijkheid in handen komt van de Japanse windmolen- en batterijfabrikant Mitsubishi en energiebedrijf Chubu. Met de deal zou zo’n 4,1 miljard euro gemoeid zijn. Amstelveen zou als aandeelhouder ongeveer …"/>
  </head>
  <body>
    <article>
      <h1>Financiële klapper gemeente Amstelveen door verkoop Eneco</h1>
      <address><time datetime="2019-11-25T10:10:23+00:00">25 Nov 2019, 10:10</time> by <a rel="author" href="https://rtva.nl/author/ernstjan/" target="_blank">Ernst Jan Wilhelmis</a></address>
      <p>
        <b>AMSTELVEEN – De aangekondigde <a href="https://nos.nl/artikel/2311958-energiebedrijf-eneco-in-japanse-handen.html">verkoop van het energiebedrijf Eneco</a> kan een geweldige financiële meevaller betekenen voor de gemeente Amstelveen. Vanmorgen werd bekend dat Eneco naar alle waarschijnlijkheid in handen komt van de Japanse windmolen- en batterijfabrikant Mitsubishi en energiebedrijf Chubu. Met de deal zou zo’n 4,1 miljard euro gemoeid zijn. Amstelveen zou als aandeelhouder ongeveer 60 miljoen ontvangen. Na aftrek van diverse kosten zou zo’n 45 tot 50 miljoen overblijven.</b>
      </p>
      <p>De gemeente Amstelveen heeft al eerder aangegeven het aandeel Eneco te willen verkopen. Toen werd de opbrengst geschat op zo’n 30 miljoen euro. Tegenover RTVA reageert wethouder Financiën Herbert Raat desgevraagd: ,,De deal moet natuurlijk nog goedgekeurd worden, maar ik heb slechtere maandagochtenden meegemaakt. Dit is natuurlijk een geweldige meevaller voor Amstelveen.”</p>
      <p>
        <b>Lees ook: <a href="https://rtva.nl/2018/09/gemeenteraad-stemt-toe-met-verkoop-aandelen-eneco/">Gemeenteraad stemt toe met verkoop aandelen Eneco</a></b>
      </p>
      <p>Raat wil nog niet te veel op de zaken vooruit lopen, maar stipt aan dat het geld ,,volgens goed Amstelveens gebruikt in eerste instantie naar de algemene reserve zal gaan.” Daarna zal de gemeenteraad een goede integrale afweging moeten maken wat er met het geld gaat gebeuren. Raat wijst daarbij nog eens op het credo ‘sparen vooraf’. ,,In een gezin moet je er ook rekening mee houden dat wasmachine kapot kan gaan. Dergelijke reserveringen gelden ook voor een gemeente. Maar nogmaals, dat is aan de gemeenteraad.”</p>
    </article>
  </body>
</html>