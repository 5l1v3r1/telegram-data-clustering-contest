<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/straten-in-rio-de-janeiro-stromen-vol-voor-flamengo/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T10:29:07+00:00"/>
    <meta property="og:title" content="Straten in Rio de Janeiro stromen vol voor Flamengo"/>
    <meta property="og:description" content="In de straten van Rio de Janeiro voeren de kleuren rood en zwart even de boventoon. De huldiging van de Braziliaanse voetbalclub Flamengo als winnaar van de Copa Libertadores bracht tienduizenden mensen op de been. Flamengo veroverde zaterdag in Lima de belangrijkste prijs voor Zuid-Amerikaanse clubs en kon een dag later ook het kampioenschap in Brazilië vieren."/>
  </head>
  <body>
    <article>
      <h1>Straten in Rio de Janeiro stromen vol voor Flamengo</h1>
      <address>
        <time datetime="2019-11-25T10:29:07+00:00">25 Nov 2019, 10:29</time>
      </address>
      <p>In de straten van Rio de Janeiro voeren de kleuren rood en zwart even de boventoon. De huldiging van de Braziliaanse voetbalclub Flamengo als winnaar van de Copa Libertadores bracht tienduizenden mensen op de been. Flamengo veroverde zaterdag in Lima de belangrijkste prijs voor Zuid-Amerikaanse clubs en kon een dag later ook het kampioenschap in Brazilië vieren.</p>
      <p>Dankzij twee doelpunten van Gabriel Barbosa wist de ploeg van de Portugese trainer Jorge Jesus in de finale tegen titelverdediger River Plate in de slotminuten een achterstand van 1-0 om te buigen in een zege: 2-1. Flamengo mag zich daardoor nu de beste club van Zuid-Amerika noemen, net als in 1981. Door de nederlaag zondag van titelconcurrent Palmeiras tegen Gremio werd Flamengo zondag, zonder te spelen, ook voor de zevende keer landskampioen.</p>
      <p>De spelers reden in een open bus door Rio de Janeiro, met de enorme bokaal die hoort bij het winnen van de ‘Copa’ als belangrijkste blikvanger. Voor Flamengo spelen bekende Braziliaanse internationals als Filipe Luis (ex-Atlético Madrid), Rafinha (ex-Bayern München) en keeper Diego Alves (ex-Valencia). Met de Spaanse verdediger Pablo Mari heeft ook een oud-speler van NAC Breda een basisplaats bij de club die volgende maand mag meedoen aan het WK voor clubs in Qatar.</p>
      <p>BUZZS</p>
    </article>
  </body>
</html>