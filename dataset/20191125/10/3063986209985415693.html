<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/25/843308"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T10:21:00+00:00"/>
    <meta property="og:title" content="ম্যানচেস্টার ইউনাইটেডকে জিততে দিল না শেফিল্ড"/>
    <meta property="og:description" content="ইংলিশ প্রিমিয়ার লিগের ম্যাচে শেফিল্ড ইউনাইটেডের বিপক্ষে দুই গোলে পিছিয়ে থেকে আট মিনিটের মধ্যে তিন গোল শোধ দিয়ে এগিয়ে যায় ম্যানচেস্টার ইউনাইটেড। তবে শেষ মিনিটে গুনার সুলশারের শিষ্যরা গোল খেয়ে বসলে ম্যাচটি ৩-৩ গোলে ড্র হয়। গতকাল রবিবার শেফিল্ডের ঘরের মাঠ ব্রামাল লেনে ম্যাচের ১৯ মিনিটে পিছিয়ে পড়ে ম্যানচেস্টার ইউনাইটেড। প্রথম দফায় শেফিল্ডের আক্রমণ প্রতিহত করেন ম্যান ইউর গোলরক্ষক ডেভিড ডি গিয়া। কিন্তু ফিরতি বলটি ফাঁকায় পেয়ে যান জন ফ্লেক। ঠান্ডা মাথার ফিনিশিংয়ে দলকে এগিয়ে দেন তিনি।  এরপর আরো কোনো গোল না হলে ১-০ ব্যবধানে এগিয়ে থেকেই বিরতিতে যায় শেফিল্ড।  দ্বিতীয়ার্ধের ৫২ মিনিটে দলকে আরো এগিয়ে নেন ম্যান ইউর লিস মুসে। দূরপাল্লার শটে গোলটি করেন তিনি।  এ অবস্থায় গোলের আশায় লড়তে থাকে ম্যান ইউ। বারবার ব্যর্থ হচ্ছিলেন তারা। তবে ৭০ মিনিটের পর সাত মিনিটের মধ্যে লিড পেয়ে যায় গুনার সুলশারের শিষ্যরা। ৭২ মিনিটে ক্রস থেকে গোল করেন ব্র্যান্ডন উইলিয়ামস। আর ৭৭ মিনিটে গোলমুখে বল পেয়ে স্লাইড শটে গোল করে দলকে সমতায় ফেরান ১৮ বছর বয়সী ফরোয়ার্ড ম্যাসন গ্রিনউড। এর দুই মিনিট পরই ম্যান ইউকে এগিয়ে দেন মার্কস র‍্যাশফোর্ড। তবে নির্ধারিত সময়ের শেষ…"/>
  </head>
  <body>
    <article>
      <h1>ম্যানচেস্টার ইউনাইটেডকে জিততে দিল না শেফিল্ড</h1>
      <address><time datetime="2019-11-25T10:21:00+00:00">25 Nov 2019, 10:21</time> by <a rel="author">কালের কণ্ঠ অনলাইন</a></address>
      <p>ইংলিশ প্রিমিয়ার লিগের ম্যাচে শেফিল্ড ইউনাইটেডের বিপক্ষে দুই গোলে পিছিয়ে থেকে আট মিনিটের মধ্যে তিন গোল শোধ দিয়ে এগিয়ে যায় ম্যানচেস্টার ইউনাইটেড। তবে শেষ মিনিটে গুনার সুলশারের শিষ্যরা গোল খেয়ে বসলে ম্যাচটি ৩-৩ গোলে ড্র হয়।</p>
      <p>গতকাল রবিবার শেফিল্ডের ঘরের মাঠ ব্রামাল লেনে ম্যাচের ১৯ মিনিটে পিছিয়ে পড়ে ম্যানচেস্টার ইউনাইটেড। প্রথম দফায় শেফিল্ডের আক্রমণ প্রতিহত করেন ম্যান ইউর গোলরক্ষক ডেভিড ডি গিয়া। কিন্তু ফিরতি বলটি ফাঁকায় পেয়ে যান জন ফ্লেক। ঠান্ডা মাথার ফিনিশিংয়ে দলকে এগিয়ে দেন তিনি। <br/>এরপর আরো কোনো গোল না হলে ১-০ ব্যবধানে এগিয়ে থেকেই বিরতিতে যায় শেফিল্ড। </p>
      <p>দ্বিতীয়ার্ধের ৫২ মিনিটে দলকে আরো এগিয়ে নেন ম্যান ইউর লিস মুসে। দূরপাল্লার শটে গোলটি করেন তিনি। </p>
      <p>এ অবস্থায় গোলের আশায় লড়তে থাকে ম্যান ইউ। বারবার ব্যর্থ হচ্ছিলেন তারা। তবে ৭০ মিনিটের পর সাত মিনিটের মধ্যে লিড পেয়ে যায় গুনার সুলশারের শিষ্যরা। ৭২ মিনিটে ক্রস থেকে গোল করেন ব্র্যান্ডন উইলিয়ামস। আর ৭৭ মিনিটে গোলমুখে বল পেয়ে স্লাইড শটে গোল করে দলকে সমতায় ফেরান ১৮ বছর বয়সী ফরোয়ার্ড ম্যাসন গ্রিনউড। এর দুই মিনিট পরই ম্যান ইউকে এগিয়ে দেন মার্কস র‍্যাশফোর্ড।</p>
      <p>তবে নির্ধারিত সময়ের শেষ মিনিটে জটলার মধ্যে বল পেয়ে প্রতিপক্ষের জালে বল পাঠিয়ে মূল্যবান ১ পয়েন্ট নিশ্চিত করেন শেফিল্ডের ফরোয়ার্ড ম্যাকবার্নি।</p>
      <p>এ ম্যাচের পর চার জয় ও ছয় ড্রয়ে ১৮ পয়েন্ট নিয়ে পয়েন্ট টেবিলের ষষ্ঠ স্থানে উঠল শেফিল্ড ইউনাইটেড। এদিকে ১ পয়েন্ট কম নিয়ে নবম স্থানে অবস্থান করছে ম্যানচেস্টার ইউনাইটেড। </p>
    </article>
  </body>
</html>