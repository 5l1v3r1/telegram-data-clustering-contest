<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359898-atstadinats-centraltirgus-ieksejas-drosibas-dienesta-vaditajs-danovskis-un-padomnieks-dubovs"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T10:03:00+00:00"/>
    <meta property="og:title" content="Atstādināts Centrāltirgus Iekšējās drošības dienesta vadītājs Danovskis un padomnieks Dubovs"/>
    <meta property="og:description" content="AS &quot;Rīgas Centrāltirgus&quot; (RCT) valde no amata atstādinājusi RCT Iekšējās drošības dienesta vadītāju Maksimu Danovski un valdes padomnieku iekšējās drošības jautājumos Vitāliju Dubovu, kurš ir arī Rīgas domes Neatkarīgo deputātu frakcijas deputāts, informē uzņēmumā."/>
  </head>
  <body>
    <article>
      <h1>Atstādināts Centrāltirgus Iekšējās drošības dienesta vadītājs Danovskis un padomnieks Dubovs</h1>
      <address><time datetime="2019-11-25T10:03:00+00:00">25 Nov 2019, 10:03</time> by <a rel="author">Jauns.lv / LETA</a></address>
      <p>
        <b>AS "Rīgas Centrāltirgus" (RCT) valde no amata atstādinājusi RCT Iekšējās drošības dienesta vadītāju Maksimu Danovski un valdes padomnieku iekšējās drošības jautājumos Vitāliju Dubovu, kurš ir arī Rīgas domes Neatkarīgo deputātu frakcijas deputāts, informē uzņēmumā.</b>
      </p>
      <p>"Tuvākajā laikā plānojam nodot drošības jautājumus, proti, apsardzi, ārpakalpojumu sniedzējiem. Šis ir optimālākais risinājums, ko varam realizēt, pateicoties kapitāldaļu turētāja atbalstam. Izvērtēsim jomas līderus, kas nodrošina piemērotākos, augstas kvalitātes apsardzes pakalpojums," teicis RCT valdes priekšsēdētājs Artis Druvinieks.</p>
      <p>RCT valde arī vērtē iespējas līguma pārtraukšanai ar Gogoļa laukuma nomnieku SIA "Tirdzniecības nams Latgales priekšpilsētā". Pēc RCT paustā, policijas veiktās izmeklēšanas notikušas tieši šī nomnieka pārvaldītajā teritorijā.</p>
      <p>"Firmas.lv" pieejamā informācija liecina, ka "Tirdzniecības nams Latgales priekšpilsētā" dibināts 1991.gadā un pieder trim privātpersonām - Viktoram Baklaginam, Zanei Vilcānei un Radmilai Orlovai. 2018.gadā uzņēmums strādājis ar 300 754 eiro apgrozījumu un 80 576 eiro peļņu.</p>
      <p>Kā ziņots, 21.novembrī un 22.novembrī likumsargi Centrāltirgus administrācijas ēkā veica procesuālās darbības, apkarojot akcizēto preču nelikumīgu apriti. Valsts policija ir apstiprinājusi, ka kopumā veiktas aptuveni 80 kratīšanas.</p>
      <p>Kā LTV "Rīta panorāmā" stāstīja VP vadītājs Ints Ķuzis, policijai ir aizdomas, ka centrālo lomu akcizēto preču nelikumīgā apritē "Rīgas Centrāltirgū" ieņēmis privātuzņēmums, kam ir izīrēta daļa no tirgus.</p>
      <p>Komentējot pagājušās nedēļas otrajā pusē Centrāltirgū veiktās operatīvās darbības, Ķuzis pastāstīja, ka tās bijušas vērienīgas operācijas, kas vērsta pret akcizēto preču nelikumīgu apriti, noslēdzošais posms. Pēc policijas vadītāja vārdiem, pirmā vērienīgā šāda veida operācija tikusi veikta 2017.gadā, kad notikušas vairāk nekā 100 kratīšanas un bijuši vairāk nekā desmit aizturētie. Lieta nonākusi līdz kriminālvajāšanai, taču Ķuzis atzina, ka situācija Centrāltirgū nav uzlabojusies un nelikumīgās darbības turpinājušās.</p>
      <p>Tagad sekojusi otra lielā operācija, kurā policija aizturējusi vairāk nekā desmit personas - gan tirgus amatpersonas, gan tiešos tirgotājus, gan arī privātā uzņēmuma pārstāvjus. No aizturētajiem četri tikuši apcietināti, tostarp Centrāltirgus darbinieki, kas nodrošina kontroli teritorijā, gan privātā uzņēmuma vadītāji.</p>
      <p>Pēc Ķuža stāstītā, Centrāltirgus ir izīrējis zināmu teritorijas daļu privātam uzņēmumam, kas "nodarbojās ar šīm lietām", bet no tirgus puses pēc tam notiekot "publisks futbols", proti, tirgus vadība saka, ka par izīrēto teritoriju viņi vairs neatbild.</p>
      <p>Ķuža vērtējumā, šis privātais uzņēmums esot saistīts ar noziedzības pasauli un veicot organizētu darbu akcizēto preču nelikumīgā tirdzniecībā. Viņš mudināja Rīgas domi vērtēt, vai ar konkrēto uzņēmumu saglabāt nomas līgumu.</p>
    </article>
  </body>
</html>