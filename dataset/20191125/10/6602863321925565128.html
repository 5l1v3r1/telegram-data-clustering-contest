<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4933191/ah-opent-winkel-op-schiphol-zonder-personeel-dit-de-toekomst-ahold"/>
    <meta property="og:site_name" content="Bright.nl"/>
    <meta property="article:published_time" content="2019-11-25T10:33:38+00:00"/>
    <meta property="og:title" content="AH opent winkel zonder personeel op Schiphol: 'Dit is de toekomst'"/>
    <meta property="og:description" content="Albert Heijn heeft vandaag op Schiphol een winkel geopend van 14 vierkante meter, zonder personeel en zonder kassa. &quot;Is dit de toekomst? Zeker weten!&quot;"/>
  </head>
  <body>
    <article>
      <h6 class="kicker">Nieuws</h6>
      <h1>AH opent winkel zonder personeel op Schiphol: 'Dit is de toekomst'</h1>
      <address><time datetime="2019-11-25T10:33:38+00:00">25 Nov 2019, 10:33</time> by <a rel="author" href="https://www.bright.nl/tags/personen/paul-le-clercq" target="_blank">Paul le Clercq</a></address>
      <p>
        <b>Albert Heijn heeft vandaag op Schiphol een winkel geopend van 14 vierkante meter, zonder personeel en zonder kassa. "Is dit de toekomst? Zeker weten!"</b>
      </p>
      <p>De nieuwste winkel van Albert Heijn zit in een zeecontainer en is maar 14 vierkante meter groot. Het bijzondere is niet alleen dat er geen kassa's zijn, er is ook geen personeel.</p>
      <h3>Snel en makkelijk </h3>
      <p>Het is heel snel en makkelijk voor de klant, zegt Kitty Koelemeijer, hoogleraar Marketing &amp; Retailing aan Nyenrode Business Universiteit. Ze is vooral ook te spreken dat er geen personeel nodig is, dat scheelt kosten. Op de vraag of dit de toekomst, zegt zij: "Zeker weten."</p>
      <p>Klanten die voor het eerst in de winkel zijn, kijken eerst even rond, maar degenen die er al een keer zijn geweest en doelgericht iets pakken staan in 15 seconden weer buiten, zegt een woordvoerder van Albert Heijn.</p>
      <related>
        <a href="https://www.bright.nl/nieuws/artikel/4838031/albert-heijn-test-nieuwe-winkel-zonder-kassa-scannen-go-zaandam"/>
      </related>
      <h3>Camera's en sensors</h3>
      <p>Albert Heijn noemt de container een digitale winkel en testte hem al een tijdje bij het hoofdkantoor in Zaandam. Klanten hoeven hun producten niet te scannen en ook niet apart te betalen. Je pakt eenvoudig de producten die je wilt en loopt naar buiten. </p>
      <p>Het betalen gebeurt doordat je vooraf je betaalpas scant. Als je naar buiten loopt wordt er automatisch afgerekend. Om dat mogelijk te maken hangen er 20 camera's in de winkel: 12 in het plafond en 8 in de schappen. Verder zitten er sensors in de schappen, die meten dat het gewicht lichter wordt als je iets pakt.</p>
      <p>Je kunt niet zomaar iets wegpakken zonder te betalen, ook niet als je er bijvoorbeeld een steentje voor in de plaats legt. "Hoe weet je hoeveel een product exact weegt?", legt de woordvoerder uit. </p>
      <h3>Volgende stap</h3>
      <p>Na de supermarkten waar je met een zelfscanner rondloopt en AH to go's waar je producten bij de kassa zelf scant is dit de volgende stap, zegt retailexpert Erik Hemmes. </p>
      <p>Het zou hem niet verbazen als dit systeem ook in grotere supermarkten zal worden toegepast. Maar het duurt nog wel even voordat het in alle winkels van Albert Heijn zal worden geïntroduceerd, zegt Koelemeijer.</p>
      <h3>Maximaal drie klanten</h3>
      <p>Er zijn heel wat camera's en sensoren nodig. Zij wijst op <a href="https://edition.cnn.com/2018/10/03/tech/amazon-go/index.html">Amazon Go</a> in de VS, waar ook winkels zijn die zonder kassa en vrijwel zonder personeel werken. Een Amazon Go-winkel heeft meestal een oppervlakte van zo'n <a href="https://www.theverge.com/2019/11/20/20974037/amazon-go-cashierless-2020-expansion-supermarkets-pop-up-stores">185 vierkante meter</a>.</p>
      <p>In de testwinkel op Schiphol kunnen maximaal drie klanten tegelijk. "Je moet volledig bouwen op het systeem, bij drie klanten is dat goed mogelijk, misschien dat dit in de toekomst met meer kan", aldus een woordvoerder.</p>
      <h3>'Iedereen vooruit'</h3>
      <p>Albert Heijn is met deze winkel de concurrentie in Nederland voor, zegt Hemmes. Hij denkt dat het heel verstandig is om starten met dit soort tests, je leert er veel van. Jumbo bijvoorbeeld heeft wel allerlei overnames gedaan, maar op dit terrein is Albert Heijn ze te snel af, zegt hij.</p>
      <p>In de VS is in de winkels van Amazon Go ook een plekje om een maaltijd in een magnetron op te warmen en er op te eten. Hij denkt dat zoiets in Nederland mogelijk de volgende stap zal zijn.</p>
      <related>
        <a href="https://www.rtlz.nl/business/artikel/4921321/ah-go-bestaat-20-jaar-general-manager-peter-hoekstra"/>
      </related>
      <h3>Mobiel</h3>
      <p>Bijzonder aan de digitale winkel is dat hij, omdat hij in een omgebouwde zeecontainer zit, snel en makkelijk ergens is neer te zetten: in één of twee dagen. Dat kan bijvoorbeeld op festivals of andere evenementen, zegt een woordvoerder.</p>
      <p>Maar het kan ook in nieuwe woonwijken waar nog geen winkelcentrum is of nog te weinig potentiële klanten zijn.</p>
      <p>In gewone woonwijken in Nederland ziet Koelemeijer dit soort winkels niet zo snel ontstaan. Er zijn in ons land immers al heel veel supermarkten. In binnensteden in de grote steden ziet zij wel ruimte.</p>
      <h3>Iets groter dan de allereerste</h3>
      <p>Een winkel van 14 vierkante meter is niet groot, maar hij is nog altijd net iets groter dan de allereerste winkel van Albert Heijn, die in 1887 in Oostzaan werd geopend en nu nog op de Zaanse Schans is te zien. Deze was namelijk <a href="https://www.ah.nl/over-ah/geschiedenis/1800">12 vierkante meter</a> groot.</p>
      <h3>AH zonder kassa of scanner: 'Tussen magisch en stelen in'</h3>
      <figure>
        <iframe src="https://www.youtube.com/embed/jmfDoJWDfSY" width="854" height="480" data-service="Youtube" scrolling="no"/>
      </figure>
    </article>
  </body>
</html>