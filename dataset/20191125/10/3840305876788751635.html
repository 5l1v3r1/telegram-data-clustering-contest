<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/premierul-vrea-ca-rectificarea-bugetara-adoptata-cat-mai-rapid-orban-autoritatile-locale-nevoie-urgenta-bani-mediul-afaceri-ajutat-307275.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T10:09:08+00:00"/>
    <meta property="og:title" content="Premierul vrea ca rectificarea bugetară să fie adoptată cât mai rapid. Orban: Autoritățile locale au nevoie urgentă de bani, iar mediul de afaceri trebuie ajutat"/>
    <meta property="og:description" content="Premierul Ludovic Orban a afirmat, luni dimineață, că Guvernul PNL își propune să adopte rectificarea bugetară cât mai rapid și a explicat la ce servește acest demers.„Trebuie să asigurăm, pentru toate au..."/>
  </head>
  <body>
    <article>
      <h1>Premierul vrea ca rectificarea bugetară să fie adoptată cât mai rapid. Orban: Autoritățile locale au nevoie urgentă de bani, iar mediul de afaceri trebuie ajutat</h1>
      <address><time datetime="2019-11-25T10:09:08+00:00">25 Nov 2019, 10:09</time> by <a rel="author">Vladimir Ionescu</a></address>
      <p>Premierul <a href="https://www.b1.ro/tag/ludovic-orban-54875.html">Ludovic Orban</a> a afirmat, luni, că Guvernul <a href="https://www.b1.ro/tag/pnl-51744.html">PNL</a> își propune să adopte rectificarea bugetară cât mai rapid și a explicat la ce servește acest demers.<br/><br/>„Trebuie să asigurăm, pentru toate autoritățile locale, resursele financiare care sunt indispensabile pentru buna funcționare, pentru plata salariilor, pentru asistența socială, pentru plata unor cheltuieli de funcționare, precum încălzirea școlilor etc.<br/><br/>Al doilea obiectiv este acela de a elimina practica guvernelor anterioare de a pune pe spinarea mediului de afaceri cheltuielile nesăbuite, care au fost provocate, și aici am dat câteva exemple. Avem ca obiectiv, în această rectificare, să ajungem la rambursarea TVA către companii, pentru că este inadmisibil să menținem artificial un deficit și să lipsești companiile de la banii la care aveau dreptul”, a declarat <a href="https://www.b1.ro/tag/ludovic-orban-54875.html">Ludovic Orban</a>.</p>
      <p>El a adăugat că, tototdată, trebuie făcute toate demersurile pentru decontarea concediilor medicale de către Casa Națională de Sănătate, în condițiile în care există unele nedecontate „și de 11 luni”. <br/><br/>„Nu în ultimul rând, urmărim să ajungem cât de cât la zi cu plata situațiilor de lucrări, indiferent că este vorba despre investiții la nivel guvernamental sau PNDL. De asemenea, urmărim să eliminăm toate cheltuielile ce nu sunt necesare și, mai ales, să eliminăm din structura bugetului cheltuielile ce nu pot fi efectuate”, a mai spus premierul.<br/><br/>Întrebat, totuși, ce tăieri de buget va propune Guvernul Orban prin proiectul de rectificare bugetară, prim-ministrul a răspuns: „Acestea sunt fitile băgate de oameni rău-intenționați, cel mai probabil din zona PSD, care n-au nicio legătură cu realitatea”.</p>
      <p><b>Știre în curs de actualizare</b><br/> </p>
    </article>
  </body>
</html>