<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/edu-and-science/_mon-probuye-zupiniti-liberalizaciyu-sistemi-vischoyi-osviti-zmi/939722"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T10:28:00+00:00"/>
    <meta property="og:title" content="МОН пробує зупинити лібералізацію системи вищої освіти - ЗМІ"/>
    <meta property="og:description" content="Президент України виступив за спрощення процедури переведення студентів зі спеціальності на спеціальність, в той час як керівництво Міністерства освіти і науки проштовхує проект, який заблокує можливість для переведення студентів з одного в інший виш. Як повідомляє Lenta.UA, у вівторок на ..."/>
  </head>
  <body>
    <article>
      <h1>МОН пробує зупинити лібералізацію системи вищої освіти - ЗМІ</h1>
      <address><time datetime="2019-11-25T10:28:00+00:00">25 Nov 2019, 10:28</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939722_w_300.jpg?v=0"/>
        <figcaption>Володимир Зеленський звернув увагу на те, що студенти залишають Україну – вчитися на Заході простіше, цікавіше, більш сучасно і перспективно</figcaption>
      </figure>
      <p>Президент України виступив за спрощення процедури переведення студентів зі спеціальності на спеціальність, в той час як керівництво Міністерства освіти і науки проштовхує проект, який заблокує можливість для переведення студентів з одного в інший виш.</p>
      <p>Як повідомляє <a href="https://www.lenta.ua/ua/zamist-liberalizatsiyi-osviti-kabala-chomu-novosad-ne-sluhae-zelenskogo-29427/">Lenta.UA</a>, у вівторок на Всеукраїнському форумі "Україна росте разом зі мною" зі школярами поспілкувалися президент України Володимир Зеленський і перша леді Олена Зеленська.</p>
      <p>Володимир Зеленський звернув увагу на те, що студенти залишають Україну – вчитися на Заході простіше, цікавіше, більш сучасно і перспективно. Але це виявилося не єдиним камінням в город Міністерства освіти, яке очолює Ганна Новосад.</p>
      <p>Одним з питань, яке порушив президент, стосувалося мобільності отримання вищої освіти в Україні. "Студенти повинні мати можливість змінювати професію під час отримання освіти. Іноді ми можемо вступити на економіста, провчитися два роки, побачити, що в Україні їх дуже багато – 7 економістів на одне вільне місце – і після цього людина може змінити професію в ході навчання", - зауважив Зеленський. За його словами, завдання Міністерства освіти полягає в тому, аби лібералізувати систему. При цьому Зеленський натякнув, що в міністерстві є певна "контра", яка виступає проти даних ідей. "Зараз такий світ, що освіта має бути зовсім іншою. Вона повинна бути ліберальною: ти можеш обирати предмети, які ти хочеш вивчати, іноді ти можеш навчатися за однією професією, а потім зробити так, щоб перейти на іншу професію. Мені здається, що це правильно. Ми зараз дуже сперечаємося з нашим новим міністром освіти – вона готує нову програму", - сказав Володимир Зеленський.</p>
      <p>При цьому журналісти видання зазначають, що однією зі складових цієї програми є проект наказу Міносвіти "Про затвердження Положення про порядок відрахування, переривання навчання, поновлення і переведення осіб, які навчаються у закладах вищої освіти, і надання їм академічної відпустки", який повністю суперечить всьому сказаному Володимиром Зеленським. Замість спрощення мобільності студентів пропонується з допомогою внутрішніх документів максимально ускладнити (а фактично виключити) можливість переведень та поновлення студентів вищих навчальних закладів.</p>
      <p>"Візьмемо приклад, який озвучив глава держави: студент, провчившись на економічному факультеті, вирішив перевестися. Раніше це можна було зробити, здавши академрізницю. Однак у Міносвіти вирішили з допомогою наказу зобов'язати студентів при поновленні та переведенні з університету в університет проходити з нуля зовнішнє незалежне оцінювання (ЗНО). Це стосується і студентів, які хочуть повернутися в Україну з закордонного вишу: йому теж потрібно здавати ЗНО з нуля, причому під час сесії в його ВНЗ – на початку червня. Варто нагадати, що тести ЗНО щорічно змінюються разом з навчальними програмами. А значить, здати його буде надзвичайно складно. А значить, люди, які просто хочуть перевестися або змінити напрямок своєї освіти, виявляться заручниками ситуації", - йдеться в матеріалі.</p>
    </article>
  </body>
</html>