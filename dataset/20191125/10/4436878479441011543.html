<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191634/dau/barcelona/festa/major/dels/jocs/taula"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T10:30:00+00:00"/>
    <meta property="og:title" content="Dau Barcelona: la festa major dels jocs de taula"/>
    <meta property="og:description" content="Amb xifres d'increments espectaculars de públic i espai, el festival assumeix el lideratge en el sector"/>
  </head>
  <body>
    <article>
      <h1>Dau Barcelona: la festa major dels jocs de taula</h1>
      <h2>Amb xifres d'increments espectaculars de públic i espai, el festival assumeix el lideratge en el sector</h2>
      <address>
        <time datetime="2019-11-25T10:30:00+00:00">25 Nov 2019, 10:30</time>
      </address>
      <p>La vuitena edició del Festival Dau Barcelona no podia ser menys que les seves edicions anteriors: créixer, créixer i seguir creixent. Amb xifres d'increments espectaculars de públic i espai de l'ordre del 20%, el festival assumeix destacat el lideratge de tots els festivals i jornades dedicats als jocs de taula de tot el territori nacional. Però el salt més destacat que ha tingut l'edició del 2019 ha estat en l'oferta d'activitats.<br/><br/>Tots els visitants que ha tingut la Fabra i Coats durant el cap de setmana eren rebuts amb el lliurament del programa del festival: més de 70 activitats diferents (algunes, fins i tot, incloent-ne vàries). Un programa d'activitats que pel seu volum i la seva diversitat transforma Dau Barcelona en un esdeveniment inabastable completament. Això fa que de ben segur dues persones no hagin tingut el mateix Dau; hi ha tants Daus diferents com visitants al Festival.<br/><br/>El recinte que atreu més afluència de públic segueix sent l'Espai Polivalent de la Fàbrica de Creació, on les 200 taules de joc del Gran Dau han estat pràcticament plenes a totes hores. Un increment d'assistència que ha obligat a controlar-ne l'accés lliure tant dissabte com diumenge per motius de seguretat en l'aforament.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574673977FOTO_1.jpg"/>
        <figcaption>
          <i>Un espai del festival Dau Barcelona Foto: Toni Serradesanferm</i>
        </figcaption>
      </figure>
      <p>Els espais exteriors dels patis de l'Institut La Sagrera i de l'Escola Can Fabra han acollit, un cop més, el joc tradicional i s'han convertit en el segon punt de més afluència. Dues novetats han atret fort l'atenció. Per un costat l'espai que s'ha cedit a una associació de la Bretanya que han vingut a mostrar alguns dels seus jocs tradicionals, fent especial esment al llançament de fenc. I l'altre les demostracions de llançament amb fona que l'Associació de Foners Catalans ha instal·lat en els patis.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574673992FOTO_2.jpg"/>
        <figcaption>
          <i>Un espai del festival Dau Barcelona Foto: Toni Serradesanferm</i>
        </figcaption>
      </figure>
      <p>El Dauet (situat a l'Escola Can Fabra), destinat a jocs per a nens o nenes de 5 a 12 anys, també s'ha vist superat per l'increment d'assistència que ha tingut el Dau i se n'ha hagut de controlar l'accés esglaonat. El ple del Gran Dau i del Dauet va fer que els assistents es repartissin per a tots els diferents edificis del festival i veure, per primera vegada, com el Casal de Barri – Ateneu L'Harmonia, destinat a la part més creativa del festival, els prototips de futurs jocs, també fessin un ple total.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574674010FOTO_3.jpg"/>
        <figcaption>
          <i>Un espai del festival Dau Barcelona Foto: Toni Serradesanferm</i>
        </figcaption>
      </figure>
      <p>El nombre de premis Dau Barcelona també va créixer amb la incorporació d'una nova categoria, el Saló de la Fama en el qual el festival vol reconèixer a les personalitats que en el transcurs de la història han dedicat la seva vida a la cultura del joc. Quan a les categories habituals Israel Cendrero i Sheila Santos es van endur el premi Hispa al millor joc nacional per <i>1987, Channel Tunnel</i>, el premi a millor autor novell 2019 va ser per Elisabeth Hargrave per <i>Wingspan</i>, com a millor autor de 2019 va ser escollit Phil Walker-Harding per la seva col·lecció de jocs <i>Adventure Games</i>. Finalment, el premi honorífic a Una vida dedicada al joc va ser per a Philip Orbanes.<br/><br/>El Dau Històric també ha viscut un important increment d'espai, la qual cosa ha permès una millor visualització de les diferents partides que es duien a terme a les taules. Els jugadors i els espectadors han pogut veure partides de recreacions d'un ampli ventall d'esdeveniments bèl·lics; com la conquesta de Mèxic i Tenochtitlàn, la batalla de Quatre Bras a Waterloo, batalles de la guerra civil anglesa i una espectacular partida de gairebé 12 hores d'un raid nazi sobre Londres.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574674028FOTO_4.jpg"/>
        <figcaption>
          <i>Un espai del festival Dau Barcelona Foto: Toni Serradesanferm</i>
        </figcaption>
      </figure>
      <p>Cal fer una menció molt especial a l'aposta que ha fet Dau enguany envers l'aspecte educatiu dels jocs de taula. Tot i introduir-ho durant les darreres edicions, s'ha incrementat el ventall d'activitats dirigides al sector educatiu. S'han organitzat trobades de professors amb les diferents editorials per presentar-los els jocs amb major potencial educatiu a l'aula, fins a l'inici del curs de 10 hores, "El joc a l'aula" on s'han impartit classes dirigides als itineraris de primària i secundària per a tots els tipus de classes.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574674047FOTO_5.jpg"/>
        <figcaption>
          <i>Un espai del festival Dau Barcelona Foto: Toni Serradesanferm</i>
        </figcaption>
      </figure>
      <p>Gravacions en directe de programes lúdics de ràdio i de vídeo (<i>Play like a PANK</i> i <i>Devir News</i>), xerrades i taules rodones, concursos i campionats, signatures d'autors, tallers de creació de jocs i tota l'activitat professional del Dau Pro dirigides a acostar als diferents intervinents de la indústria (editorials, autors, botigues, distribuïdors, etc.); un munt d'activitats que assimilen el programa de Dau Barcelona al d'una Festa Major, la Festa Major dels Jocs de Taula.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>