<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Praha-5-Vystava-Romana-Novaka-Pod-maskou-je-tma-v-Komunitnim-centru-Pradelna-604593"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T10:51:00+00:00"/>
    <meta property="og:title" content="Praha 5: Výstava Romana Nováka „Pod maskou je tma“ v Komunitním centru Prádelna"/>
    <meta property="og:description" content="„Poslední letošní výstavou v Komunitním centru Prádelna bude výstava nové tvorby Romana Nováka, která nese název Pod maskou je tma. Vernisáž výstavy za účasti autora proběhne v pátek 29. listopadu od 18 hodin v Komunitním centru Prádelna,“ uvádí radní JUDr. Petr Lachnit."/>
  </head>
  <body>
    <article>
      <h1>Praha 5: Výstava Romana Nováka „Pod maskou je tma“ v Komunitním centru Prádelna</h1>
      <address>
        <time datetime="2019-11-25T10:51:00+00:00">25 Nov 2019, 10:51</time>
      </address>
      <p>
        <b>„Poslední letošní výstavou v Komunitním centru Prádelna bude výstava nové tvorby Romana Nováka, která nese název Pod maskou je tma. Vernisáž výstavy za účasti autora proběhne v pátek 29. listopadu od 18 hodin v Komunitním centru Prádelna,“ uvádí radní JUDr. Petr Lachnit.</b>
      </p>
      <p>Autorova předchozí výstava na jaře 2018 patřila k nejvýraznějším počinům výstavní sezóny, na zakončení té letošní připravil přehlídku své nejnovější tvorby. Těžiště jeho tvorby spočívá v malbě, která se pořád vyvíjí a vyznačuje velkým tematickým i stylovým rozsahem a v níž dominuje energická spontánnost a syrová autentičnost. Znalci jeho tvorby tvrdí, že Roman Novák je evidentní vizionář, obrazy se jej samy zmocňují, převracejí jej a usazují se, kam je třeba. Maluje při zaměstnání, po večerech, hluboko do noci, napříč ostatním povinnostem. Tečkuje, vyřezává, lije barvu, zápolí s hmotou. Ve své tvorbě je poznatelný a zapamatovatelný, přesto umí šokovat a pořádně překvapit, což je výsostně nenudná kombinace. V jeho expresivních obrazech, v nichž se zrcadlí zejména indiánské a mexické vlivy, se pohybuje precizně, a přesto hravě. Objekty, které tvoří, jsou dost bizarní, tvorové, kteří mu vznikají pod rukama, jsou vcelku milí strašidláci. Jeho tvorbě se dá věřit, protože je upřímná. Roman se baví a baví.</p>
      <p>O tom všem se budou moci na vlastní oči přesvědčit návštěvníci vernisáže výstavy v pátek 29. listopadu 2019 od 18 hodin v Komunitním centru Prádelna v Holečkově ulici 38a.</p>
      <p>„Výstavní činnost Galerie Prádelna v Komunitním centru Prádelna se stala organickou součástí samotné filozofie fungování komunitního centra, kdy umění přichází za divákem do jeho přirozeného prostoru, a nikoliv divák za uměním, jak se to děje v galerii. Tvorbu Romana Nováka rád sleduji. Barevné exploze jeho obrazů jsou navíc nejlepší lék na podzimní chmury,“ zve na výstavu JUDr. Petr Lachnit, radní MČ Praha 5.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Praha-5-Vylety-pro-seniory-tentokrat-do-Krystofova-udoli-a-Jablonneho-v-Podjestedi-602455"/>
        <a href="https://www.parlamentnilisty.cz/politika/obce-volicum/Praha-5-Petr-Lachnit-zahajil-ve-Smichovskem-pivovaru-oslavy-Podzimniho-dne-senioru-601206"/>
        <a href="https://www.parlamentnilisty.cz/politika/obce-volicum/Praha-5-Petr-Lachnit-zahajil-sachovy-turnaj-Memorial-Jana-Weisgraba-600264"/>
        <a href="https://www.parlamentnilisty.cz/politika/obce-volicum/Praha-5-Vystava-Pavla-Kantorka-v-Komunitnim-centru-Pradelna-599465"/>
      </related>
    </article>
  </body>
</html>