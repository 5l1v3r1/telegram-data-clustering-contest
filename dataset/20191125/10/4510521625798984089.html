<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/braila/crima-infioratoare-savarsita-membrii-unui-clan-romi-braila-omorat-bataie-om-le-a-cerut-urineze-alta-parte-1_5ddba8ed5163ec42716568d1/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T10:34:48+00:00"/>
    <meta property="og:title" content="Crima înfiorătoare săvârşită de membrii unui clan de romi din Brăila. Au omorât în bătaie un om care le-a cerut să urineze în altă parte"/>
    <meta property="og:description" content="Trei bărbaţi, membri ai unui clan de romi spoitori din Brăila, au fost condamnaţi la pedepse grele cu închisoarea pentru omor după ce au zdrobit în bătaie doi comercianţi ambulanţi de sare, una dintre victime fiind călcată în picioare de agresori."/>
  </head>
  <body>
    <article>
      <h1>Crima înfiorătoare săvârşită de membrii unui clan de romi din Brăila. Au omorât în bătaie un om care le-a cerut să urineze în altă parte</h1>
      <address><time datetime="2019-11-25T10:34:48+00:00">25 Nov 2019, 10:34</time> by <a rel="author">Valentin Trufasu</a></address>
      <h4>Trei bărbaţi, membri ai unui clan de romi spoitori din Brăila, au fost condamnaţi la pedepse grele cu închisoarea pentru omor după ce au zdrobit în bătaie doi comercianţi ambulanţi de sare, una dintre victime fiind călcată în picioare de agresori.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/eveniment/criminalul-passaris-numit-fiara-balcani-extradat-grecia-1_5ddb9afe5163ec427164e9e7/index.html"/>
        <a href="https://adevarul.ro/locale/vaslui/detalii-cumplite-cazul-femeii-lasate-moara-camp-trei-violatori-unul-vrut-violeze-coada-bici-nu-erectie-1_5dda78b05163ec42715c45f9/index.html"/>
        <a href="https://adevarul.ro/news/eveniment/o-romanca-insarcinata-fost-ucisa-iubitul-italian-ce-facic-lasa-cutitul-vom-copil-fost-strigatul-disperare-femeii-1_5dda5d075163ec42715b3d9d/index.html"/>
      </related>
      <p>Tribunalul Brăila i-a condamnat, pe 15 noiembrie, pe Marian Muti, Valentin Muti şi Emilian Muti la 22 de ani şi 2 luni, 20 de ani şi 2 luni şi 18 ani de închisoare pentru omor. O amendă penală de 2.000 de lei a primit şi un pădurar, Ştefan Nazâru, pentru comiterea infracţiunii de nedenunţare. Decizia instanţei nu este definitivă.</p>
      <p>Crima a avut loc pe 26 august 2018, pe drumul judeţean 203A, ce leagă comuna brăileană Vişani de satul Câineni Băi. Doi comercianţi ambulanţi de sare din judeţul Buzău, Dumitru Negrea (65 de ani) şi fiul său, Marian Negrea (42 de ani) se opriseră în zona amintită cu căruţa pentru a se odihni.</p>
      <p>La un moment dat şi-au făcut apariţia două căruţe cu romi care veneau de la rom spoitor, unde fuseseră pentru a cere o fată în căsătorie, conform tradiţiei. Romii s-au oprit, cu intenţia de a urina, chiar lângă căruţa unde cei doi buzoieni campaseră.</p>
      <p>Comercianţii de sare le-au atras atenţia să plece din zonă pentru că nu este civilizat ce fac. Agresorii au plecat înspre casele unde domiciliau şi s-au înarmat cu bâte şi cu o furcă, revenind apoi la căruţa comercianţilor de sare.</p>
      <p>Fără să scoată un cuvânt, Marian Muti, Valentin Muti şi Emilian Muti au început să-i lovească pe cei doi bărbaţi. Dumitru Negrea a fost bătut în neştire cu bâtele, iar când victima le-a cerut să se oprească pentru că îl omoară, agresorii l-au călcat în picioare, urcându-se cu picioarele pe aceasta şi zdrobindu-i coastele.</p>
      <p>Fiul său, Marian Negrea, a încercat să îşi salveze tatăl, ameninţându-i pe agresori cu un topor, dar a fost dezarmat şi zdrobit în bătaie cu bâtele, fiind lăsat în stare de inconştienţă lângă o căruţă. Agresorii au dispărut imediat şi au ascuns armele albe într-o colibă din zonă.</p>
      <p>Un sătean a descoperit victimele şi a sunat la 112, dar Dumitru Negrea nu a mai putut fi salvat. Romii i-au povestit totul lui Ştefan Nazâru, un pădurar pentru care aceştia lucrau ca zilieri, dar bărbatul nu a anunţat autorităţile.</p>
      <hr/>
    </article>
  </body>
</html>