<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/sport/dve-zlatni-i-edno-srebarno-otlichie-za-mladite-balgarski-sablyori-v-bukuresht.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T10:50:01+00:00"/>
    <meta property="og:title" content="Две златни и едно сребърно отличие за младите български сабльори в Букурещ"/>
    <meta property="og:description" content="Тодор Стойчев триумфира в индивидуалната надпревара"/>
  </head>
  <body>
    <article>
      <h1>Две златни и едно сребърно отличие за младите български сабльори в Букурещ</h1>
      <address>
        <time datetime="2019-11-25T10:50:01+00:00">25 Nov 2019, 10:50</time>
      </address>
      <p>Младите български сабльори завоюваха две златни и едно сребърно отличие на турнира на за кадети за Европейската купа, което се проведе в румънската столица Букурещ.</p>
      <p>В първия ден Тодор Стойчев триумфира в индивидуалната надпревара. В конкуренцията на 107 сабльори от 12 държави състезателят на клуб "Свечников" записа пет победи и една загуба в групите, а в елиминациите игра блестящо. За влизане в топ 32 той победи с 15:9 Матео Миджилачио от Италия. В боя за влизане в 16-цата надделя с 15:5 над Тимур Терзи от Украйна, в спора за топ 8 победи с 15:8 Давид Фрумгадтс от Израел, а следващия бой спечели с 15:10 срещу Матео Буджиали от Италия. На полуфинала Тодор се изправи срещу Пол Якоб от Румъния и стигна до финала след изключително силна игра и победа с 15:5. На финала българинът доминира и взе златото след 15:7 срещу Андрей Минхеа от Румъния. Така само за една седмица Стойчев записа втора победа за Европейската купа, след като миналата събота триумфира в "Сабята на Етрополски" в София.</p>
      <p>В неделя кадетите ни спечелиха първото място отборно, а Белослава Иванова извоюва сребърния медал при кадетките.</p>
      <p>На пътеките в Букурещ за първия тим на България излязоха Павел Павлов, Тодор Стойчев, Ангел Вълков и Георги Златаров. Те спечелиха надпревара в конкуренцията на 21 отбора. В първия кръг сабльорите ни победиха Украйна с 45:42. В двубоите за влизане в полуфиналите момчетата ни се изправиха срещу Испания и отново се наложиха, този път с 45:41. На полуфинала България игра срещу силния тим на Турция и спечели убедително с 45:38. На финала момчета ни влязоха в битка с отбора на домакините и изоставаха в резултата до последния бой -37:40. Последен на пътеката излезе победителят в индивидуалната надпревара от събота Тодор Стойчев и след блестяща игра не само навакса изоставането на тима ни, но и донесе победата за България с 45:43.</p>
      <p>При кадетките участваха 116 състезателки от 14 държави. В групите Белослава Иванова записа три победи и две загуби, а за влизане сред първите 64 победи Кристина Драхорадова от Чехия с 15:7. В следващия кръг българката се наложи с 15:6 над Магдалена Мунтеану от Румъния. За влизане в 16-цата Белослава спечели срещу Роберта Чиобану от Румъния с 15:6, а за влизане в топ 8 - срещу Олександра Бондар от Украйна с 15:14. В следващия двубой, за игра на полуфиналите, сабльорката ни се наложи с 15:7 срещу Теодора Неагу от Румъния. На полуфинала Белослава се изправи срещу Ярмур Ердагли от Турция и спечели с 15:14. Във финала състезателката на ЦСКА излезе срещу Зо Виктория Папай от Унгария и загуби с 12:15.</p>
      <p>Много добре се представиха и Виктория Шаварш, която завърши десета, Габриела Захаринова - 22-ра и Калина Атанасова -  32-ра.</p>
    </article>
  </body>
</html>