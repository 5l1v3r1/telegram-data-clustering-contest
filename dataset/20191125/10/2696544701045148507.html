<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_penzkuldes_viber_moneytou_mastercard_arak_dijak"/>
    <meta property="og:site_name" content="HVG.hu"/>
    <meta property="article:published_time" content="2019-11-25T10:03:00+00:00"/>
    <meta property="og:title" content="Ma bekapcsolták a Viber új funkcióját, csak magyarok használhatják a pénzküldést"/>
    <meta property="og:description" content="A felhasználók a mai naptól gyorsan és könnyen küldhetnek egymásnak kisebb-nagyobb összegeket a Viber alkalmazáson belül elérhető, magyar fejlesztésű szolgáltatás segítségével – adta hírül a Mastercard."/>
  </head>
  <body>
    <article>
      <h1>Ma bekapcsolták a Viber új funkcióját, csak magyarok használhatják a pénzküldést</h1>
      <address><time datetime="2019-11-25T10:03:00+00:00">25 Nov 2019, 10:03</time> by <a rel="author">hvg.hu</a></address>
      <p>
        <b>A felhasználók a mai naptól gyorsan és könnyen küldhetnek egymásnak kisebb-nagyobb összegeket a Viber alkalmazáson belül elérhető, magyar fejlesztésű szolgáltatás segítségével – adta hírül a Mastercard.</b>
      </p>
      <p>A Moneytou-t a világon elsőként a hazai felhasználók próbálhatják ki bankkártyájuk regisztrálásával, így később mindössze néhány érintéssel küldhetnek egymásnak pénzt telefonjuk segítségével.</p>
      <p>A Mastercard Send technológiáján alapuló szolgáltatás árazása már korábban kiderült. A felhasználók havonta maximum 125 000 forintot, évente pedig maximum 780 000 forintot küldhetnek, de a kártyakibocsátó bank is meghatározhat további limiteket. Idén év végéig a Moneytou szolgáltatás kedvezményes tarifával működik:</p>
      <ul>
        <li>vasárnaptól péntekig a pénzküldés eseti díja 79 forint,</li>
        <li>szombatonként 49 forintba kerül egy tranzakció,</li>
        <li>ezek mellé a 3000 forintot meghaladó részösszeg 1,5 százalékát is hozzácsapják.</li>
      </ul>
      <figure>
        <img src="https://img4.hvg.hu/image.aspx?id=224d3e27-fc5c-4eb2-bcb7-ec0b09bc6fe3&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Cser Dániel</cite>
        </figcaption>
      </figure>
      <p>Például 5000 forint hétfői átküldése esetén tehát – az átutalt összegen felül – 79 + 2000x0,015 = 109 forinttal terhelik be bankkártyát.</p>
      <p>A Moneytou-t a következő napokban fokozatosan teszik elérhetővé valamennyi magyar Viber-felhasználó számára. A tervek szerint a közeljövőben további piacok Viber-felhasználóinál is aktiválják a szolgáltatást.</p>
      <p>
        <i>Ha máskor is tudni szeretne a Viber új funkcióiról, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>