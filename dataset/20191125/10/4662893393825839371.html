<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/826166/prasinisan-to-lykeio-latsion-kai-ti-gitonia-toys136"/>
    <meta property="og:site_name" content="Philenews"/>
    <meta property="article:published_time" content="2019-11-25T10:23:00+00:00"/>
    <meta property="og:title" content="Πρασίνισαν το Λύκειο Λατσιών και τη γειτονιά τους"/>
    <meta property="og:description" content="Μαθητές και μαθήτριες του Λυκείου Λατσιών συμμετείχαν με ενθουσιασμό στην πρώτη επίσημη δενδροφύτευση που πραγματοποιήθηκε στο σχολείο τους, την Κυριακή 10 Νοεμβρίου 2019 και έστειλαν το μήνυμα, ότι με θέληση, επιμονή, ενθάρρυνση και κυρίως προγραμματισμό, το πράσινο μπορεί να αυξηθεί, όχι μόνο στους σχολικούς χώρους αλλά και στις γειτονιές.  "/>
  </head>
  <body>
    <article>
      <h1>Πρασίνισαν το Λύκειο Λατσιών και τη γειτονιά τους</h1>
      <address><time datetime="2019-11-25T10:23:00+00:00">25 Nov 2019, 10:23</time> by <a rel="author">Λούκας Πάρπας   </a></address>
      <p><b>Μαθητές και μαθήτριες του Λυκείου Λατσιών συμμετείχαν με ενθουσιασμό στην πρώτη επίσημη δενδροφύτευση που πραγματοποιήθηκε στο σχολείο τους, την Κυριακή 10 Νοεμβρίου 2019 και έστειλαν το μήνυμα, ότι με θέληση, επιμονή, ενθάρρυνση και κυρίως προγραμματισμό, το πράσινο μπορεί να αυξηθεί, όχι μόνο στους σχολικούς χώρους αλλά και στις γειτονιές.</b><br/> </p>
      <p>Η εκδήλωση, εντάσσεται μέσα στα πλαίσια του νέου προγράμματος του Υπουργείου Παιδείας «πρασινίζω το σχολείο, πρασινίζω τη γειτονιά μου» και κατά τη διάρκειά της, φυτεύτηκαν στο σχολικό χώρο 100 συνολικά χαρουπιές που προσέφερε το Πανεπιστήμιο Κύπρου. </p>
      <p> <br/>«Τέτοιες εκδηλώσεις, έχουν ως στόχο την ενίσχυση του πράσινου στο σχολικό χώρο και η πρωτοβουλία του Λυκείου Λατσιών είναι μια πρωτοβουλία η οποία αξίζει να αναδειχθεί,  διότι στηρίζεται ακριβώς πάνω στη συνέργεια του σχολείου με το σύνολο της τοπικής κοινωνίας, σε μια προσπάθεια να ενισχυθεί η περιβαλλοντική ευαισθητοποίηση και δράση, όχι μόνο των μαθητών αλλά και γενικότερα του συνόλου της τοπικής κοινωνίας, σε θέματα που έχουν να κάνουν με την προστασία του άμεσου τοπικού μας περιβάλλοντος, το οποίο ακριβώς έχει συνέπειες σε ένα πιο διευρυμένο οικουμενικό επίπεδο» λέει η δρ Αραβέλλα Ζαχαρίου, Προϊσταμένη της Μονάδας Εκπαίδευσης για το Περιβάλλον και την Αειφόρο Ανάπτυξη στο Υπουργείο Παιδείας.<br/> <br/>«Μιλάμε για μια προσπάθεια να αναδειχθούν όλα τα μεσογειακά φυτά της Κύπρου και η χαρουπιά διαχρονικά αποτελούσε την προμετωπίδα της μεσογειακής βλάστησης στον τόπο μας» τονίζει.<br/> <br/>Μέσα στα πλαίσια του ιδίου προγράμματος, παρόμοιες εκδηλώσεις αναμένεται να γίνουν φέτος σε 100 συνολικά σχολεία παγκύπρια και στη συνέχεια το πρόγραμμα θα επεκταθεί σταδιακά, ώστε να καλύψει όσο το δυνατόν περισσότερα σχολεία.<br/> <br/>Στη δενδροφύτευση του Λυκείου Λατσιών, που πήρε τον χαρακτήρα κοινωνικής εκδήλωσης με κουβεντούλα, μεζέδες και ποτά, πήραν μέρος εκτός από τους μαθητές, εκπαιδευτικοί αλλά και γονείς. Σε αυτήν παρευρέθηκε επίσης ο Πρύτανης του Πανεπιστημίου Κύπρου Τάσος Χριστοφίδης, ο πρόεδρος της Ευρωπαϊκής Αντιπροσωπείας στην Κύπρο Ιερόθεος Παπαδόπουλος, ο δήμαρχος Λατσιών Χρίστος Πιτταράς, ο αντιδήμαρχος Γερίου Μάριος Σάββα, ο πρόεδρος της Σχολικής Εφορείας Λατσιών Κώστας Βασιλείου, όπως βεβαίως και η Αραβέλλα Ζαχαρίου εκ μέρους του υπουργείου Παιδείας.<br/> </p>
    </article>
  </body>
</html>