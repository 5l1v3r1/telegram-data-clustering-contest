<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736452"/>
    <meta property="og:site_name" content="De Standaard"/>
    <meta property="article:published_time" content="2019-11-25T10:03:00+00:00"/>
    <meta property="og:title" content="Persagentschap Bloomberg onderzoekt niet langer Democraten na kandidatuur van oprichter"/>
    <meta property="og:description" content="Het Amerikaanse financieel persagentschap Bloomberg heeft na de kandidatuur van medeoprichter Michael Bloomberg besloten om geen onderzoek te doen naar hem..."/>
  </head>
  <body>
    <article>
      <h1>Persagentschap Bloomberg onderzoekt niet langer Democraten na kandidatuur van oprichter</h1>
      <address>
        <time datetime="2019-11-25T10:03:00+00:00">25 Nov 2019, 10:03</time>
      </address>
      <p>
        <b>Het Amerikaanse financieel persagentschap <i><b>Bloomberg</b></i> heeft na de kandidatuur van medeoprichter Michael Bloomberg besloten om geen onderzoek te doen naar hem, zijn familieleden of andere kandidaten van de Democratische partij. Verder belooft het wel ‘te blijven schrijven over alle aspecten van de presidentsverkiezingen’. Ook onderzoeken naar president Donald Trump gaan voorlopig door.</b>
      </p>
      <p>Daarnaast wordt het redactiecomité, dat de redactionele lijn van het agentschap uitzet en de niet-ondertekende editorialen opstelt, opgeschort.</p>
      <p>De miljardair en oud-burgemeester van New York Michael Bloomberg <a href="https://www.standaard.be/cnt/dmf20191124_04734827">gooide zichzelf zondag in de race naar het Witte Huis</a>. Hij noemde huidig president Donald Trump ‘een existentiële bedreiging voor de VS en haar waarden’, en wil Amerika heropbouwen.</p>
      <p>‘Geen enkele andere presidentskandidaat beschikte ooit over een journalistieke organisatie van deze grootte’, schrijft Bloomberg-hoofdredacteur John Micklethwait in een mededeling aan de redactie. Hij voegde eraan toe dat het voor de redactie ‘niet makkelijk’ zal zijn om te berichten over de race.</p>
      <p>‘We zullen over alle aspecten van de presidentsverkiezing schrijven op de manier waarop we dat tot nu toe gedaan hebben’, schrijft de hoofdredacteur. ‘We zullen schrijven wie wint en wie verliest. We zullen de programma’s en hun gevolgen onderzoeken. We zullen peilingen publiceren, kandidaten interviewen en hun campagnes volgen, ook die van <i>Mike</i>. In de artikels die we over deze verkiezing schrijven, zullen we duidelijk vermelden dat onze eigenaar kandidaat is.’</p>
      <p>
        <b>Geen onderzoeken</b>
      </p>
      <p>Maar er komen dus geen onderzoeken naar Michael Bloomberg, zijn familie of zijn stichting. Dezelfde strategie wordt gehanteerd voor andere Democratische kandidaten. ‘We kunnen zijn Democratische tegenstrevers niet anders behandelen dan hem.’ De redactie neemt zich wel voor onderzoeken van andere geloofwaardige media over te nemen.</p>
      <p>De leden van het redactiecomité, dat de redactionele commentaren opstelt, vervoegen de campagne van Michael Bloomberg, meldt de hoofdredacteur nog.</p>
      <p>Opvallend: Bloombergs onderzoeksjournalistiek naar president Donald Trump en zijn regering gaat momenteel wél verder. Als Bloomberg de Democratische kandidaat wordt, ‘zullen we zien wat we doen’, klinkt het nog.</p>
    </article>
  </body>
</html>