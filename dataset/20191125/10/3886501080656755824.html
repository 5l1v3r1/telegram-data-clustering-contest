<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/119758-opljackan-muzej-u-drezdenu-ukraden-stari-nakit?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T10:45:04+00:00"/>
    <meta property="og:title" content="Opljačkan muzej u Drezdenu, ukradeni predmeti neprocenjive vrednosti (VIDEO)"/>
    <meta property="og:description" content="Jedan od najstarijih muzeja u svetu Muzej Zeleni svod (Grunes Gwolbe) u Drezdenu opljačkan je jutos i iz njega su odneti stari nakit i drugi predmeti od neprocenjive vrednosti, rekli su danas nemački zvaničnici. Prema istražiteljima, električni transformator blizu muzeja uništen je jutros oko 5.00 da bi se deaktivirali alarmi, prenosi Frans pres. Lopov ili lopovi su zatim ušli kroz prozor muzeja gde su odneli nakit, dijamante i drago kamenje.Za sada nije navedena vrednost ukradenog nakita, a nemački mediji javljaju da se radi o više miliona evra.Prema listu Bild, reč je pre svega o sali trezora Avgusta Jakog, kralja Poljske i kneza-izbornika Saksonije u 18. veku.Trezor je uspostavljen 1723. i danas sadrži oko 4.000 predmeta od zlata, dragog kamenja i drugih materijala izloženih u toj istorijskoj palati.Guverner Saksonije, gde se nalazi Drezden rekao je da trezor sadrži predmete skupljene tokom više stotina godina, prenosi AP.&quot;Ne radi se samo o tome da je opljačkana državna umetnička kolekcija nego mi Saksonci.…"/>
  </head>
  <body>
    <article>
      <h1>Opljačkan muzej u Drezdenu, ukradeni predmeti neprocenjive vrednosti (VIDEO)</h1>
      <address>
        <time datetime="2019-11-25T10:45:04+00:00">25 Nov 2019, 10:45</time>
      </address>
      <slideshow>
        <figure>
          <img src="https://static.beta.rs/thumbs/dc626331.556x371.jpg"/>
        </figure>
        <figure>
          <img src="https://static.beta.rs/thumbs/9b40c8d4.556x371.jpg"/>
        </figure>
      </slideshow>
      <p><b>Jedan od najstarijih muzeja u svetu Muzej Zeleni svod (Grunes Gwolbe) u Drezdenu opljačkan je jutos i iz njega su odneti stari nakit i drugi predmeti od neprocenjive vrednosti, rekli su danas nemački zvaničnici.</b> <br/><br/>Prema istražiteljima, električni transformator blizu muzeja uništen je jutros oko 5.00 da bi se deaktivirali alarmi, prenosi Frans pres. Lopov ili lopovi su zatim ušli kroz prozor muzeja gde su odneli nakit, dijamante i drago kamenje.<br/><br/>Za sada nije navedena vrednost ukradenog nakita, a nemački mediji javljaju da se radi o više miliona evra.<br/><br/>Prema listu Bild, reč je pre svega o sali trezora Avgusta Jakog, kralja Poljske i kneza-izbornika Saksonije u 18. veku.<br/><br/>Trezor je uspostavljen 1723. i danas sadrži oko 4.000 predmeta od zlata, dragog kamenja i drugih materijala izloženih u toj istorijskoj palati.<br/><br/>Guverner Saksonije, gde se nalazi Drezden rekao je da trezor sadrži predmete skupljene tokom više stotina godina, prenosi AP.<br/><br/>"Ne radi se samo o tome da je opljačkana državna umetnička kolekcija nego mi Saksonci. Ne može se razumeti istorija Saksonije bez Velikog svoda", rekao je Mihael Krečmer u tviter poruci.<br/><br/>Ministar unutrašnjih poslova te nemačke države Roland Veler rekao je novinarima da je više lopova upalo u zgradu u ranim jutarnjim časovima i da vlasti pokušavaju da procene gubitak.<br/><br/>"Ovo je gorak dan za kulturno nasledje Saksonije", dodao je.<br/><br/>On je rekao da su lopovi ukrali kulturno blago neprocenjive vrednosti, ne samo materijalne nego neopipljive vrednosti za državu Saksoniju koja ne može da se izračuna.<br/><br/>Veler je rekao da je policija već formirala specijalni tim istražitelja za ovaj slučaj.<br/><br/>"Učinićemo sve u našoj moći da vratimo nazad kulturno blago i da uhvatimo počinioce", rekao je on.<br/><br/>Sale muzeja Zeleni svod izgradjene su još u 16. veku. Od 1723. August Jaki je tu izložio renesansne ili barokne komade. On je zapamćen po sklonosti umetnosti i arhitekturi, sakupio je veliku kolekciju umetničkih dela i gradio barokne palate u Drezdenu i Varšavi.<br/><br/>Deo muzeja uništen je u Drugom svetskom ratu u vreme bombardovanja saveznika.</p>
      <figure>
        <iframe src="https://www.youtube.com/embed/rJfgM9vwzxw" width="660" height="388" data-service="Youtube" scrolling="no"/>
      </figure>
    </article>
  </body>
</html>