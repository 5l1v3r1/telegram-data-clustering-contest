<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/na_miscevykh_vyborakh_u_gonkonzi_vpevneno_peremagaye_opozyciya"/>
    <meta property="og:site_name" content="espreso.tv"/>
    <meta property="article:published_time" content="2019-11-25T10:42:00+00:00"/>
    <meta property="og:title" content="На місцевих виборах у Гонконзі впевнено перемагає опозиція"/>
    <meta property="og:description" content="Кандидати продемократичного руху отримали більшість на виборах до окружних рад в умовах політичної кризи в Гонконзі"/>
  </head>
  <body>
    <article>
      <h1>На місцевих виборах у Гонконзі впевнено перемагає опозиція</h1>
      <address>
        <time datetime="2019-11-25T10:42:00+00:00">25 Nov 2019, 10:42</time>
      </address>
      <p>Кандидати продемократичного руху отримали більшість на виборах до окружних рад в умовах політичної кризи в Гонконзі</p>
      <p>Про це повідомляє <a href="https://www.reuters.com/article/us-hongkong-protests/hong-kong-democrats-score-landslide-victory-in-local-elections-amid-political-crisis-idUSKBN1XY0MZ">Reuters</a>.</p>
      <p>Представники опозиції отримали більше половини місць в радах у боротьбі з провладними кандидатами.</p>
      <p>За останніми даними, перемогу у своїх округах здобув 201 опозиційний кандидат проти лише 28 кандидатів, які підтримують Пекін. Ще 12 кандидатів вважаються незалежними, результати щодо ще 211 місць в районних радах поки невідомі.</p>
      <p>Проголосувати після шести місяців антиурядових протестів прийшла рекордна кількість виборців - 71%. У 2015 році явка була значно нижчою - 47%.</p>
      <p>Як пише <a href="https://www.dw.com/ru/%D0%BD%D0%B0-%D0%BC%D0%B5%D1%81%D1%82%D0%BD%D1%8B%D1%85-%D0%B2%D1%8B%D0%B1%D0%BE%D1%80%D0%B0%D1%85-%D0%B2-%D0%B3%D0%BE%D0%BD%D0%BA%D0%BE%D0%BD%D0%B3%D0%B5-%D0%B4%D0%B5%D0%BC%D0%BE%D0%BA%D1%80%D0%B0%D1%82%D1%8B-%D0%B4%D0%BE%D0%B1%D0%B8%D0%BB%D0%B8%D1%81%D1%8C-%D0%B8%D1%81%D1%82%D0%BE%D1%80%D0%B8%D1%87%D0%B5%D1%81%D0%BA%D0%BE%D0%B3%D0%BE-%D1%83%D1%81%D0%BF%D0%B5%D1%85%D0%B0/a-51395463?maca=rus-rss-ru-news-4383-xml-mrss">DW,</a> вперше за кілька місяців вихідні у Гонконзі пройшли без великих демонстрацій і заворушень. Перед виборчими дільницями утворилися довгі черги.</p>
      <p>Усього в місцевих виборах брали участь понад тисячу кандидатів.</p>
      <p>Експерти вказують, що результат волевиявлення має в основному символічне значення, оскільки міська рада насправді не має реальної політичної влади. Депутати місцевої ради не можуть приймати закони або важливі рішення. Вони консультують уряд Гонконгу і вносять пропозиції про поліпшення життя в конкретних районах.</p>
      <p>Однак переможці місцевих виборів отримують представництво в 1200-місцевому виборчому органі, який кожні 5 років обирає главу уряду Гонконгу.</p>
      <p>До теперішнього моменту перемогу завжди здобував кандидат, якого підтримував офіційний Пекін.</p>
      <p>Гонконг охопили масові акції протесту з часу передачі цієї колишньої британської колонії Китаю в 1997 році. За даними спостерігачів, максимальна кількість протестувальників досягала 1,7 млн осіб.</p>
    </article>
  </body>
</html>