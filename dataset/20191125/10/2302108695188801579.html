<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/autoritatile-spaniole-au-sechestrat-un-narcosubmarin-cu-peste-2000-de-kilograme-de-cocaina.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T10:03:26+00:00"/>
    <meta property="og:title" content="Autorităţile spaniole au sechestrat un „narcosubmarin” cu peste 2000 de kilograme de cocaină"/>
    <meta property="og:description" content="Un submarin încărcat cu peste 2000 de kilograme de cocaină a fost sechestrat de autorităţi în nord-vestul Spaniei, au indicat responsabili ai poliţiei"/>
  </head>
  <body>
    <article>
      <h1> Autorităţile spaniole au sechestrat un „narcosubmarin” cu peste 2000 de kilograme de cocaină </h1>
      <address><time datetime="2019-11-25T10:03:26+00:00">25 Nov 2019, 10:03</time> by <a rel="author">Redacția</a></address>
      <p>Un submarin încărcat cu peste 2000 de kilograme de cocaină a fost sechestrat de autorităţi în nord-vestul Spaniei, au indicat responsabili ai poliţiei citaţi de BBC.</p>
      <p>Două persoane, probabil din Ecuador, au fost reţinute în urma operaţiunii de capturare a ambarcaţiunii, duminică, la Aldan, pe coasta Galiciei, iar o a treia a reuşit să fugă.</p>
      <p>Potrivit media spaniole, submarinul, de fapt un vas semisubmersibil, venea din Columbia, iar poliţia încearcă să stabilească dacă drogurile au fost aduse direct din America Latină, peste ocean.</p>
      <p>Narcotraficanţii au mai folosit această metodă pentru a aduce droguri din America Latină în Statele Unite ale Americii.</p>
      <p>În iulie au fost difuzate imagini spectaculoase cu garda de coastă a SUA capturând un vas semisubmersibil bănuit că face trafic de narcotice în Oceanul Pacific.</p>
      <p>Un „narcosubmarin” similar celui de duminică a fost descoperit şi în 2006 tot în largul Galiciei, dar astfel de tactici sunt relativ noi în Europa.</p>
      <p>Sursa: Agerpres</p>
      <p>Sursa foto: Silvia Yeste / Pixabay.com</p>
    </article>
  </body>
</html>