<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013388/%D8%AA%D8%A7%D9%88%D8%A7%D9%86-%D8%A7%D9%81%D8%B4%D8%A7%DA%AF%D8%B1%DB%8C-%D9%85%D8%B1%D8%AF-%D8%B3%DB%8C%D8%A8%DB%8C%D9%84%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T10:47:49+00:00"/>
    <meta property="og:title" content="تاوان افشاگری «مرد سیبیلو»"/>
    <meta property="og:description" content="کاخ سفید مانع دسترسی جان بولتن به صفحه شخصی‌اش در توئیتر شده است تا مبادا او چیزهایی را که می‌داند، منتشر کند."/>
  </head>
  <body>
    <article>
      <h1>تاوان افشاگری «مرد سیبیلو»</h1>
      <address>
        <time datetime="2019-11-25T10:47:49+00:00">25 Nov 2019, 10:47</time>
      </address>
      <p>
        <i>کاخ سفید مانع دسترسی جان بولتن به صفحه شخصی‌اش در توئیتر شده است تا مبادا او چیزهایی را که می‌داند، منتشر کند.</i>
      </p>
      <p>به گزارش مشرق، یک روز پس از آن‌که فیونا هیل، مقام ارشد سابق شورای امنیت ملی آمریکا در شهادت علنی خود درباره «اوکراین گیت» از جان بولتون، رئیس سابق اش نام برد و توجه‌ها را به سوی او جلب کرد، بولتون، مشاور امنیت ملی سابق آمریکا در تأیید اظهارات خانم هیل اعلام کرد، پس از آن که از دولت ترامپ کنار رفته، کاخ سفید مانع دسترسی او به صفحه شخصی اش در توئیتر شده است تا مبادا او چیزهایی را که می‌داند، منتشر کند.</p>
      <blockquote>بیشتر بخوانید:<br/><a href="https://www.mashreghnews.ir/news/1012912/%D8%B4%D9%85%D8%A7-%D8%AA%D9%88%DB%8C%DB%8C%D8%AA%D8%B1-%D8%A8%D9%88%D9%84%D8%AA%D9%88%D9%86-%D8%B1%D8%A7-%D9%88%D8%B5%D9%84-%DA%A9%D9%86-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DB%8C%D8%B1%D8%A7%D9%86-%D9%BE%DB%8C%D8%B4%DA%A9%D8%B4">شما توییتر <i>بولتون</i> را وصل کن، اینترنت ایران پیشکش<br/></a><a href="https://www.mashreghnews.ir/news/1012806/%D9%86%DA%AF%D8%B1%D8%A7%D9%86%DB%8C-%D9%86%D9%88%DA%86%D9%87-%D9%87%D8%A7%DB%8C-%D8%AA%D8%B1%D8%A7%D9%85%D9%BE-%D8%A7%D8%B2-%D8%A2%DB%8C%D9%86%D8%AF%D9%87-%D8%B3%DB%8C%D8%A7%D8%B3%DB%8C-%D8%AE%D9%88%D8%AF">نگرانی نوچه‌های ترامپ از آینده سیاسی خود <br/></a><a href="https://www.mashreghnews.ir/news/1012798/%D9%BE%D8%A7%DB%8C%D8%A7%D9%86-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%DA%AF%D8%A7%D9%85-%D8%A8%D8%B9%D8%AF%DB%8C-%DA%86%DB%8C%D8%B3%D8%AA">پایان تحقیقات استیضاح ترامپ؛ گام بعدی چیست؟</a></blockquote>
      <p>او به این ترتیب یک بار دیگر بر دروغ گویی دونالد ترامپ، رئیس جمهوری آمریکا مهر تأیید زد. ترامپ چند ساعت قبل از این پست توئیتری بولتون، در مصاحبه با فاکس نیوز در پاسخ به این سؤال که آیا کاخ سفید حساب توئیتری بولتون را بسته است، جواب داده بود: «نه، البته که نه.»</p>
      <p>سخنگوی کاخ سفید حالا نیز با عبارتی توهین آمیز به یکی از نزدیک‌ترین افراد به ترامپ نوشت: بولتون «سالخورده» به احتمال زیاد رمزش را فراموش کرده است.</p>
      <p>این اظهارات سخنگوی کاخ سفید در حالی است که تیم حقوقی بولتون اعلام کرد، چندین بار برای مسدود بودن حساب توئیتری بولتون به جان آیزنبرگ، وکیل شورای امنیت ملی آمریکا شکایت کردند، اما هیچ ترتیب اثری داده نشد تا اینکه آن‌ها به طور مستقیم به توئیتر شکایت کردند و توئیتر این مشکل را حل کرد.</p>
      <p>اگرچه مسئله مسدود شدن حساب کاربری مشاور امنیت ملی سابق دولت ترامپ از سوی کاخ سفید به مدت دو ماه به خودی خود حائز اهمیت است، اما همزمان شدن افشای این خبر از سوی بولتون با آخرین شهادت علنی در تحقیقات استیضاح ترامپ، بر اهمیت موضوع افزوده است.</p>
      <p>خانم فیونا هیل که تا قبل از تابستان سال‌جاری میلادی به‌عنوان کارشناس ارشد روسیه در شورای امنیت ملی آمریکا زیر نظر بولتون کار می‌کرد، در شهادت خود از بولتون نام برد و به‌گونه‌ای سخن گفت که گویا او چیزهای زیادی درباره اوکراین گیت می‌دانسته و سکوت کرده است.</p>
      <p>بولتون یکی از افراد کلیدی در تحقیقات استیضاح ترامپ است، زیرا شاهد تمام رخدادهایی بوده است که پرونده اوکراین گیت را باز کرد. از همین رو دموکرات‌ها از همان روزهای نخست به جریان افتادن روند استیضاح ترامپ، بولتون را برای شهادت دادن احضار کردند، اما بولتون اعلام کرد، شهادت نمی‌دهد.</p>
      <p>با وجود این، بولتون در نخستین پیام توئیتری‌اش پس از حدود ۷۰ روز سکوت رسانه‌ای، به طور تلویحی اعلام کرد چیزهایی می‌داند که کاخ سفید از فاش شدن آن‌ها بیم دارد و به همین دلیل کاخ سفید دسترسی او را به حساب کاربری‌اش در توئیتر بسته است.</p>
      <p>بولتون در جریان شهادت‌ها هم از طریق وکیل شخصی خود سرنخ‌هایی داده و اعلام کرده بود، به طور بالقوه «اطلاعات شخصی» خطرناکی درباره گفت‌وگوی تلفنی ترامپ با رئیس جمهوری اوکراین دارد که «هنوز هیچ‌کس در شهادت‌هایش به آن‌ها اشاره نکرده است.»</p>
      <p>منبع: روزنامه خراسان</p>
    </article>
  </body>
</html>