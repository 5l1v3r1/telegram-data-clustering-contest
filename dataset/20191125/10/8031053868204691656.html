<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-%ce%ba%ce%b9%ce%bd%ce%ad%ce%b6%ce%bf%ce%b9-%ce%b6%ce%bf%cf%85%ce%bd-%ce%bc%ce%ad%cf%83%ce%b1-%ce%b1%cf%80%cf%8c-%cf%84%ce%bf-%ce%ba%ce%b9%ce%bd%ce%b7%cf%84%cf%8c-%cf%84%ce%bf%cf%85%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T10:10:17+00:00"/>
    <meta property="og:title" content="Οι Κινέζοι ζουν μέσα από το κινητό τους"/>
    <meta property="og:description" content="Αρκεί να περάσει κάποιος ένα 24ωρο σε μία από τις αχανείς μεγαλουπόλεις της Κίνας και θα καταλάβει αμέσως πόσο συνυφασμένη είναι η τεχνολογία με την καθημερινότητα των ανθρώπων κατά τρόπο θεμελιωδώς διαφορετικό από το τι συμβαίνει στην Ευρώπη και στις ΗΠΑ."/>
  </head>
  <body>
    <article>
      <h1>Οι Κινέζοι ζουν μέσα από το κινητό τους</h1>
      <address>
        <time datetime="2019-11-25T10:10:17+00:00">25 Nov 2019, 10:10</time>
      </address>
      <p>
        <b>Αρκεί να περάσει κάποιος ένα 24ωρο σε μία από τις αχανείς μεγαλουπόλεις της Κίνας και θα καταλάβει αμέσως πόσο συνυφασμένη είναι η τεχνολογία με την καθημερινότητα των ανθρώπων κατά τρόπο θεμελιωδώς διαφορετικό από το τι συμβαίνει στην Ευρώπη και στις ΗΠΑ.</b>
      </p>
      <p>Η τεχνολογία μπορεί να μας ενώνει και να έχει μεταμορφώσει τον πλανήτη σε ένα μικρό χωριό, αλλά στην Κίνα χρησιμοποιείται διαφορετικά από ό,τι στη Δύση, όπως αναφέρει σε σχετικό δημοσίευμά του το ειδησεογραφικό δίκτυο CNBC. Και αυτό σημαίνει πως όσες δυτικές επιχειρήσεις ενδιαφέρονται να έχουν παρουσία στη συγκεκριμένη αγορά, θα πρέπει να επανασχεδιάσουν τις εφαρμογές και τις υπηρεσίες, ώστε να προσαρμόζονται στα δικά της δεδομένα. Λόγου χάριν, η πλατφόρμα της Airbnb, που διασυνδέει ιδιοκτήτες σπιτιών, διαμερισμάτων και δωματίων και επισκεπτών, δημιούργησε νέα εφαρμογή για την Κίνα με την επωνυμία Aibiying (και ως τέτοια είναι γνωστή στη χώρα). Επιπροσθέτως, ορισμένα διεθνή εμπορικά σήματα χρησιμοποιούν νέες μορφές τεχνολογίας, όπως είναι η διευρυμένη πραγματικότητα και η ψηφιακή πραγματικότητα, ώστε να αποκτήσουν καλύτερη πρόσβαση στο καταναλωτικό κοινό της Κίνας. Ποιες, όμως, είναι οι επιπτώσεις, όταν εκατοντάδες εκατομμύρια άνθρωποι αρχίζουν να ζουν τη ζωή τους μέσα από το έξυπνο κινητό τους τηλέφωνο;</p>
      <p>Αρκεί να περάσει κάποιος ένα 24ωρο σε μία από τις αχανείς μεγαλουπόλεις της Κίνας και να καταλάβει αμέσως πόσο συνυφασμένη είναι η τεχνολογία με την καθημερινότητα των ανθρώπων κατά τρόπο θεμελιωδώς διαφορετικό απ’ ό,τι συμβαίνει στην Ευρώπη και στις ΗΠΑ. Και όταν οι Δυτικοί εξακολουθούν να διεκπεραιώνουν πολλά πράγματα από μόνοι τους και διά ζώσης, οι άνθρωποι στην Ασία γενικότερα και στην Κίνα ειδικότερα χρησιμοποιούν τα κινητά τους σχεδόν παντού και πάντα. Ας πούμε, σε ορισμένα πάρκινγκ στη Σαγκάη δεν έχεις καμία άλλη επιλογή –δηλαδή ρευστό– για να πληρώσεις για τη στάθμευση παρά μόνο με την εφαρμογή WeChat Pay ή Alipay. Ως αποτέλεσμα, πολλοί Κινέζοι είναι μίλια μπροστά από τους Δυτικούς. Και αυτό το χάσμα μεταξύ Ανατολής – Δύσης όσον αφορά τη διείσδυση της τεχνολογίας είχε αναφερθεί πολλές φορές στο Συνέδριο Τεχνολογίας Ανατολής και Δύσης, που διοργάνωσε το δίκτυο CNBC, στη Νάνσα του Γκουανγκζού την εβδομάδα που πέρασε. Στο συνέδριο συμμετείχαν υψηλόβαθμα διοικητικά στελέχη από ομίλους, όπως οι IBM, Airbnb, Universal, Mercedes κ.ά., οι οποίοι επισημαίνουν τις διαφορές μεταξύ Ανατολής και Δύσης, που τους υπαγορεύουν να προσαρμοστούν στις διαφορετικές προδιαγραφές ένθεν και ένθεν.</p>
      <blockquote>Οι εφαρμογές που επινοούνται από τις δυτικές επιχειρήσεις πολύ συχνά δείχνουν εντελώς διαφορετικές στην Κίνα, και αυτό κυρίως διότι οι Κινέζοι τις χρησιμοποιούν με εντελώς διαφορετικό τρόπο. Τις μαθαίνουν μέσω διαφημιστικών εκστρατειών και αναζητήσεων σε υπηρεσίες τύπου WeChat. Οι Κινέζοι καταναλωτές επιπροσθέτως κάνουν τις πληρωμές τους μέσω των έξυπνων κινητών τους τηλεφώνων, μια και το ρευστό είναι βέβαιον πως δεν είναι «βασιλιάς» στη συγκεκριμένη χώρα. Επιπλέον, οι πιστωτικές κάρτες θεωρούνται ξεπερασμένες και η χρήση τους βαίνει μειούμενη.</blockquote>
      <p>Ένα ακόμα παράδειγμα δόθηκε στο πλαίσιο των συζητήσεων του Συνεδρίου Τεχνολογίας Ανατολής και Δύσης του CNBC, με όσα ανέφερε ο πρόεδρος της Airbnb Κίνας, Τάο Πενγκ. Ο Τάο Πενγκ εξήγησε πως η εταιρεία του είναι διαφορετική από την Airbnb στις Ηνωμένες Πολιτείες. «Αφιερώνουμε πολλή δουλειά και πόρους στο να δώσουμε τοπικό χαρακτήρα στις δραστηριότητές μας – λόγου χάριν το σύνθημά μας είναι η Airbnb Κίνας οικοδομείται από Κινέζους μηχανικούς για τον κινεζικό λαό». Η ομάδα της εταιρείας στο Πεκίνο αριθμεί ήδη 500 εργαζομένους, έχει διαφορετικό διαδικτυακό προφίλ και εισαγωγική σελίδα στην Κίνα, έχει άλλο όνομα, το Aibiying, ενώ συνεργάζεται με τα συστήματα ψηφιακών πληρωμών WeChat Ρay και Alipay. Tέλος, άλλοι κολοσσοί όπως η Mercedes, η αμερικανική WWE για τους αγώνες επαγγελματικής πάλης και η ONE Championship της Σιγκαπούρης, που διοργανώνει αναμετρήσεις στις πολεμικές τέχνες, αναζητούν μεθόδους όπως η διευρυμένη πραγματικότητα για προσέλκυση θεατών.</p>
    </article>
  </body>
</html>