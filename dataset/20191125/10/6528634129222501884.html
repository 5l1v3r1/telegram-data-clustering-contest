<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/lusso-e-ufficiale-francesi-di-lvmh-inglobano-americana-tiffany-accordo-da-147-miliardi-euro"/>
    <meta property="og:site_name" content="FinanzaOnline"/>
    <meta property="article:published_time" content="2019-11-25T10:42:00+00:00"/>
    <meta property="og:title" content="Lusso, è ufficiale: francesi di LVMH inglobano americana Tiffany, accordo da 14,7 miliardi euro"/>
    <meta property="og:description" content="&quot;L'acquisizione di Tiffany rafforzerà la posizione di LVMH nel comparto della gioielleria e aumenterà in modo ulteriore la sua presenza negli Stati Uniti&quot;. Così il colosso leader mondiale nel settore dei beni di lusso LVMH ha confermato le indiscrezioni di mercato su un'intesa tra le due società."/>
  </head>
  <body>
    <article>
      <h1>Lusso, è ufficiale: francesi di LVMH inglobano americana Tiffany, accordo da 14,7 miliardi euro</h1>
      <address><time datetime="2019-11-25T10:42:00+00:00">25 Nov 2019, 10:42</time> by <a rel="author">Laura Naka Antonelli</a></address>
      <p>“L’acquisizione di Tiffany rafforzerà la posizione di LVMH nel comparto della gioielleria e aumenterà in modo ulteriore la sua presenza negli Stati Uniti”. Così il colosso leader mondiale nel settore dei beni di lusso LVMH ha confermato <b>le indiscrezioni di mercato</b>, relative al raggiungimento di un’intesa tra le due società.<br/>In una nota congiunta, i due gruppi hanno reso noto che è stato raggiunto un “accordo definitivo per l’acquisizione di Tiffany da parte di LVMH al prezzo di <b>135 dollari per azione</b>. La transazione vale circa <b>14,7 miliardi di euro</b>, ovvero 16,2 miliardi di dollari”.</p>
      <p>Bernaud Arnault, amministratore delegato di LVMH, ha commentato l’intesa affermando che la società “intende sviluppare questo gioiello con <b>la stessa dedizione e lo stesso impegno profusi</b> in ciascuna e ognuna delle nostre Maison. Saremo orgogliosi di avere Tiffany a fianco dei <b>nostri marchi iconici</b>“.<br/>LVMH ha costruito un grande portafoglio di marchi di lusso in diversi settori retail, da quello della moda alla profumeria. Tra i marchi più noti meritano di essere menzionati <b>Moet &amp; Chandon, Dom Perignon, Givenchy e Louis Vuitton.</b></p>
      <p>L’accordo per rilevare Tiffany è stato raggiunto per la precisione nella giornata di ieri, domenica 24 novembre, con i due board che hanno dato l’ok all’intesa. La transazione, a questo punto, dovrebbe chiudersi <b>alla metà del 2020</b>, una volta ottenuta l’approvazione degli azionisti di Tiffany e delle autorità di regolamentazione.<br/>Tiffany <b>è stata fondata a New York nel 1837</b> ed è diventata un marchio di gioiellieria iconico nel 20esimo secolo.<br/>Nel corso degli ultimi anni ha incontrato non poca fatica nel riuscire a crescere. Su base annua le sue vendite e i suoi profitti sono scesi dal 2015, prima di una ripresa del giro d’affari avvenuta nel 2017. La catena di gioiellerie si è resa anche protagonista di <b>una espansione in Cina</b> ma, a causa di diversi fattori compresa la<b> guerra commerciale</b> tra Stati Uniti e Cina, ha fatto fronte a una flessione delle vendite sia negli Stati Uniti che in Asia.<br/>Le trattative di fusione tra Tiffany e LVMH sono state rese note verso la<b> <a href="https://www.finanzaonline.com/notizie/tiffany-conferma-offerta-lvmh-proposta-allesame-del-cda">fine di ottobre</a>,</b> quando Tiffany &amp; Co. ha annunciato di avere ricevuto<b> l’offerta non vincolante da 120 dollari per azione</b> dai francesi di Lvmh. Nei giorni successivi, e verso la fine di novembre, sono state riportate indiscrezioni sulla volontà di LVMH di non mollare assolutamente l’osso Tiffany e di essere pronta a rilanciare la proposta di acquisto a <b><a href="https://www.borse.it/articolo/ultime-notizie/Lvmh-possibile-rilancio-su-Tiffany-a-130-dollari-titolo-giu-a-Parigi__513944">130 dollari per azione</a></b>.<br/>D’altronde, l’offerta di 120 dollari era stata rifiutata dal gruppo newyorchese e lo stesso mercato aveva scommesso sull’arrivo di una offerta più alta, visto che le azioni di Tiffany, nel frattempo, erano salite fino a quota $125,51, dopo essere state scambiate a $140 circa alla metà dello scorso anno. LVMH ce l’ha fatta, presentando alla fine una proposta di <b>135 dollari per azione. A cui, alla fine, la newyorchese Tiffany ha deciso di dire di sì.</b></p>
    </article>
  </body>
</html>