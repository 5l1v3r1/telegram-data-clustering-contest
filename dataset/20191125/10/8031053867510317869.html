<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%cf%81%ce%b9%ce%bc%ce%b5%cf%81%ce%ae%cf%82-%ce%b2%ce%b5%cf%81%ce%bf%ce%bb%ce%af%ce%bd%ce%bf%cf%85-%cf%85%cf%80%cf%8c-%cf%84%ce%b7-%cf%83%ce%ba%ce%b9%ce%ac-%cf%84%ce%bf%cf%85%cf%81%ce%ba%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T10:04:33+00:00"/>
    <meta property="og:title" content="Τριμερής Βερολίνου υπό τη σκιά τουρκικών ασκήσεων και γεωτρήσεων (χάρτες)"/>
    <meta property="og:description" content="Υπό την σκιά της συνεχιζόμενης ναυτικής στρατιωτικής άσκησης Ασπίδα της Μεσογείου 2019 πραγματοποιείται σήμερα στο Βερολίνο η Τριμερής συνάντηση μεταξύ του Γενικού Γραμματέα του ΟΗΕ Αντώνιο Γκουτέρες, του Προέδρου της Δημοκρατίας Νίκου Αναστασιάδη και του κατοχικού ηγέτη Μουσταφά Ακιντζί. Την ίδια ώρα τα τουρκικά γεωτρύπανα και ερευνητικά σκάφη συνεχίζουν να παραβιάζουν την Κυπριακή ΑΟΖ."/>
  </head>
  <body>
    <article>
      <h1>Τριμερής Βερολίνου υπό τη σκιά τουρκικών ασκήσεων και γεωτρήσεων (χάρτες)</h1>
      <address>
        <time datetime="2019-11-25T10:04:33+00:00">25 Nov 2019, 10:04</time>
      </address>
      <p>
        <b>Υπό την σκιά της συνεχιζόμενης ναυτικής στρατιωτικής άσκησης Ασπίδα της Μεσογείου 2019 πραγματοποιείται σήμερα στο Βερολίνο η Τριμερής συνάντηση μεταξύ του Γενικού Γραμματέα του ΟΗΕ Αντώνιο Γκουτέρες, του Προέδρου της Δημοκρατίας Νίκου Αναστασιάδη και του κατοχικού ηγέτη Μουσταφά Ακιντζί. Την ίδια ώρα τα τουρκικά γεωτρύπανα και ερευνητικά σκάφη συνεχίζουν να παραβιάζουν την Κυπριακή ΑΟΖ.</b>
      </p>
      <p>Εδώ και μέρες συγκεκριμένα στην Ανατολική Μεσόγειο αλλά και το Αιγαίο βρίσκεται η Πακιστανική Πολεμική Φρεγάτα «PNS ALAMGIR» μαζί με τουρκικά πλοία στα πλαίσια ασκήσεων. Παράλληλα δυο σκάφη του Βασιλικού Ναυτικού της Ιορδανίας συμμετέχουν ως παρατηρητές στην επιχείρηση. Η φρεγάτα «Μπαρμπαρός» και δύο πυραυλάκατοι μαζί με την πακιστανική φρεγάτα «Αλαμγκίρ», πραγηματοποίησαν την άσκηση με την ονομασία «Τουργκούτ Ρέις», η οποία ολοκληρώθηκε το Σάββατο. Σχετική ανάρτηση με φωτογραφίες από την άσκηση έκανε και ο επίσημος Λογαριασμός των τουρκικών ενόπλων δυνάμεων στο Twitter.</p>
      <p>Σύμφωνα με τον ελλαδικό Τύπο τις προηγούμενες μέρες αρχηγός του Γενικού Επιτελείου της Τουρκίας στρατηγός Γκεάν Γκάσαρ Γκιλέρ και ο αρχηγός του στρατού του Πακιστάν στρατηγός Qamar Javed Bajwa συναντήθηκαν στο αρχηγείο του στρατού του Πακιστάν. Η κίνηση αυτή ερμηνεύεται ως μια προσπάθεια της Άγκυρας να βάλει πλέον και το Ισλαμαμπάντ στο παιχνίδι των προκλήσεων στην ευρύτερη θαλάσσια περιοχή.</p>
      <figure>
        <iframe data-src="https://twitter.com/tcsavunma/status/1198536586394324992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Είμαστε στην 4η γεώτρηση στην Ανατολική Μεσόγειο. Μέχρι να βρούμε θα συνεχίσουμε», δήλωσε τις προηγούμενες μέρες ο Τούρκος υπουργός Ενέργειας, Φατίχ Ντονμέζ, ο οποίος πρόσθεσε ότι η Τουρκία αψηφά τις απειλές και η Άγκυρα το 2020 θα προχωρήσει σε 5 νέες γεωτρήσεις στην περιοχή.</p>
      <p>Αυτή την στιγμή το Τουρκικό γεωτρύπανο Fatih (Πορθητής), βρίσκεται ανοιχτά της Καρπασίας, το γεωτρύπανο Yavuz νότια της Πάφου στο τεμάχιο 7 της Κυπριακής ΑΟΖ ενώ το Μπαρμπαρός συνεχίζει τις ερευνητικές περιπολίες νοτιο-ανατολικά της ΑΟΖ.</p>
      <figure>
        <img src="https://www.pentapostagma.gr/wp-content/uploads/2019/11/15ddb96ee2a1bc.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/15ddb96db8e237.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/15ddb96c532c7c.jpg"/>
      </figure>
    </article>
  </body>
</html>