<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/polacy-za-granica/bartlomiej-dragowski-chwalony-przez-wloskie-media-po-swietnych-meczach-w-serie-a/q01grhq"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T10:46:09+00:00"/>
    <meta property="og:title" content="Drągowski ponownie zachwycił Włochów. „Znów był najlepszy”"/>
    <meta property="og:description" content="Bartłomiej Drągowski ponownie został najlepszym piłkarzem Fiorentiny. Włoskie media chwalą 22-letniego bramkarza z Polski, choć jego zespół jest w kryzysie i przegrał kolejny mecz w Serie A."/>
  </head>
  <body>
    <article>
      <h1>Drągowski ponownie zachwycił Włochów. „Znów był najlepszy”</h1>
      <address><time datetime="2019-11-25T10:46:09+00:00">25 Nov 2019, 10:46</time> by <a rel="author" href="https://www.przegladsportowy.pl/autorzy/norbert-bandurski" target="_blank">Norbert Bandurski</a></address>
      <p>
        <b>Bartłomiej Drągowski ponownie został najlepszym piłkarzem Fiorentiny. Włoskie media chwalą 22-letniego bramkarza z Polski, choć jego zespół jest w kryzysie i przegrał kolejny mecz w Serie A.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>„Gdyby nie Drągowski, skończyłoby się jak w Cagliari” - napisała „La Gazzetta dello Sport” uzasadniając przyznanie Polakowi noty 7,5 i tytułu piłkarza meczu z Hellasem Werona. Fiorentina przegrała wprawdzie 0:1, ale Polak obronił sześć strzałów i uratował zespół przed podobną kompromitacją, jak w poprzedniej kolejce. Wówczas Fiorentina przegrała na Sardynii z Cagliari 2:5. Nawet wtedy jednak Drągowski nie był krytykowany, niewiele mógł zdziałać przy tak fatalnie grających partnerach, choć oczywiście nie mógł być chwalony, skoro puścił pięć goli.</p>
      <p>Tym razem jednak oceniany jest jednoznacznie pozytywnie. 22-latek wyróżnił się kilkoma kapitalnymi interwencjami. Najpierw efektownie odbił piłkę lecącą w okienko bramki po strzale Valerio Verre, a później na piątym metrze wygrał pojedynek z Davide Faraonim. Nie dał się także pokonać m.in. Eddy’emu Salcedo. Bramkę zdobył tylko Davide Di Carmine, ale Drągowski nie miał większych szans na skuteczną interwencję. Co więcej, próbował zatrzymać Włocha jeszcze zanim dotarła do niego piłka, pokrzykiwał do partnerów i tuż przed golem pokazywał, że Di Carmine ma za dużo swobody. Mimo tego obrońcy Fiorentiny dopuścili napastnika Parmy do piłki, a Drągowski mógł się już tylko wściekać na partnerów.</p>
      <related>
        <a href="https://www.youtube.com/watch?v=iEZnqOeK_Pk"/>
      </related>
      <p>Równie wysoką notę, jak w „LGdS” Drągowski dostał w „Corriere dello Sport”. Tam także oceniono go na 7,5, ale nie wybrano piłkarzem meczu (został nim Sofyan Amrabat z Hellasu, ale miał taką samą notę). „Oczywiście znów był najlepszy w zespole, miał trzy fantastyczne parady” - uzasadniono.</p>
      <p>„Oprócz Francka Ribery’ego tylko Drągowski dawał zespołowi jakość. Był zdecydowanie najlepszy w drużynie” - napisał z kolei o Polaku dziennik „La Nazione”. Florenccy redaktorzy podkreślają także, że to bardzo wymowne, iż najlepszym zawodnikiem spotkania z beniaminkiem jest bramkarz zespołu. W podobnym tonie spotkanie relacjonowali również dziennikarze „La Gazzetta dello Sport”. „Tylko Drągowski i Ribery uniknęli nagany, a nawet zasłużyli na pochwały” - czytamy w dzienniku.</p>
      <p>Fiorentina wygrała tylko jeden z sześciu ostatnich meczów Serie A i zajmuje dopiero 10. pozycję w Serie A, choć oczekiwania były znacznie większe. Włoskie media znajdują wprawdzie kilka usprawiedliwień dla gorszej formy i słabego meczu z Hellasem (kontuzje Federico Chiesy i Germana Pezzelli, zawieszenie Gaetano Castrovillego i Ericka Pulgara), ale podkreślają, że w najbliższych spotkaniach Toskańczycy muszą wrócić do wygrywania. Do końca roku Fiorentinę czekają jeszcze ligowe spotkania z Lecce, Torino, Interem Mediolan i AS Roma oraz pucharowa potyczka z Cittadellą.</p>
      <related>
        <a href="https://twitter.com/NBandurski/status/1198911965877481474"/>
      </related>
      <p>Drągowski rozegrał w tym sezonie wszystkie 13 meczów w Serie A i jest jednym z najlepszych (obok Ribery’ego i Castrovillego), a być może nawet najlepszym piłkarzem zespołu. 22-letni Polak jest wychowankiem Jagiellonii Białystok, z której w 2016 roku trafił do Fiorentiny. Wiosnę ubiegłego sezonu spędził na wypożyczeniu do Empoli i dopiero po nim zaczął regularnie grać w aktualnym zespole.</p>
    </article>
  </body>
</html>