<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/londra-uber-licenza/"/>
    <meta property="og:site_name" content="Il Post"/>
    <meta property="article:published_time" content="2019-11-25T10:41:44+00:00"/>
    <meta property="og:title" content="Londra non ha rinnovato la licenza a Uber"/>
    <meta property="og:description" content="Dopo due anni di negoziati e periodi di prova, citando preoccupazioni per la sicurezza degli autisti e dei passeggeri"/>
  </head>
  <body>
    <article>
      <h1>Londra non ha rinnovato la licenza a Uber</h1>
      <h2>Dopo due anni di negoziati e periodi di prova, citando preoccupazioni per la sicurezza degli autisti e dei passeggeri</h2>
      <address>
        <time datetime="2019-11-25T10:41:44+00:00">25 Nov 2019, 10:41</time>
      </address>
      <p>Transport for London (TFL), l’azienda responsabile dei trasporti pubblici a Londra, <a href="https://news.sky.com/story/uber-stripped-of-operating-licence-in-london-11869888">ha deciso</a> di non rinnovare la licenza a Uber, l’azienda americana nota soprattutto per il suo servizio a metà tra i taxi e il noleggio di auto con autista. TFL ha detto di aver preso questa decisione dopo che «sono state identificate diverse violazioni che hanno messo a rischio i passeggeri e la loro sicurezza». Uber avrà 21 giorni per fare ricorso, e in questo periodo potrà continuare a lavorare regolarmente.</p>
      <p>TFL <a href="https://www.ilpost.it/2018/06/27/uber-londra-2/">aveva già deciso</a> di non rinnovare la licenza a Uber nel 2017, a causa di preoccupazioni per la sicurezza dei viaggiatori e degli autisti e più in generale per la sua scarsa trasparenza. Uber aveva presentato ricorso e continuato ad operare fino al giugno del 2018, quando TFL <a href="https://www.ilpost.it/2018/06/27/uber-londra-2/">aveva concesso</a> una nuova licenza “di prova” della durata di soli 15 mesi. In cambio Uber aveva dovuto acconsentire a cambiare i responsabili della società a Londra e nominare una commissione indipendente che si occupasse di monitorare le sue attività in città; inoltre aveva accettato di imporre limiti più severi ai suoi autisti per evitare che guidassero quando erano stanchi oppure non in regola e di condividere con le autorità municipali i dati sugli spostamenti delle sue auto.</p>
      <p>«Nonostante abbiano affrontato alcuni di questi problemi» – ha detto Helen Chapman, a capo della commissione di TFL incaricata di concedere le licenze – «TFL non ha fiducia nel fatto che problemi simili non si ripresenteranno in futuro, il che l’ha portata a concludere che la società non è adatta a operare in questo momento. [..] Sebbene riconosciamo che Uber abbia fatto dei miglioramenti, è inaccettabile che Uber abbia consentito ai passeggeri di salire a bordo di veicoli con conducenti potenzialmente non autorizzati e non assicurati. Se deciderà di presentare ricorso, Uber avrà l’opportunità di dimostrare pubblicamente a un giudice se ha messo in atto misure sufficienti per garantire l’eliminazione dei potenziali rischi per la sicurezza dei passeggeri».</p>
      <p>Uber ha fatto sapere che farà appello contro la decisione di TFL e ha spiegato che negli ultimi due anni «abbiamo cambiato completamente il nostro modo di fare business, fino a diventare un modello di sicurezza».</p>
      <p> </p>
    </article>
  </body>
</html>