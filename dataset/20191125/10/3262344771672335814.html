<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33191/finlandia-pagamenti-contante-carta-commissioni-negozi"/>
    <meta property="og:site_name" content="DDay.it"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="Così la Finlandia ha (quasi) dimenticato il contante. Nascono i negozi &quot;no cash&quot;"/>
    <meta property="og:description" content="in Finlandia meno di 2 persone su 10 usano ancora i contanti per pagare. Merito di una &quot;ricetta&quot; nazionale partita negli anni '70. Abbiamo indagato per capire come i finlandesi sono arrivati a questo risultato."/>
  </head>
  <body>
    <article>
      <h1>Così la Finlandia ha (quasi) dimenticato il contante. Nascono i negozi "no cash"</h1>
      <h2>in Finlandia meno di 2 persone su 10 usano ancora i contanti per pagare. Merito di una "ricetta" nazionale partita negli anni '70. Abbiamo indagato per capire come i finlandesi sono arrivati a questo risultato.</h2>
      <address><time datetime="2019-11-25T10:36:00+00:00">25 Nov 2019, 10:36</time> by <a rel="author">Massimiliano Di Marco</a></address>
      <p>Ai Paesi nordici. Ecco dove vanno lo sguardo e la mente di chi cerca di capire in che modo si possa affrontare la transizione dal contante verso i pagamenti tracciabili. Lo constatiamo personalmente ogni qualvolta facciamo interviste legate alla materia economica. "Prendete per esempio il Nord Europa", ci viene detto.</p>
      <p>E così abbiamo fatto: <b>abbiamo guardato alla Finlandia, dove la popolazione che usa ancora il contante per pagare (secondo i dati della Bank of Finland) è il 17,6%</b>. Tutti gli altri (l'82,4%) pagano con carta. Il sorpasso è avvenuto già nei primi anni 2000. Quasi vent'anni prima che in Italia si iniziasse a parlare seriamente di incentivare la moneta elettronica.</p>
      <p>Il tema in Italia è attualissimo, dopo che la prossima manovra di bilancio intende incentivare l'uso di moneta elettronica tramite "superbonus". Anche la questione delle commissioni viene spesso toccata ed <a href="https://www.dday.it/redazione/32979/abbassare-le-commissioni-bancarie-patuelli-abi-e-chiaro-non-spetta-a-noi-le-decide-il-mercato">è intervenuto anche il presidente di Abi, Antonio Patuelli</a>, sottolineando che le commissioni "le fa il mercato" e non si può imporre una riduzione.</p>
      <figure>
        <img src="https://cdn.dday.it/system/uploads/picture/image/59050/content_small_pagamenticarta_finlandia.png"/>
        <figcaption>I pagamenti con carta erano ampiamente superiori a quelli con contante in FInlandia già nel 2006.</figcaption>
      </figure>
      <p>A dimostrare che le commissioni non sono l'ago della bilancia, ci pensa l'ampia distribuzione di POS <b>in Italia: sono 3,2 milioni quelli in giro</b> (ma evidentemente tenuti segreti nel cassetto). Le commissioni al POS nel nostro Paese sono l'1,1%, cioè più bassi della media europea (1,2%) e di Paesi come l'Olanda (1,6%), la Svezia (1,5%) e il Regno Unito (1,3%).</p>
      <p> </p>
      <h3>Un'evoluzione iniziata quasi vent'anni fa</h3>
      <p>Allora come è riuscita la Finlandia a far sì che più di 8 persone su 10 nel Paese usassero pagamenti tracciabili? È stato un insieme di fattori. Verso gli anni '70, spiega a DDAY.it Päivi Heikkinen, responsabile del dipartimento pagamenti della Bank of Finland, "<i>le banche hanno incentivato il pagamento di tutti i salari sui conti correnti offrendo un servizio di pagamento gratuito</i>", per esempio.</p>
      <p>Già negli anni '90, nelle loro strategie gli istituti bancari hanno dato rilevanza alla componente tecnologica, che è stata costantemente migliorata per poter "<i>facilitare lo stato dell'arte dell'internet banking e i servizi delle carte</i>". Ma Heikkinen include anche la standardizzazione del funzionamento dei POS nelle ragioni che hanno contribuito ad aumentare la distribuzione dei pagamenti con carta. Questa situazione, in particolare, "<i>ha creato una concorrenza costruttiva</i>" tra i venditori e l'adozione delle carte è stata "<i>economicamente efficiente</i>" tanto per i negozianti quanto per le banche.</p>
      <p>Naturalmente, sono stati previsti anche "<i>incentivi bancari sia per i clienti privati sia per i negozianti per usare i nuovi servizi elettronici e disincentivi per usare i servizi nelle filiali bancarie</i>", aggiunge Heikkinen.</p>
      <figure>
        <img src="https://cdn.dday.it/system/uploads/picture/image/59051/content_small_paivi_heikkinen.jpg"/>
        <figcaption>Päivi Heikkinen, Head of Payments Department della Bank of Finland</figcaption>
      </figure>
      <p>La Finlandia ha messo in piedi una strategia graduale che oggigiorno parla chiaro dei risultati ottenuti. Secondo Heikkinen, la vera "rivoluzione" in Finlandia è stata la gratuità delle carte di debito domestiche per i consumatori e con "<i>commissioni molto basse per i venditori</i>". Quando la carta di debito domestica è stata fusa con quelle di Visa e MasterCard, le banche "<i>hanno accettato di tenere le commissioni bancarie basse per diversi anni</i>", cioè fino a quando a livello europeo le commissioni interbancarie non sono state regolamentate.</p>
      <p>A quel punto, l'abitudine di pagare con carta era già una consolidata realtà in Finlandia; <b>la popolazione era stata, in un certo senso, "educata" al pagamento digitale attraverso un passaggio graduale ma costante</b>. Non un cambiamento culturale che è arrivato dall'oggi al domani e che non può essere riassunto in una sola novità.</p>
      <p> </p>
      <h3>Spuntano i negozi che non accettano il contante</h3>
      <p>L'evasione fiscale è il primo pensiero in Italia nel contesto della lotta al contante. Si pensa che spingendo verso la moneta elettronica si possa limitare l'impatto sui conti dello Stato dell'evasione. <b>In Finlandia non è stata azzerata</b>, ma secondo la Bank of Finland "è molto bassa" nel contesto di un regime fiscale che impone scontrini elettronici, fatturazione elettronica e i salari pagati su conto corrente.</p>
      <p><b>Sta anche nascendo un "movimento" dei negozianti per vietare di pagare con contante</b>. Tali punti vendita espongono un cartello "no cash" sulla porta d'ingresso. Si tratta, secondo la Bank of Finland, di un fenomeno "ancora marginale" e al momento non ci sono dati per esaminare in modo più approfondito questa nuova abitudine. </p>
      <p>"<i>Il contante tenta i ladri in un ristorante</i>" risponde a DDAY.it Jani Osmo, Restaurant Manager di "No Pizza", una pizzeria di Helsinki che ha bandito il contante. "<i>Il nostro locale è proprio nel centro di Helsinki e tenere il nostro staff al sicuro è una priorità</i>".</p>
      <p>Osmo cita anche l'impatto ambientale del trasporto di contante (spostato da mezzi corazzati) come una delle ragioni che hanno spinto a non accettare più i pagamenti in contanti. <i>"Il trasferimento di denaro in forma digitale è una scelta migliore per l'ambiente</i>". Inoltre, c'è il tema della trasparenza fiscale. "<i>Quando i nostri soldi - </i>aggiunge Osmo<i> - si muovono attraverso canali digitali, è impossibile nasconderli per evitare le tasse. Volevamo che la nostra attività fosse il più trasparente possibile</i>".</p>
      <p> </p>
      <h3>Bank of Finland: "Il contante? Continuerà a essere usato"</h3>
      <p>La Bank of Finland smentisce, però, che nel Paese "ideale" non ci sia bisogno del contante. "<i>La visione della Bank of Finland</i> - sottolinea Heikkinen - <i>è che anche se c'è un'ampia libertà sugli accordi riguardanti gli strumenti di pagamento usati, i beni e i servizi necessari per i bisogni quotidiani delle persone debbano essere forniti anche con pagamento in contante</i>".</p>
      <p>Per tale motivo, conclude, "<i>c'è un'ampia consapevolezza che il contante continuerà a essere disponibile e utilizzato nel prossimo futuro anche se l'uso sta continuamente calando</i>".</p>
    </article>
  </body>
</html>