<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546740/Francuski-LVMH-potvrdio-kupovinu-americkog-Tifanija.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="Francuski LVMH potvrdio kupovinu američkog Tifanija"/>
    <meta property="og:description" content="Vodeća svetska firma za luksuzne proizvode, LVMH iz Francuske zvanično je potvrdila kupovinu američkog proizvođača..."/>
  </head>
  <body>
    <article>
      <h1>Francuski LVMH potvrdio kupovinu američkog Tifanija</h1>
      <address>
        <time datetime="2019-11-25T10:36:00+00:00">25 Nov 2019, 10:36</time>
      </address>
      <p>Vodeća svetska firma za luksuzne proizvode, LVMH iz Francuske zvanično je potvrdila kupovinu američkog proizvođača nakita Tifani za 16,2 milijarde dolara.</p>
      <p>Ovo je najveća kupovina koju je do sada napravila grupa LVMH milijardera Bernara Arnoa.</p>
      <p>U zajedničkom saopštenju dve grupe su navele da su postigle konačan sporazum za preuzimanje Tifanija od strane LVMH po ceni od 135 dolara po akciji. Time se Tifani procenjuje na oko 14,7 milijardi evra, odnosno 16,2 milijarde dolara, navodi se u saopštenju.</p>
      <p>LVMH je prvobitno ponudio 120 dolara po akciji, ali je kasnije podigao ponudu. </p>
      <p>LVMH stoji iza brendova kao što su Luj Viton, Fendi, Kristijan Dior i Živanši, a već nekoliko godina važi za jednu od najuspešnijih kompanija u svom sektoru. </p>
      <p>Potvrđujući dogovor, LVMH je u izjavi saopštio da će akvizicija Tifanija ojačati položaj te grupacije u svetu nakita i dodatno povećati njegovo prisustvo u SAD. </p>
      <p>"Imamo ambiciju da učinimo da ova kultna marka sija i da primenimo svu brigu i svu odlučnost koju smo umeli da upotrebimo za sve kuće koje su nam se pridružile tokom našeg postojanja", rekao je Bernar Arno u saopštenju. </p>
      <p>Kupovinoim Tifanija francuska grupacija dobila je pristup većem broju američkih potrošača, što je i cilj njenog vlasnika. </p>
      <p>U 2018. godini grupa Bernara Arnoa je imala 46,8 milijardi evra prodaje, što je rekord, a neto dobit je bila 6,4 milijardi dolara. </p>
      <p>Sa svoje strane njujorški Tifani, osnovan 1837. već godinama pokušava da modernizuje svoj imidž i privuče mlađe kupce. Imao je obrt od 4,4 milijardi dolara u fiskalnoj godini završenoj 31. jula, što je porast od 6,5 odsto. Rast te kompanije se ipak usporava zbog pada potrošnje turista u SAD.</p>
    </article>
  </body>
</html>