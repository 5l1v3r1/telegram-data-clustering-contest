<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013393/%D8%AA%D9%81%D8%A7%D9%87%D9%85-%D9%88%D8%B2%D8%A7%D8%B1%D8%AA-%DA%A9%D8%A7%D8%B1-%D9%88-%D8%B1%D9%81%D8%A7%D9%87-%D8%A8%D8%B1%D8%A7%DB%8C-%D8%AE%D8%A7%D9%86%D9%87-%D8%AF%D8%A7%D8%B1-%DA%A9%D8%B1%D8%AF%D9%86-%DA%A9%D8%A7%D8%B1%DA%AF%D8%B1%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T10:57:12+00:00"/>
    <meta property="og:title" content="تفاهم وزارت کار و رفاه برای خانه‌دار کردن کارگران"/>
    <meta property="og:description" content="حدود یک ماه پیش طرح مسکن کارگران در جلسه شورای عالی کار بررسی شد، بعد از گذشت یک ماه امروز یکی از مقامات وزارت راه خبر از انعقاد تفاهم نامه درباره مسکن کارگران با وزارت کار داد."/>
  </head>
  <body>
    <article>
      <h1>تفاهم وزارت کار و رفاه برای خانه‌دار کردن کارگران</h1>
      <address>
        <time datetime="2019-11-25T10:57:12+00:00">25 Nov 2019, 10:57</time>
      </address>
      <p>
        <i>حدود یک ماه پیش طرح مسکن کارگران در جلسه شورای عالی کار بررسی شد، بعد از گذشت یک ماه امروز یکی از مقامات وزارت راه خبر از انعقاد تفاهم نامه درباره مسکن کارگران با وزارت کار داد.</i>
      </p>
      <p>به گزارش مشرق، بحث بررسی مسکن کارگران در مهر در جلسه شورای عالی کار با حضور نمایندگان کارگران مورد بررسی قرار گرفت.  چندی پیش علی خدایی، نماینده کارگران در شورای عالی کار درباره طرح های عملیاتی برای خانه دار شدن کارگران گفت: در راستای جبران قدرت خرید کارگران، بحث تعاونی های مسکن و مصرف کارگری مطرح است. بیش از 30درصد هزینه های خانوار کارگری صرف هزینه های مسکن می شود . عملاً تکالیف مغفول مانده ای در زمینه مسکن کارگران داریم که می توانیم از آنها استفاده کنیم.</p>
      <p> وی ادامه داد: نهادهایی هستند که در زمینه مسکن کارگران مسئولیت دارند و به مسئولیت آنها پرداخته نشده است. به همین دلیل بحث مسکن کارگران در شورای عالی کار مورد توجه قرار گرفت.اولین موضوع از سوی کارگران پیرامون اصلاح ماده149 قانون کار و استفاده از ظرفیت های قانونی مطرح شد،اصلاح ماده 149  و 150قانون کار در دستور کار شورا است و در جلسه آتی نهایی خواهد شد.</p>
      <blockquote>بیشتر بخوانید:<br/><a href="https://www.mashreghnews.ir/news/1008069/%D8%B3%D8%A7%D9%85%D8%A7%D9%86%D9%87-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D9%85%D8%B9%D8%B1%D9%81%DB%8C-%D8%B4%D8%AF-%D8%AC%D8%B2%D8%A6%DB%8C%D8%A7%D8%AA">سامانه ثبت نام طرح ملی مسکن معرفی شد +جزئیات<br/></a><a href="https://www.mashreghnews.ir/news/1007969/%D8%AC%D8%B2%D8%A6%DB%8C%D8%A7%D8%AA-%D9%BE%DB%8C%D8%B4%D9%86%D9%87%D8%A7%D8%AF%D8%A7%D8%AA-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%DA%A9%D8%A7%D8%B1%DA%AF%D8%B1%D8%A7%D9%86-%D8%A8%D8%B1%D8%A7%DB%8C-%D9%85%D8%B3%DA%A9%D9%86-%DA%A9%D8%A7%D8%B1%DA%AF%D8%B1%DB%8C">جزئیات پیشنهادات نمایندگان کارگران برای مسکن کارگری</a></blockquote>
      <p> خدایی بیان کرد: در بخش های دیگر بررسی های برای مسکن کارگران شده است که یکی از آنها تفاهم نامه ای با وزارت راه و شهرسازی و وزارت رفاه بوده است، تا به دو روش به بحث مسکن کارگران پرداخته شود. حدود 10 طرح در حال بررسی است تا در دو روش به مسکن کارگران بپردازد. یکی طرح هایی است که به صورت زودبازده بتوانیم به مسکن برسیم.</p>
      <p> نماینده کارگران در شورای عالی کار گفت: ارائه تسهیلات، ارائه نرخ به قیمت منطقه ای،اعطای مجوز،استفاده از ظرفیت های شرکت هایی که ذیل سازمان تأمین اجتماعی دارند. تولید بیش از 50درصد سیمان کشور در شرکت های زیرمجموعه شستا انجام می شود که این مجموعه ها متعلق به کارگران است.</p>
      <p> در آن جلسه صحبت از تفاهم نامه با وزارت راه وشهرسازی و وزارت رفاه درباره مسکن کارگران شده بود. بعد از گذشت نزدیک به یک ماه محمود محمودزاده، معاون وزیر راه و شهرسازی  درباره طرح مسکن کارگران گفت: هر زمان اینترنت در تمام نقاط کشور متصل شود ثبت نام مسکن ملی در سه استان یزد، همدان و چهارمحال و بختیاری را شروع می‌کنیم . طرح ملی مسکن برای کارگران در دست تهیه است که به زودی با وزارت کار در این زمینه تفاهم‌نامه امضا می‌کنیم.</p>
      <p>منبع: تسنیم</p>
    </article>
  </body>
</html>