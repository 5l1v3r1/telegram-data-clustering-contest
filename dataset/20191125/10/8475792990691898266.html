<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/uppsala/27-aringen-haktad-for-eriksbergsmordet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T10:10:48+00:00"/>
    <meta property="og:title" content="27-åringen häktad för Eriksbergsmordet – har erkänt"/>
    <meta property="og:description" content="Den 27-årige man som greps i torsdags, misstänkt för Eriksbergsmordet i somras, häktades under måndagsförmiddagen av Uppsala tingsrätt. Han har enligt åklagaren erkänt mordet."/>
  </head>
  <body>
    <article>
      <h1>27-åringen häktad för Eriksbergsmordet – har erkänt</h1>
      <address><time datetime="2019-11-25T10:10:48+00:00">25 Nov 2019, 10:10</time> by <a rel="author">Lotta Sandhammar</a></address>
      <p>
        <b>Den 27-årige man som greps i torsdags, misstänkt för Eriksbergsmordet i somras, häktades under måndagsförmiddagen av Uppsala tingsrätt. Han har enligt åklagaren erkänt mordet.</b>
      </p>
      <p>Mannen är på sannolika skäl misstänkt för mordet på en man i 35-årsåldern <a href="https://www.svt.se/nyheter/lokalt/uppsala/man-ihjalhuggen-i-uppsala">som hittades svårt skadad i en trappuppgång på Täljstensvägen</a> natten mot den 3 augusti i år. Han fördes till sjukhus, men hans liv gick inte att rädda.</p>
      <p>– Min klient har medgivit både häktningsyrkandet och att det föreligger sannolika skäl, säger den misstänkte 27-åringens advokat Andreas Welin.</p>
      <p>Mannen greps i torsdags i förra veckan. Han ska själv ha kontaktat polisen vid 15-tiden på eftermiddagen eftersom han mådde dåligt.</p>
      <p>Han ska ha haft kniv, men varit ensam i sin bostad i Uppsala. Polisen kallade in förhandlare eftersom mannen vägrade att komma ut. </p>
      <p>Vid 19.30-tiden gav han upp och gripandet ska då ha gått lugnt till. Han ska då ha mått så psykiskt dåligt att polisen överlämnade honom till vård.</p>
      <h3>Dömd för inblandning i Facebookvåldtäkten</h3>
      <p>Den 27-årige mannen var en av dem som dömdes för inblandning i den så kallade <a href="https://www.svt.se/nyheter/lokalt/uppsala/facebookvaldtakten-detta-har-hant">Facebookvåldtäkten</a>. Våldtäkten ägde rum i en lägenhet i Uppsala i januari 2017 och sändes live på Facebook och fallet blev mycket uppmärksammat. Sedan dess har 27-åringen bytt både sitt för- och efternamn.</p>
      <p>Tre män dömdes och 27-åringens del av målet gick hela vägen till Högsta domstolen. <a href="https://www.svt.se/nyheter/lokalt/uppsala/hd-bade-friar-och-faller-24-aring-efter-facebookvaldtakten">HD friade honom</a> för underlåtenhet att avslöja våldtäkt, men han fälldes för grovt förtal då han filmade och sände ut våldtäkten. Han dömdes till fyra månaders fängelse.</p>
      <p>Under måndagens häktningsförhandling var 27-åringen själv han på plats i rättsalen. Han reagerade inte synbart på beslutet om att han skulle häktas.</p>
      <p>Advokat Anderas Welin uppgav efter förhandlingen att hans klient inte mår bra.</p>
      <p>– Ingen mår väl särskilt bra i den situation som han befinner sig i just nu.</p>
      <p>Nu har åklagaren på sig till den 17 december att väcka åtal, under tiden fortsätter polisutredningen.</p>
      <p>– Rent generellt räcker inte ett erkännande, det måste stärkas upp med övrig bevisning, säger åklagare Pontus Melander.</p>
      <related>
        <h4>Relaterat</h4>
        <a href="https://www.svt.se/nyheter/lokalt/uppsala/detaljerna-som-forsvarar-mordutredningen"/>
        <a href="https://www.svt.se/nyheter/lokalt/uppsala/hd-bade-friar-och-faller-24-aring-efter-facebookvaldtakten"/>
        <a href="https://www.svt.se/nyheter/lokalt/uppsala/facebookvaldtakten-i-hogsta-domstolen"/>
      </related>
    </article>
  </body>
</html>