<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/huawei-ha-iniziato-a-denunciare-chi-la-diffama-ribadendo-nessun-legame-con-il-governo-cinese/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T10:50:00+00:00"/>
    <meta property="og:title" content="Huawei ha iniziato a denunciare chi la diffama, ribadendo nessun legame con il Governo cinese | Tom's Hardware"/>
    <meta property="og:description" content="Huawei ha denunciato per diffamazione tre esperti TLC francesi che in televisione hanno parlato di presunti suoi legami con il Governo cinese."/>
  </head>
  <body>
    <article>
      <h1>Huawei ha iniziato a denunciare chi la diffama, ribadendo nessun legame con il Governo cinese | Tom's Hardware</h1>
      <address>
        <time datetime="2019-11-25T10:50:00+00:00">25 Nov 2019, 10:50</time>
      </address>
      <p><b>Huawei</b> <b>ha denunciato per diffamazione</b> una ricercatrice della Foundation for Strategic Research, un giornalista televisivo e un esperto di telecomunicazioni che durante programmi televisivi francesi hanno sostenuto che l’azienda ha legami con lo Stato cinese. La conferma è giunta direttamente dal colosso cinese a seguito dell’inchiesta pubblicata dal magazine digitale La Lettre A, rilanciata poi da <a href="https://www.bloomberg.com/news/articles/2019-11-22/huawei-sues-critics-in-france-over-remarks-on-china-state-ties">Bloomberg</a>. In verità le denunce alla Procura francese risalgono a marzo, ma solo adesso se conosce qualche dettaglio. Inoltre il pubblico ministero francese che si sta occupando del caso non si è ancora espresso e non è detto che parta un’indagine formale.</p>
      <figure>
        <img src="https://www.tomshw.it/images/images/2018/12/cina-11065.768x432.jpg"/>
      </figure>
      <p>In pratica i denunciati avrebbero dichiarato che Huawei è una società controllata dallo Stato Cinese e dal Partito Comunista cinese e che è guidata da un ex membro del controspionaggio. Inoltre avrebbero sottolineato che il know-how aziendale nel campo delle reti di telecomunicazioni verrebbe impiegato per commettere atti di spionaggio contro il mondo occidentale. Affermazioni che sono totalmente false, secondo l’azienda.</p>
      <p>Si tratta di un momento critico per Huawei, perché proprio in queste settimane si appresta a risolvere ogni criticità in Germania, dove le istituzioni hanno individuato un buon compromesso per consentire ai fornitori extra-UE di entrare nel mercato delle infrastrutture 5G.</p>
      <p>Il problema della diffamazione però ha uno scoglio ben più grande rispetto a quello delle dichiarazioni di singoli addetti ai lavori o osservatori: il rappresentante permanente degli Stati Uniti presso la NATO, <b>Kay Bailey Hutchinson</b>, proprio nella recente conferenza di Parigi ha dichiarato che se il governo cinese richiedesse dei dati a Huawei questa dovrebbe consegnarglieli. Un’accusa pesante che però non trova ancora riscontro oggettivo, come d’altronde tutta la campagna statunitense anti-Huawei. Da ricordare non a caso che l’azienda <a href="https://www.tomshw.it/altro/huawei-pronta-a-denunciare-il-governo-usa-in-un-tribunale-del-texas/">ha denunciato il Governo USA</a> per l’esclusione attuata nei confronti delle sue tecnologie di rete – ad oggi le agenzie federali non possono acquistarle.</p>
    </article>
  </body>
</html>