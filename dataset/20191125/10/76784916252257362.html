<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/futball/2019/11/25/a_libertadores-gyozelem_masnapjan_bajnokok_lettek/"/>
    <meta property="og:site_name" content="Index.hu"/>
    <meta property="article:published_time" content="2019-11-25T10:20:00+00:00"/>
    <meta property="og:title" content="A Libertadores-győzelem másnapján bajnokok lettek"/>
    <meta property="og:description" content="24 órán belül duplázott a Flamengo. A kupaünneplés erőszakba torkollott."/>
  </head>
  <body>
    <article>
      <h1>A Libertadores-győzelem másnapján bajnokok lettek</h1>
      <address><time datetime="2019-11-25T10:20:00+00:00">25 Nov 2019, 10:20</time> by <a rel="author" href="https://index.hu/szerzo/joo_gabor" target="_blank">Joó Gábor</a></address>
      <p>A Libertadores-kupagyőzelem után alig 24 órával a brazil bajnokságot is megnyerte a Flamengo, amely rekordidő alatt duplázott úgy, hogy pályára sem lépett. Szombaton viharos meccsen, a ManUnited 1999-es BL-fordításához hasonlóan nyerte meg a kupát, majd másnap a brazil bajnokságot is lezárta. </p>
      <p>A portugál Jorge Jesus edző csapatát a Gremio tette bajnokká, ami vasárnap 2-1-re legyőzte a Palmeirast, amely így 13 pontos hátrányban maradt a Flamengo mögött a második helyen négy körrel a vége előtt. </p>
      <figure>
        <iframe src="https://www.youtube.com/embed/liO9i12iKi0" width="560" height="315" data-service="Youtube" scrolling="no"/>
      </figure>
      <p>A Flamengo hetedszer lett bajnok, de ennél sokkal nagyobb bravúr, hogy brazil csapat 1963 óta először csinálta meg a Libertadores–bajnokság-duplát, Pelé Santosa volt a legutóbbi, amelynek sikerült.</p>
      <p>Jesus a második európai edző, aki bajnok lett Brazíliában. Csak júniusban vette át a Flamengót, de máris legenda, 26 meccse veretlenek, és decemberben a Klub-vb-t is megnyerhetik. Feltehetően a Liverpoolt kell ehhez legyőznie a többmeccses tornán.</p>
      <figure>
        <iframe src="https://www.youtube.com/embed/7nvOaLUScvg" width="560" height="315" data-service="Youtube" scrolling="no"/>
      </figure>
      <p>A Libertadores-ünneplést egyébként sikerült aztán elrontani. Rióban százezres tömeg fogadta a győzteseket, akik nyitott buszon szelték át a várost, de a fieszta összecsapásba torkollott, drukkerek dobálták meg a rendőröket, majd össze is csaptak velük. Súlyosabb sérültekről legalább nem érkezett hír.</p>
      <related>
        <h4>Kapcsolódók (1)</h4>
        <a href="https://index.hu/sport/futball/2019/10/24/klub-vb_fifa_infantino_24/"/>
      </related>
    </article>
  </body>
</html>