<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/2048808-2048808/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T10:30:00+00:00"/>
    <meta property="og:title" content="Kincset keresnek és találnak a lomok között"/>
    <meta property="og:description" content="Józsi, dob azt fel ide! Terka, te meg ülj bele a fotelbe! – ilyen és ehhez hasonló mondatoktól voltak hangosak a szolnoki utcák a közelmúltban."/>
  </head>
  <body>
    <article>
      <h6 class="kicker">VÉLEMÉNY</h6>
      <h1>Kincset keresnek és találnak a lomok között</h1>
      <address><time datetime="2019-11-25T10:30:00+00:00">25 Nov 2019, 10:30</time> by <a rel="author">Szabó Lilla Laura</a></address>
      <p>Józsi, dob azt fel ide! Terka, te meg ülj bele a fotelbe! – ilyen és ehhez hasonló mondatoktól voltak hangosak a szolnoki utcák a közelmúltban.</p>
      <p>A miénk legalábbis biztosan. A <a href="https://www.szoljon.hu/kozelet/helyi-kozelet/lomizok-is-jartak-a-varost-2048793/">lomtalanítás</a> „hangjai” ezek. A megunt vagy hasznavehetetlen holmik hegyekben állva várták, hogy új lehetőséget kapjanak. A sorsfordulat pedig bekövetkezett. „Józsiék” tömött platós autókkal és kézikocsikkal távoztak az utcából. És persze elégedetten.</p>
      <p>Ami az egyik embernek szemét, az a másiknak kincs – tartja a mondás. Ez a bölcsesség minden bizonnyal népi megfigyelések hitelességén alapul, de azt hiszem, hogy megkérdőjelezhetetlen igazságot rejt. Sokan szinte úgy készülnek erre az eseményre, mint valamilyen ünnepre. Családi és baráti társaságok járják az utakat, gondosan, szakértő szemmel válogatva, miben lehet érték. A megdöbbentő az, hogy jóval több „Józsi” és „Terka” vág neki a felfedezőutaknak, mint azt elsőre gondolnánk. Cikkünkből kiderül, hogy egyesek képesek szabadságot kivenni a munkahelyükön egy-egy értékesebb zsákmány reményében. És, hogy olykor mire bukkannak a szemfüles felderítők, az egészen elképesztő.</p>
      <p>Persze így is sok szemét marad hátra. Ezeket a hulladékkezelő járművek gyűjtik össze. Idén kétszer akkora mennyiséget, mint tavaly. Azt hiszem, ez erősen elgondolkodtató. A tudatosság talán segíthetne visszafogni a fölösleges halmozást. De egyelőre csak abban nyilvánul meg, hogy a „Józsik” és „Terkák” is alaposan megválogatják, mi kerüljön a platókra…</p>
    </article>
  </body>
</html>