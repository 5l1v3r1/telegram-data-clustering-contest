<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2824802-u-golosi-narikaut-so-uhvalenna-zakonu-pro-majdanciki-acenka-zataguut-v-radi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:54:00+00:00"/>
    <meta property="og:title" content="У “Голосі” нарікають, що ухвалення закону про “майданчики Яценка” затягують в Раді"/>
    <meta property="og:description" content="У Верховній Раді намагаються затягнути розгляд у другому читанні законопроєкту щодо запровадження спрощеної моделі оцінки об’єктів нерухомості та ухвалення його як закону."/>
  </head>
  <body>
    <article>
      <h1>У “Голосі” нарікають, що ухвалення закону про “майданчики Яценка” затягують в Раді</h1>
      <h2>У Верховній Раді намагаються затягнути розгляд у другому читанні законопроєкту щодо запровадження спрощеної моделі оцінки об’єктів нерухомості та ухвалення його як закону.</h2>
      <address>
        <time datetime="2019-11-25T10:54:00+00:00">25 Nov 2019, 10:54</time>
      </address>
      <p>Про це заявив перший заступник голови Комітету ВР з питань фінансів, податкової та митної політики Ярослав Железняк (фракція “Голос”) на своїй сторінці <a href="https://www.facebook.com/zheleznyak.y/posts/2442939835965503">у Facebook</a>.</p>
      <p>“Нумо поговорім про правки до законопроєкту 2047-д, які вбивають корупційні майданчики в оцінці. А саме про те, чому можна впевнено стверджувати, що його розгляд намагаються затягнути. На закон, який складається з п'яти сторінок, було подано 1004 правки. Це по 200+ правок на кожну сторінку... По фракціях: ОПЗЖ (“опозиційна платформа — За життя) — 407; ЄС (“Європейська солідарність”) — 247; позафракційні — 229; “За майбутнє” — 66; “Слуга народу” — 31; “Голос” + “Слуга народу” — 24; “Батьківщина” — 2”, — зауважив Железняк.</p>
      <p>Політик звернув увагу на те, що “рекордсмени” за кількістю поданих поправок у своїх поданнях наполягали на тому, щоб “кожна їхня правка була врахована в таблиці окремо”. Наприклад, за його словами, таке побажання зазначили у своїх поданнях депутати “Європейської солідарності” Олексій Гончаренко та Степан Кубів.</p>
      <p>“Дуже сподобалось, що деякі колеги вирішили надати два варіанти правок. Наприклад, пан Гончаренко, Волошин (Олег, ОПЗЖ, — ред.) та Требушкін (Руслан, позафракційний, — ред.), а рекордсмен за кількістю правок (146) - пані Плачкова (Тетяна, <a href="https://www.ukrinform.ua/tag-opzz">ОПЗЖ</a>, — ред.) надала навіть три варіанти правок”, — уточнив Железняк.</p>
      <p>Однак він запевнив, що затягнути розгляд законопроєкту №2047-д не вдасться.</p>
      <p>“Одразу скажу, що не вийде, навіть не мрійте про це. Тому що, як зазначив мій колега пан Яценко у своєму поданні правок: «не повинно бути інших "кормушок", що збирають плату з громадян". Тож очікуйте швидке схвалення законопроєкту 2047-д в цілому”, — додав парламентар.</p>
      <p>Як повідомляв Укрінформ, Верховна Рада 12 листопада ухвалила в першому читанні законопроєкт №2047-д "Про внесення змін до Податкового кодексу України щодо ліквідації корупційної схеми у сфері реєстрації інформації зі звітів про оцінку об'єктів нерухомості та прозорості реалізації майна".</p>
      <p>На розгляд парламенту було запропоновано три варіанти проєкту закону щодо ліквідації "майданчиків": №2047, 2047-1 та 2047-д. Комітет Верховної Ради з питань бюджету підтримав останній, доопрацьований проєкт.</p>
      <p>Авторизовані електронні майданчики з'явилися в Україні наприкінці 2017 року. Так, одна з поправок до Податкового кодексу передбачала появу посередників у процесі внесення звіту про оцінку нерухомості в Єдину базу. Схему пов'язують із народним депутатом кількох скликань Антоном Яценком ("майданчики Яценка"), однак сам Яценко заперечив будь-який зв'язок з цими майданчиками. Згаданий сервіс був посередником і пересилав за гроші дані оцінювача до Єдиної бази Фонду державного майна. За період із липня 2018 року до 10 жовтня 2019 року з населення на користь майданчиків було стягнуто понад 700 млн гривень. За даними ЗМІ, пов'язані з Яценком фірми заробили на цій схемі 23 млн гривень.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2816544-rada-zaprovadila-sprosenu-model-ocinki-obektiv-neruhomosti.html">Рада запроваджує спрощену модель оцінки об’єктів нерухомості</a>
      </blockquote>
      <p>У жовтні в парламенті виник скандал після того, як профільний комітет фактично відмовився усувати посередників з ринку оцінки майна. Членів комітету ВР з питань фінансів, податкової та митної політики від "Слуги народу" звинуватили в отриманні хабарів, оскільки за відповідний законопроєкт проголосували лише п'ятеро з них, і, таким чином, прийняття документа на комітеті було провалено. Тоді ж з’явилася інформація про те, що дехто з депутатів отримав по 30 тис. доларів хабаря за те, що не голосуватиме за законопроєкт.</p>
      <p>23 жовтня Спеціалізована антикорупційна прокуратура відкрила кримінальне провадження щодо можливого отримання хабаря у розмірі 30 тис. доларів 11 депутатами від "<a href="https://www.ukrinform.ua/tag-sluga-narodu">Слуги народу</a>". А Президент Володимир Зеленський заявив, що всі члени комітету повинні пройти перевірку на поліграфі.</p>
    </article>
  </body>
</html>