<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402421/%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C-%D8%AF%D8%B1-%D8%AA%D8%B1%D9%88%DB%8C%D8%AC-%D9%86%D9%85%D8%A7%D8%B2-%D8%AA%D9%84%D8%A7%D8%B4-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:25:44+00:00"/>
    <meta property="og:title" content="دستگاه‌های اجرایی در ترویج نماز تلاش کنند"/>
    <meta property="og:description" content="ایسنا/ایلام استاندار ایلام گفت: اقامه نماز در وقت خودش، به امر خدمت به مردم و پیشبرد اهداف نظام اسلامی کمک می‌کند که کارمند و مدیر بانشاط روحی مناسب بعد از اقامه نماز به امور مردم بپردازد."/>
  </head>
  <body>
    <article>
      <h6 class="kicker">استاندار:</h6>
      <h1>دستگاه‌های اجرایی در ترویج نماز تلاش کنند</h1>
      <address>
        <time datetime="2019-11-25T10:25:44+00:00">25 Nov 2019, 10:25</time>
      </address>
      <p>ایسنا/ایلام استاندار ایلام گفت: اقامه نماز در وقت خودش، به امر خدمت به مردم و پیشبرد اهداف نظام اسلامی کمک می‌کند که کارمند و مدیر بانشاط روحی مناسب بعد از اقامه نماز به امور مردم بپردازد.</p>
      <p> «قاسم سلیمانی دشتکی» در پنجمین اجلاس نماز استان، اظهار کرد:  یکی از جلوه‌های نماز، تلاش برای خدمت به مردم و خلق خداست وسعی شود بیشتر جلسات که عموم مدیران دستگاه‌های اجرایی در آن حضور دارند در بعدازظهرها تشکیل شود تا مدیران در وقت اداری در دستگاه اداری مربوطه خود حضورداشته باشند.</p>
      <p> وی تصریح کرد: رفتارهای عمومی و انسان‌ساز و آموزه‌های دینی و الهی باید در خانواده جاری و ساری باشد و کودکان در خانواده‌ها از همان دوران طفولیت و کودکی، بافرهنگ غنی دینی و آموزه‌های الهی و دینی آشنا شوند تا تبدیل به یک رفتار در آینده آنان شود.</p>
      <p> استاندار ایلام با اشاره به نقش مدارس در تقویت آموزه‌های دینی در بین دانش آموزان، گفت: مدرسه باید این آموزه‌های دینی را تقویت کند و البته باید معلم و مدیر مدرسه هم باید عامل به آموزه‌های دینی و نماز باشند و در این صورت است که ارزش‌های دینی در بین دانش آموزان تقویت می‌شود.</p>
      <p> وی بابیان اینکه الگوی بعدی نسل جوان و نوجوان ما مدیران، بزرگان، رهبران سیاسی و اجتماعی جامعه هستند، گفت: خود ارکان نماز از اذان تا پایان هرکدام فلسفه‌های مرتبط با خود را دارد، نماز اوج عبودیت انسان در برابر خداوند متعال است، نماز برای از بین بردن رفتارهای ناشایست بوده بازدارنده از حرکت به‌سوی معاصی و آسیب‌های اجتماعی است.</p>
      <p> استاندار ایلام بابیان اینکه نماز جماعت دعوت به اجماع، وحدت و همدلی است، افزود: همه ابعاد نماز یک امر فطری اجتماعی و غیر تظاهری است، در نماز به صفات الهی آراسته می‌شویم و خدمت به خدا و مردم را رأس کار خود را قرار می‌دهیم.</p>
      <p> سلیمانی دشتکی بابیان اینکه کسی که نماز می‌خواند، متصل به خدا و خداشناسی می‌شود، خاطرنشان کرد: نماز راهگشا و راهنمای زندگی انسان است و در صورت ترویج و توسعه نماز، بسیاری از آسیب‌های اجتماعی در جامعه مرتفع خواهد شد.</p>
      <p>  وی بابیان اینکه آموزش‌وپرورش یکی از پایه‌های ترویج و اقامه نماز است، خاطرنشان کرد: دستگاه‌های اجرایی در ترویج نماز تلاش کنند، اقامه نماز در وقت خودش، به امر خدمت به مردم و پیشبرد اهداف نظام اسلامی کمک می‌کند که کارمند و مدیر ما بانشاط روحی مناسب بعد از اقامه نماز به امور مردم بپردازد.</p>
      <p>در این مراسم از دستگاه‌های برتر در حوزه نماز با حضور مدیرکل قرآن، عترت و نماز وزارت آموزش‌وپرورش کشور، استاندار ایلام و نماینده ولی‌فقیه در استان و امام‌جمعه ایلام تقدیر شد.</p>
      <p>انتهای پیام</p>
    </article>
  </body>
</html>