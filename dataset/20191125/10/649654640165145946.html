<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/sudstvo-kao-vlast-na-fpn-u-29-i-30-novembra/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T10:12:38+00:00"/>
    <meta property="og:title" content="„Sudstvo kao vlast“ na FPN-u 29. i 30. novembra"/>
    <meta property="og:description" content="Dvodnevnu naučnu konferenciju &quot;Sudstvo kao vlast&quot; Centar za pravosudna istraživanja (CEPRIS) organizuje u petak i subotu, 29. i 30. novembra na Fakultetu političkih nauka  u Beogradu. "/>
  </head>
  <body>
    <article>
      <h1>„Sudstvo kao vlast“ na FPN-u 29. i 30. novembra</h1>
      <h2>Naučna konferencija u organizaciji Centra za pravosudna istraživanja (CEPRIS)</h2>
      <address><time datetime="2019-11-25T10:12:38+00:00">25 Nov 2019, 10:12</time> by <a rel="author">Danas Online</a></address>
      <p>
        <b>Dvodnevnu naučnu konferenciju „Sudstvo kao vlast“ Centar za pravosudna istraživanja (CEPRIS) organizuje u petak i subotu, 29. i 30. novembra na Fakultetu političkih nauka  u Beogradu. </b>
      </p>
      <p>„Iako je Ustavom Srbije predviđeno da „uređenje vlasti počiva na podeli vlasti na zakonodavnu, izvršnu i sudsku“ (čl. 4), sudstvo se u našem društvu po pravilu ne percipira kao nosilac vlasti, pa se tako i njegova nezavisnost na dnevnoj bazi ugrožava od strane drugih političkih aktera, a pre svega izvršne vlasti“, ističu iz CEPRIS-a. Dodaju da postoji asimetrija unutar sistema podele vlasti koja narušava ravnotežu u prilog izvršne vlasti, a sudstvo je u ovoj podeli „najmanje moćna grana“. </p>
      <p>Predstojeća naučna konferencija ima za cilj, kako navode u saopštenju, da razmotri različite aspekte ove problematike, kao što su: ustavnopravni okvir ustanovljenja sudstva kao vlasti, organizacione, profesionalne i političko-kulturne pretpostavke za ustanovljenje sudstva kao vlasti, izvore legitimnosti sudske vlasti, zakonodavstvo i sudstvo kao pravne vlasti – sudske odluke kao (faktički) izvor prava, sudstvo u zaštiti ljudskih prava, ustavno sudstvo – četvrta grana vlasti?, sudska vlast u demokratskim režimima – sudovi kao politički akteri, sudstvo u sistemu podele vlasti – odnosi sa legislativom i egzekutivom.</p>
      <p>Pozdravni govor poveren je Marku Simendiću, a među govornicima najavljeni su Dejan Pavlović, Biljana Đorđević, Danilo Vuković, Valerija Dabetić, Goran Dajović, Goran Ilić (Prepreke za nezavisnost javnog tužilaštva), Svetlana Nenadić, Ana Milojević, Jovana Zec (Odluke Vrhovnog kasacionog suda kao formalni izvor prava), Bojan Spaić, Miloš Hrnjaz, Ana Zdravković (Međunarodni sud pravde –vladalac ili mislilac?).</p>
      <h3>Povezani tekstovi:</h3>
    </article>
  </body>
</html>