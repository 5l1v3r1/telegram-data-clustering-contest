<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/diethni/125926/i-lvmh-exagorazei-tin-tiffany-enanti-162-dis-dolarion"/>
    <meta property="og:site_name" content="Insider"/>
    <meta property="article:published_time" content="2019-11-25T10:00:00+00:00"/>
    <meta property="og:title" content="Η LVMH εξαγοράζει την Tiffany έναντι 16,2 δισ. δολαρίων"/>
    <meta property="og:description" content="LVMH και Tiffany αναμένουν η συμφωνία να ολοκληρωθεί στα μέσα του 2020."/>
  </head>
  <body>
    <article>
      <h1>Η LVMH εξαγοράζει την Tiffany έναντι 16,2 δισ. δολαρίων</h1>
      <h2>LVMH και Tiffany αναμένουν η συμφωνία να ολοκληρωθεί στα μέσα του 2020.</h2>
      <address>
        <time datetime="2019-11-25T10:00:00+00:00">25 Nov 2019, 10:00</time>
      </address>
      <p>Σε συμφωνία ύψους 16,2 δισ. δολαρίων για την εξαγορά της <b>Tiffany </b>κατέληξε η<b> LVMH</b>, μετά από μήνες διαπραγματεύσεων. Όπως επιβεβαίωσε η μητρική της Louis Vuitton, θα προχωρήσει με την εξαγορά της αμερικανικής εταιρείας πολυτελών κοσμημάτων.</p>
      <p>Σύμφωνα με <a href="https://www.reuters.com/article/us-tiffany-m-a-lvmh/lvmh-agrees-16-2-billion-deal-for-jeweler-tiffany-idUSKBN1XZ0K9">σχετικό δημοσίευμα του Reuters</a>, πρόκειται για τη μεγαλύτερη εξαγορά που έχει κάνει μέχρι σήμερα η εταιρεία κατασκευής ειδών πολυτελείας.</p>
      <p>Σε κοινή ανακοίνωση, οι δύο όμιλοι αναφέρουν πως «κατέληξαν σε οριστική συμφωνία για την απόκτηση της Tiffany από τον LVMH στην τιμή των 135 δολαρίων ανά μετοχή. Η συναλλαγή αποτιμά την Tiffany σε περίπου 14,7 δισ. ευρώ, δηλαδή 16,2 δισ. δολάρια».</p>
      <p>Ήδη από χθες το βράδυ, πηγές που γνώριζαν το θέμα είχαν δηλώσει πως η Tiffany και ο LVMH πλησίαζαν σε συμφωνία στις διαπραγματεύσεις που συνεχίζονταν από τα μέσα Οκτωβρίου.</p>
      <h3>Ενισχύεται η θέση της LVMH</h3>
      <p>Η συμφωνία θα δώσει ώθηση στο μικρότερο τμήμα δραστηριοποίησης της LVMH, αυτό των κοσμημάτων και ρολογιών.</p>
      <p>«Η απόκτηση της Tiffany θα ενισχύσει τη θέση της LVMH στα κοσμήματα και θα αυξήσει περαιτέρω την παρουσία της στις ΗΠΑ», ανέφεραν σε κοινή τους ανακοίνωση LVMH και Tiffany.</p>
      <p>«Έχουμε τη φιλοδοξία να κάνουμε να λάμψει αυτή η εμβληματική μάρκα χρησιμοποιώντας όλη τη φροντίδα και όλη την αποφασιστικότητα που αναπτύξαμε για όλους τους οίκους που ενώθηκαν μαζί μας στη διάρκεια της ιστορίας μας», σχολίασε ο Μπερνάρ Αρνό, σύμφωνα με ανακοίνωση.</p>
      <p>Η Tiffany είναι «μια επιχείρηση που έχει μοναδική στον κόσμο κληρονομιά και θέση στην αγορά της υψηλής κοσμηματοποιίας» και η οποία «μας εμπνέει τεράστιο σεβασμό και μεγάλο θαυμασμό». «Χαιρόμαστε που θα της επιτρέψουμε να συνεχίσει να ακτινοβολεί στο μέλλον», υπογράμμισε ο Αρνό.</p>
      <p>Ο γαλλικός όμιλος είχε αρχικά προτείνει στις 15 Οκτωρίου 120 δολάρια ανά μετοχή της Tiffany, η οποία είναι γνωστή για τις βέρες και τα διαμάντια της, πριν ανεβάσει αυτή την πρόταση σε περίπου 130 δολάρια την περασμένη εβδομάδα. Αυτή η τελευταία προσφορά είχε παρακινήσει την Tiffany να αποκαλύψει τους λογαριασμούς της στον LVMH, ο οποίος τελικά αποφάσισε να προτείνει 135 δολάρια ανά μέτοχή της Tiffany.</p>
      <p>Οι δυο εταιρείες αναμένουν η συμφωνία να ολοκληρωθεί στα μέσα του 2020.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/diethni/125925/frozen-ii-rekor-eispraxeon-me-127-ekat-dolaria-proto-sabbatokyriako"/>
        <a href="https://www.insider.gr/epiheiriseis/diethni/125827/levi-strauss-se-10-hronia-den-tha-yparhoyn-megethi"/>
        <a href="https://www.insider.gr/diethni/aytokinito/125819/tesla-fiasko-me-ta-thorakismena-parathyra-toy-cybertruck-pics-vid"/>
      </related>
    </article>
  </body>
</html>