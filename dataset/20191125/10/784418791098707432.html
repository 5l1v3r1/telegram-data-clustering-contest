<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%9c%d7%a4%d7%a0%d7%99-%d7%90%d7%a8%d7%99%d7%90%d7%9c-%d7%91%d7%99%d7%aa%d7%a8-%d7%95%d7%9e%d7%95%d7%93%d7%99%d7%a2%d7%99%d7%9f-%d7%a2%d7%99%d7%9c%d7%99%d7%aa-%d7%9e%d7%95%d7%91%d7%99%d7%9c%d7%95/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T10:10:17+00:00"/>
    <meta property="og:title" content="לפני אריאל: ביתר ומודיעין עילית מובילות בהתחלות בנייה ביו&quot;ש"/>
    <meta property="og:description" content="צניחה בהתחלות בניה ביהודה ושומרון במחצית השנייה של 2019 • אולם בעשור האחרון - כל דירה שניה שנבנתה היא צמודת קרקע; 60% מהבניה בעשור האחרון נעשתה ביישובים קטנים של עד 10,000 תושבים; והשורה התחתונה מגלה - הערים החרדיות מובילות • ומי אשם בצניחה?  "/>
  </head>
  <body>
    <article>
      <h1>לפני אריאל: ביתר ומודיעין עילית מובילות בהתחלות בנייה ביו"ש</h1>
      <address><time datetime="2019-11-25T10:10:17+00:00">25 Nov 2019, 10:10</time> by <a rel="author">שאול כהנא</a></address>
      <p>
        <b>צניחה בהתחלות בניה ביהודה ושומרון במחצית השנייה של 2019 • אולם בעשור האחרון – כל דירה שניה שנבנתה היא צמודת קרקע; 60% מהבניה בעשור האחרון נעשתה ביישובים קטנים של עד 10,000 תושבים; והשורה התחתונה מגלה – הערים החרדיות מובילות • ומי אשם בצניחה?</b>
      </p>
      <p>
        <b> </b>
      </p>
      <p>ניתוח של נתוני הלמ"ס על התחלות בנייה ביהודה ושומרון מצביע על צניחה במחצית השניה של 2019, עם בנייתן של 827 דירות בלבד. בחישוב שנתי מדובר על צניחה של 27% לעומת 2,279 דירות בשנת 2018. בסה"כ נבנו בעשור האחרון 19,634 דירות. שנת 2016 היתה שנת שיא בבניה ביו"ש, עם בניה של 3,211 דירות, ובשנת 2017 נבנו 1,697 דירות.</p>
      <p>בבדיקה של מאפייני הבניה ניתן לראות כי בעשור האחרון כל דירה שניה שנבנתה ביו"ש היא צמודת קרקע, ואין כלל בניה של בניינים מעל ל-10 קומות.</p>
      <p>התפלגות הבניה לפי יישובים מראה כי 60% מהבניה בעשור האחרון נעשתה ביישובים קטנים של עד 10,000 תושבים, שם נבנו 11,628 דירות. שאר הבניה נעשתה בערים גדולות יותר, שהמובילות בבניה הן: מודיעין עילית עם 2,310 דירות, ביתר עילית עם 1,906 דירות, אריאל עם 1,718 דירות, גבעת זאב עם 1,283 דירות ומעלה אדומים עם 732 דירות.</p>
      <p>עזרא ערוסי, מנכ"ל חברת משהב הבונה ביו"ש, טוען, כי הצניחה בהתחלות הבנייה, נובעת מהעובדה שהיצע הקרקעות הצטמצם משמעותית בישובים ביו"ש.</p>
      <p>לדבריו, "שנת 2016 היתה שנת שיא בבנייה, נבנו ביו"ש אלפי דירות חדשות, אי לכך לא נותרו הרבה קרקעות לבנות עליהן, זאת הסיבה שמשנת 2016 החלה צניחה משמעותית בבנייה. רוב הישובים ביו"ש הינם ישובים קטנים-בינוניים, שאין בהם מסות של קרקעות, לכן ניתן לראות זליגה של רוכשים לכיוון ישובים גדולים כמו מודיעין עילית, שם יש שטחים גדולים יותר לבנייה".</p>
      <p>עוד אמר, כי "יחד עם זאת בימים אלו עובדים על תוכניות פיתוח מואצות, של הישובים הקטנים ביו"ש ואני מניח שבשנים הקרובות נראה שוב זינוק בהתחלות הבניה".</p>
      <p>ואילו דרור אוהב ציון, מנכ"ל ובעלים של חברת 'דרא שיווק נדל"ן' המשווקת שמונה פרויקטים ביהודה ושומרון אומר, כי לדעתו, "הצניחה בהתחלות הבניה היא פועל יוצא של מיעוט במכרזי קרקע שיצאו בשנתיים האחרונות בערים ובישובים הגדולים ביו"ש דוגמת אריאל, מעלה אדומים, אפרת וכו'. העובדה שחצי מסך הדירות שנבנו הן של צמודי קרקע אינה מפתיעה".</p>
      <p>לדבריו, "יו"ש מאופיינת בריבוי ישובים קהילתיים קטנים המושכים אליהם משפרי דיור המבקשים איכות חיים במחיר אפשרי".</p>
      <p>לדברי אוהב ציון, "יו"ש מציעה צמודי קרקע במחירים של 1.8-2.2 מיליון שקל, מה שמושך רכישה על בסיס כלכלי למשפרי דיור מהערים הגדולות, ללא קשר להתיישבות על בסיס אידאולוגי". הוא מציין כדוגמה את היישוב נילי הממוקם 10 דקות נסיעה ממודיעין, ובו ניתן לרכוש קוטג' דו משפחתי בכשני מיליון שקלים – "פחות ממחירה של דירת 4 חדרים במודיעין".</p>
    </article>
  </body>
</html>