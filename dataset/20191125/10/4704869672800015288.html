<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bp-pindel-uznajmy-chrystusa-za-krola-przez-nasz-wolny-wybor-d577492/"/>
    <meta property="og:site_name" content="eKAI"/>
    <meta property="article:published_time" content="2019-11-25T10:07:00+00:00"/>
    <meta property="og:title" content="Bp Pindel: uznajmy Chrystusa za Króla przez nasz wolny wybór"/>
    <meta property="og:description" content="O tym, że Jezus jest królem na wzór Dawida – dzieli z całą ludzkością naturę człowieka – a jednocześnie Jego panowanie jest absolutnie Boskiego pochodzenia i obejmuje cały świat oraz każdego człowieka"/>
  </head>
  <body>
    <article>
      <h1>Bp Pindel: uznajmy Chrystusa za Króla przez nasz wolny wybór</h1>
      <address><time datetime="2019-11-25T10:07:00+00:00">25 Nov 2019, 10:07</time> by <a rel="author">rk</a></address>
      <p>
        <b>O tym, że Jezus jest królem na wzór Dawida – dzieli z całą ludzkością naturę człowieka – a jednocześnie Jego panowanie jest absolutnie Boskiego pochodzenia i obejmuje cały świat oraz każdego człowieka przypomniał bp Roman Pindel, który 24 listopada, w uroczystość Chrystusa Króla Wszechświata, przewodniczył Eucharystii w kościele NSPJ w Bielsku-Białej. Podczas liturgii z udziałem m.in. członków diecezjalnej Akcji Katolickiej i Katolickiego Stowarzyszenia Młodzieży, dla których uroczystość Chrystusa Króla Wszechświata jest dorocznym świętem patronalnym, ordynariusz bielsko-żywiecki zachęcił, by uznać panowanie Chrystusa, „aby był Królem wszechświata nie tylko z nadania Ojca, ale i z naszego wolnego wyboru oraz poddania Mu naszej woli”.</b>
      </p>
      <p>Duchowny przybliżył początki biblijnego rozumienia królowania. Zauważył, że księgi biblijne w dwóch miejscach opisują namaszczenie Dawida na króla – w jednym staje się on królem elekcyjnym wybranym przez pokolenia Izraela, w drugim zostaje namaszczony potajemnie przez proroka Samuela, gdy królem jest jeszcze Saul.</p>
      <p>„Jezus jest królem wszechświata na wzór Dawida także i w tym sensie, że Jego panowanie jest Boskiego pochodzenia i nie potrzeba ludzkiej zgody, by miał władzę nad światem. Jezus mający władzę nad każdym człowiekiem i reprezentujący całą ludzkość składa ofiarę z Siebie i przedstawia ją Ojcu, ona zaś dokonana jeden raz w dziejach świata wystarcza za wszystkie grzechy świata. Jest nieporównywalna nawet ze wszystkimi ofiarami, które by mogły być złożone przez wszystkich ludzi. Na znak tego zadośćuczynienia Bóg wskrzesza Jezusa z martwych i pozwala Mu być jedynym Pośrednikiem, wstawiającym się nieustannie przed Ojcem jako ten, który Mu poddaje wszystko w sposób doskonały” – kontynuował kaznodzieja.</p>
      <p>Na koniec wezwał, by uznać panowanie Chrystusa, „aby był Królem wszechświata nie tylko z nadania Ojca, ale i z naszego wolnego wyboru”. „Przede wszystkim przez poddanie Mu naszej woli, we wszystkim co czynimy w domu pracy, naszym zaangażowaniu w Kościele, w naszej misji i w naszym apostolstwie” – dodał.</p>
      <p>Eucharystię wspólnie z biskupem celebrowali asystenci parafialni Akcji Katolickiej i KSM – 25 kapłanów.</p>
      <p>Akcja Katolicka w diecezji bielsko-żywieckiej została erygowana przez bp. Tadeusza Rakoczego w listopadzie 1996 r. Obecnie w diecezji istnieje kilkadziesiąt parafialnych oddziałów tego stowarzyszenia.</p>
      <footer>Bielsko - Biała Ⓒ Ⓟ</footer>
    </article>
  </body>
</html>