<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/allison-2021-divertente-per-gli-ingegneri-mercedes-ferrari-redbull-mclaren-469094.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T10:45:52+00:00"/>
    <meta property="og:title" content="Allison: “2021 divertente per gli ingegneri”"/>
    <meta property="og:description" content="Il direttore tecnico della Mercedes ha sottolineato che il nuovo regolamento è sicuramente stimolante per chi progetta le monoposto"/>
  </head>
  <body>
    <article>
      <h1>Allison: “2021 divertente per gli ingegneri”</h1>
      <h2>Il direttore tecnico della Mercedes ha sottolineato che il nuovo regolamento è sicuramente stimolante per chi progetta le monoposto</h2>
      <address><time datetime="2019-11-25T10:45:52+00:00">25 Nov 2019, 10:45</time> by <a rel="author">Marco Belloro</a></address>
      <p>Tra il 2016 e il 2017 la F1 ha avuto l’ultimo <b>cambio regolamentare</b> vistoso, con le dimensioni delle vetture che sono aumentate notevolmente anche grazie al ritorno di gomme posteriori generosissime e decisamente più grandi rispetto a quelle anteriori. L’intenzione era dare alle monoposto più grip meccanico per permettere ai piloti di duellare di più, ma l’aerodinamica è sempre riuscita ad avere la meglio costringendo chi insegue a salti mortali per restare negli scarichi della vettura che precede nel momento in cui le prestazioni tra le due macchine non presentano grandi differenze.</p>
      <blockquote>
        <a href="https://www.formulapassion.it/manifestomotore/zoom/f1-2021-auto-regole-regolamento-federazione-come-saranno-guida-alle-novita-464617.html">F1 2021, guida alle novità</a>
      </blockquote>
      <p>Nel 2021 la F1 vivrà nuovamente un’altra <b>rivoluzione</b> all’insegna dello spettacolo. Liberty Media e la Federazione hanno stilato un regolamento non all’inseguimento della prestazione pura, che verrà sacrificata nel tentativo di favorire lo show. L’obiettivo delle regole per il 2021 è permettere una volta per tutte a chi insegue di non subire troppa perdita di carico aerodinamico e per questo è stato favorito l’effetto suolo.</p>
      <blockquote>
        <a href="https://www.formulapassion.it/motorsport/live/f1-2021-la-conferenza-stampa-fia-diretta-464556.html">F1 2021, conferenza stampa FIA: “Vetture più lente di tre secondi”</a>
      </blockquote>
      <p><b>James Allison</b>, direttore tecnico della Mercedes, ai microfoni di <i>Motorsport.com</i> ha sottolineato che ogni volta che la F1 annuncia un cambio di filosofia regolamentare gli ingegneri festeggiano. Ottimizzare un progetto sulle stesse basi è una sfida complicata che non sempre viene vinta, diverso è rapportarsi con un foglio completamente bianco. <i>“Sarei uno strano ingegnere di Formula 1 se non fossi entusiasta di avere delle nuove regole da studiare ed interpretare per trovare il modo di rendere la vettura il più veloce possibile</i> – le parole di Allison –<i> per noi il lavoro degli ultimi anni, ed in particolare delle ultime settimane, è stato faticoso, ma adesso arriva il divertimento. Abbiamo finalmente chiaro il quadro delle regole su cui metterci al lavoro”.</i></p>
      <blockquote>
        <a href="https://www.formulapassion.it/motorsport/formula-1/fia-al-lavoro-per-evitare-una-brawn-gp-bis-ferrari-mercedes-renault-redbull-451523.html">FIA al lavoro per evitare una Brawn GP-bis</a>
      </blockquote>
      <p>FIA e Liberty hanno provato ad immaginare tutte le vie che le scuderie potrebbero intraprendere cercando di anticipare ogni mossa a livello delle famose ‘<b>zone grigie</b>‘. Allison ha commentato così gli obiettivi che si sono posti i proprietari della F1 nel momento in cui hanno deciso di sposare questa linea tecnica: <i>“Hanno obiettivi molto ambiziosi, ma al tempo stesso difficili da realizzare. Credo che il valore del lavoro della Federazione verrà pesato da quante difficoltà avremo nel realizzare un pacchetto competitivo”.</i></p>
      <footer>RIPRODUZIONE RISERVATA</footer>
    </article>
  </body>
</html>