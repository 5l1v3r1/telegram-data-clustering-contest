<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/movie/92767/"/>
    <meta property="og:site_name" content="Sanook"/>
    <meta property="article:published_time" content="2019-11-25T10:22:51+00:00"/>
    <meta property="og:title" content="รีวิว Countdown มรณานุสติฉบับแอพลิเคชั่น"/>
    <meta property="og:description" content=" "/>
  </head>
  <body>
    <article>
      <h1>รีวิว Countdown มรณานุสติฉบับแอพลิเคชั่น</h1>
      <address><time datetime="2019-11-25T10:22:51+00:00">25 Nov 2019, 10:22</time> by <a rel="author">@PRETTYPLASALID</a></address>
      <figure>
        <img src="https://s.isanook.com/mv/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL212LzAvdWQvMTgvOTI3NjcvNi5qcGc=.jpg"/>
      </figure>
      <p>
        <b> </b>
      </p>
      <p>“ความตาย” ถือเป็นเรื่องน่ากลัวสำหรับมนุษย์หลายคน เพราะพวกเขาไม่รู้ว่าหากเราตายไปแล้ว เราจะไปไหน จะเจ็บปวดทุกข์ทรมานหรือเปล่า มันอาจจะเป็นความเศร้าที่เราอาจจะไม่มีโอกาสได้พบหน้ากับคนในครอบครัวหรือคนที่เรารักอีกก็เป็นได้ ดังนั้นความตายจึงถือเป็นภัยคุกคามในชีวิตประการหนึ่ง</p>
      <p> </p>
      <p>จะดีแค่ไหนถ้าหากเรามีโอกาสรู้วันตายของตัวเอง <a href="https://www.sanook.com/movie/">หนัง</a>เรื่อง <a href="http://www.sanook.com/movie/92705/">Countdown</a> จึงตั้งโจทย์เก๋ๆขึ้นมาว่า ถ้าหากมีแอพพลิเคชั่นที่สามารถบอกจำนวนระยะเวลาที่เราเหลืออยู่บนโลกใบนี้ จะเกิดอะไรขึ้นบ้าง ซึ่งฉากแรก<a href="https://www.sanook.com/movie/">หนัง</a>ก็พอจะอธิบายปรากฏการณ์การทำงานของแอพฯ ดังกล่าวได้อย่างน่าสนใจทีเดียว</p>
      <p> </p>
      <p>หนังเปิดเรื่องมาที่ตัวละครคอร์ทนีย์ (แอนนา วินเทอร์) และแฟนหนุ่มอีแวน (ดิลอน เลนน์) ได้โหลดแอพฯ มาใช้ ปรากฏว่าคอร์ทนีย์จะตายในอีกไม่กี่ชั่วโมงข้างหน้า ขณะที่แฟนหนุ่มอีแวนที่กำลังตกอยู่ในสภาพเมาเหล้ากำลังได้ที่ อาสาจะขับรถพาเธอไปส่งที่บ้าน แต่คอร์ทนีย์ ประเมินว่าหากตัดสินใจขึ้นรถ เธออาจจะตายเพราะประสบอุบัติเหตุทางรถยนต์</p>
      <p> </p>
      <figure>
        <img src="https://s.isanook.com/mv/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL212LzAvdWQvMTgvOTI3NjcvMS5qcGc=.jpg"/>
      </figure>
      <p> </p>
      <p> คอร์ทนีย์จึงตัดสินใจเดินกลับบ้าน แต่ระหว่างทางเธอกลับพบสถานการณ์แปลกๆ และเมื่อถึงบ้านคอร์ทนีย์กลับเสียชีวิตก่อนเวลาที่นาฬิกาในแอพฯ บอกไว้ไม่นาน ตัดสลับกลับมาที่รถของอีแวน ซึ่งอยู่ในสภาพชนอัดกับต้นไม้และกิ่งไม้ขนาดใหญ่ได้พุ่งทะลุเสียบเบาะที่นั่งข้างคนขับ ซึ่งหมายความว่าหากคอร์ทนีย์ขึ้นรถคันนี้มา เธอก็ต้องเสียชีวิตอยู่ดี แสดงให้เห็นว่าต่อให้เธอจะขึ้นรถ หรือ เดินกลับบ้านด้วยตัวเอง ชะตาเธอกำลังจะต้องถึงฆาตอยู่ดี</p>
      <p> </p>
      <figure>
        <img src="https://s.isanook.com/mv/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL212LzAvdWQvMTgvOTI3NjcvMy5qcGc=.jpg"/>
      </figure>
      <p> </p>
      <p>เมื่อคนดูได้รับทราบเงื่อนไขการทำงานของแอพฯบอกวันตายแล้ว หนังจึงเลือกที่จะเล่าเรื่องของนางพยาบาลสาวควินน์ แฮร์ริส(อลิซาเบธ เลล) ที่โหลดแอพฯ นี้มาใช้และพบว่าตัวเองเหลือเวลาแค่เพียง 2 วันเท่านั้น เธอจึงพยายามทุกวิถีทางในการรักษาชีวิตของตัวเองก่อนเวลาจะหมดลง</p>
      <p> </p>
      <figure>
        <img src="https://s.isanook.com/mv/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL212LzAvdWQvMTgvOTI3NjcvMi5qcGc=.jpg"/>
      </figure>
      <p> </p>
      <p>แน่นอนว่าเหตุการณ์หลังจากนี้ หนังจะพาคนดูไปสืบสาวต้นตอและวิธีการ “โกงความตาย” ของนางเอก ซึ่งคำอธิบายที่ปรากฏอยู่ในหนังนั้นก็ออกจะขี้โกงคนดูอยู่ไม่น้อย แถมบรรดาเหตุผลต่างๆที่หนังพยายามจะทำให้คนดูเชื่อไปกับหนัง ก็เรียกได้ว่าสอบตกไม่เป็นท่า (แต่ถ้าจะดูเอาแบบจ้อจี้ ติดตลก เหตุผลที่หนังบอกคนดูก็พอจะพยักหน้าให้คะแนนความเลอะเทอะได้เล็กๆน้อยๆ)</p>
      <p> </p>
      <figure>
        <img src="https://s.isanook.com/mv/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL212LzAvdWQvMTgvOTI3NjcvNS5qcGc=.jpg"/>
      </figure>
      <p> </p>
      <p>กล่าวพอสรุปคือ Countdown เป็นหนังที่ดูให้บรรยากาศความน่ากลัวและชวนอึดอัดในช่วง 30 นาทีแรก แต่เมื่อหนังเริ่มอธิบายเหตุผล และพาคนดูไปสำรวจสถานการณ์รอบตัวนางเอก มันก็เริ่มทวีความไม่น่าเชื่อถือ และน่าหัวเราะขึ้นเรื่อยๆ อย่างน่าเสียดาย</p>
      <p> </p>
    </article>
  </body>
</html>