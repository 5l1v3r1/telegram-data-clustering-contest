<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/594805/%E0%A6%85%E0%A6%AD%E0%A7%8D%E0%A6%AF%E0%A6%A8%E0%A7%8D%E0%A6%A4%E0%A6%B0%E0%A7%80%E0%A6%A3-%E0%A6%85%E0%A6%A8%E0%A6%BF%E0%A7%9F%E0%A6%AE%E0%A7%87-%E0%A6%87%E0%A6%B8%E0%A6%BF-%E0%A6%95%E0%A6%BE%E0%A6%B0%E0%A7%8D%E0%A6%AF%E0%A6%95%E0%A7%8D%E0%A6%B0%E0%A6%AE-%E0%A6%AA%E0%A7%8D%E0%A6%B0%E0%A6%B6%E0%A7%8D%E0%A6%A8%E0%A7%87%E0%A6%B0-%E0%A6%AE%E0%A7%81%E0%A6%96%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T10:56:00+00:00"/>
    <meta property="og:title" content="অভ্যন্তরীণ অনিয়মে ইসি’র কার্যক্রম প্রশ্নের মুখে: মাহবুব তালুকদার"/>
    <meta property="og:description" content="অভ্যন্তরীণ অনিয়মের কারণে নির্বাচন কমিশনের কার্যক্রম প্রশ্নের মুখে পড়েছে বলে অভিযোগ তুলেছেন কমিশনার মাহবুব তালুকদার। তিনি বলেন, &amp;lsquo;নির্বাচন কমিশন সচিবালয়ে এক ধরনের স্বেচ্ছাচারিতা চলে আসছে যা সংবিধান, গণপ্রতিনিধিত্ব আদেশ, নির্বাচন কমিশন সচিবালয় আইন ও নির্বাচন কমিশন কার্যপ্রণালী..."/>
  </head>
  <body>
    <article>
      <h1>অভ্যন্তরীণ অনিয়মে ইসি’র কার্যক্রম প্রশ্নের মুখে: মাহবুব তালুকদার</h1>
      <address><time datetime="2019-11-25T10:56:00+00:00">25 Nov 2019, 10:56</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2018/08/30/10345a62521fa9a4818f07c32a382598-5b8789f7d6d4e.jpg"/>
        <figcaption>নির্বাচন কমিশনার মাহবুব তালুকদার</figcaption>
      </figure>
      <p>অভ্যন্তরীণ অনিয়মের কারণে নির্বাচন কমিশনের কার্যক্রম প্রশ্নের মুখে পড়েছে বলে অভিযোগ তুলেছেন কমিশনার মাহবুব তালুকদার। তিনি বলেন, ‘নির্বাচন কমিশন সচিবালয়ে এক ধরনের স্বেচ্ছাচারিতা চলে আসছে যা সংবিধান, গণপ্রতিনিধিত্ব আদেশ, নির্বাচন কমিশন সচিবালয় আইন ও নির্বাচন কমিশন কার্যপ্রণালী বিধিমালা সমর্থন করে না। অনেক ক্ষেত্রে সচিবালয়ের কোনও দায়বদ্ধতা নেই। কিন্তু নির্বাচন কমিশনকে প্রায় সবক্ষেত্রেই দায় বহন করতে হয়। এই অনভিপ্রেত অবস্থার অবসানের জন্য নির্বাচন কমিশন সংক্রান্ত বিষয়ে সংবিধান, গণপ্রতিনিধিত্ব আদেশ, নির্বাচন কমিশন সচিবালয় আইন ও নির্বাচন কমিশন কার্যপ্রণালী বিধিমালা কঠোরভাবে পরিপালন করা আবশ্যক। নির্বাচন কমিশন ও সচিবালয়ের মধ্যে সমন্বয় না থাকলে কোনও সুষ্ঠু নির্বাচন সম্ভব নয়।’</p>
      <p>সোমবার (২৫ নভেম্বর) বিকালে আগারগাঁওয়ের নির্বাচন ভবনের নিজ কার্যালয়ে সাংবাদিকদের সঙ্গে ব্রিফিংকালে তিনি এ অভিযোগ করেন।</p>
      <p>কমিশন সচিবালয়ে নিয়োগে অনিয়মের অভিযোগ তুলে মাহবুব তালুদকার বলেন, ‘কমিশন সচিবালয়ের সাম্প্রতিক কর্মচারী নিয়োগ পরীক্ষায় ১৩৫ পরীক্ষার্থীকে বহিষ্কার করা হয়েছে, কিন্তু কারও বিরুদ্ধে কোনও শাস্তিমূলক ব্যবস্থা গ্রহণ করা হয়নি। বিষয়টি সম্পর্কে আমি চিঠি দিয়ে বিশদভাবে জানতে চাই, কিছু প্রশ্নের জবাব চাই। জবাবে জানানো হয়, হাতের লেখার অমিল বা পরিচয়পত্রের অমিলের কারণে মৌখিক পরীক্ষার সময় ওই ১৩৫ জনকে বহিষ্কার করা হয়। প্রতারণার দায়ে তাদের মৌখিক পরীক্ষায় অকৃতকার্য দেখানো হয়েছে। কারও কারও কাছ থেকে লিখিত স্বীকারোক্তি নেওয়া হয়েছে বলে জানানো হয়।’</p>
      <p>নিয়োগ পরীক্ষার প্রশ্নপত্র তৈরি ও উত্তরপত্র যাচাইয়ের জন্য ঢাকা বিশ্ববিদ্যালয়ের একটি অনুষদকে চার কোটি আট লাখ টাকা দেওয়া হয়েছে উল্লেখ করে এই কমিশনার বলেন, ‘এই অর্থ প্রধান নির্বাচন কমিশনার অনুমোদন করলেও কতজন পরীক্ষককে কীভাবে এই টাকা দেওয়া হয় তার কোনও হিসাব নির্বাচন কমিশনের কাছে নেই। নিয়োগ কমিটির সদস্যও এ বিষয়ে অবহিত নন। কমিশন সচিবালয় পরীক্ষা সম্পর্কে কিছুই জানে না। পরীক্ষায় প্রশ্নপত্রের ধরনের বিষয়টিও প্রশ্নবিদ্ধ।’</p>
      <p>মাহবুব তালুকদার আরও জানান, ‘গত ১৪ নভেম্বর অনুষ্ঠিত কমিশন সভায় কমিশন সচিবালয় ওই নিয়োগ পরীক্ষা ও অর্থ ব্যয়ের বিষয়ে কমিশনকে কোনও পর্যায়েই অবহিত করেনি। এই বিষয়ে নির্বাচন কমিশনাররা জানতে চাইলে জবাবে কমিশন সচিবালয়ের সিনিয়র সচিব জানান, নিয়োগ বা এ সংক্রান্ত ব্যয় নির্বাচন কমিশনের এখতিয়ার বহির্ভূত। প্রধান নির্বাচন কমিশনারও তার বক্তব্য সমর্থন করেন। স্বাভাবিক কারণেই নির্বাচন কমিশনাররা ২৪ নভেম্বর ২০১৯ তারিখে প্রধান নির্বাচন কমিশনারের কাছে একটি ইউনোট পাঠিয়েছেন। তারা নির্বাচন কমিশন সচিবালয়ের কাজের বিষয়ে কমিশনের এখতিয়ার সম্পর্কে অবহিত হতে চেয়েছেন।’</p>
      <p>উল্লেখ্য, প্রধান নির্বাচন কমিশনার (সিইসি) কেএম নূরুল হুদার বিরুদ্ধে ইসি সচিবালয়ের কার্যক্রমে সম্পৃক্ত না করার অভিযোগ তুলেছেন চার কমিশনার। পাশাপাশি ইসির সিনিয়র সচিবের ওপরও তারা ক্ষোভ প্রকাশ করেছেন। এই ক্ষোভের কথা জানিয়ে রবিবার (২৪ নভেম্বর) তারা সিইসিকে একটি ইউনোট (আন-অফিসিয়াল নোট) দিয়েছেন।</p>
      <p>আরও পড়ুন- <a href="http://www.banglatribune.com/national/news/594425/%E0%A6%B8%E0%A6%BF%E0%A6%87%E0%A6%B8%E0%A6%BF%E0%A6%95%E0%A7%87-%E0%A6%87%E0%A6%89%E0%A6%A8%E0%A7%8B%E0%A6%9F-%E0%A6%95%E0%A7%8D%E0%A6%B7%E0%A7%81%E0%A6%AC%E0%A7%8D%E0%A6%A7-%E0%A6%9A%E0%A6%BE%E0%A6%B0-%E0%A6%95%E0%A6%AE%E0%A6%BF%E0%A6%B6%E0%A6%A8%E0%A6%BE%E0%A6%B0%E0%A7%87%E0%A6%B0">সিইসিকে ইউনোট ক্ষুব্ধ চার কমিশনারের</a></p>
      <p> </p>
      <p> </p>
      <p> </p>
      <footer>/ইএইচএস/এফএস/</footer>
    </article>
  </body>
</html>