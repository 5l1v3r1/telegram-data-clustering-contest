<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/900-kilowa-brytyjska-mina-sparalizowala-swinoujscie/"/>
    <meta property="og:site_name" content="Polsat News"/>
    <meta property="article:published_time" content="2019-11-25T10:13:00+00:00"/>
    <meta property="og:title" content="Mina sparaliżowała Świnoujście. Waży prawie tonę"/>
    <meta property="og:description" content="W poniedziałek z Kanału Piastowskiego w Świnoujściu wydobyto brytyjską minę lotniczą z czasów drugiej wojny światowej. Niewybuch jest transportowany na poligon morski. W akcji bierze udział załoga niszczyciela min ORP Flaming i Grupa Nurków Minerów."/>
  </head>
  <body>
    <article>
      <h1>Mina sparaliżowała Świnoujście. Waży prawie tonę</h1>
      <address>
        <time datetime="2019-11-25T10:13:00+00:00">25 Nov 2019, 10:13</time>
      </address>
      <p>
        <b>W poniedziałek z Kanału Piastowskiego w Świnoujściu wydobyto brytyjską minę lotniczą z czasów drugiej wojny światowej. Niewybuch jest transportowany na poligon morski. W akcji bierze udział załoga niszczyciela min ORP Flaming i Grupa Nurków Minerów.</b>
      </p>
      <related>
        <a href="https://www.polsatnews.pl/wiadomosc/2019-11-18/skradziony-w-niemczech-dzwig-pracowal-w-terminalu-gazowym-lng-w-swinoujsciu/"/>
      </related>
      <p>- Mina została podniesiona z dna i spoczęła na pokładzie niszczyciela min ORP Flaming, który wypływa ze Świnoujścia w stronę poligonu morskiego - powiedział rzecznik prasowy 8. Flotylli Obrony Wybrzeża kmdr ppor. Grzegorz Lewandowski. Jak dodał, mina zostanie zneutralizowana na poligonie morskim w godzinach popołudniowych.</p>
      <p>
        <a href="https://www.polsatnews.pl/wiadomosc/2019-11-18/dar-pomorza-przyplynie-do-gdanska-statek-bedzie-mial-wyjatkowego-dowodce/">
          <b>ZOBACZ: Niezwykły rejs "Daru Pomorza". 6-latek kapitanem żaglowca</b>
        </a>
      </p>
      <p>Lewandowski powiedział także, że akcja wydobycia miny przebiegła sprawnie i bez zakłóceń. Podczas wydobycia i transportu bomby poza główki portu w Świnoujściu wstrzymano ruch dla statków wchodzących z redy portu w kierunku Zalewu Szczecińskiego, a także ruch dla statków wychodzących z Zalewu Szczecińskiego na Zatokę Pomorską.</p>
      <p>Dla statków nawigujących w granicach portu ruch został wstrzymany w godzinach 9:00 - 10:00.</p>
      <p>
        <b>Utrudnienia w Świnoujściu</b>
      </p>
      <p>Z utrudnieniami radzić sobie musieli mieszkańcy Świnoujścia i użytkownicy przeprawy promowej. Od godziny 7:15 do 9:15 zamknięta była przeprawa promowa "Centrum". Z kolei promy na przeprawie "Warszów" nie pływały w godzinach 9:30 – 9:55.</p>
      <p>Na czas transportu miny poza świnoujski port zaplanowano czasowe zamknięcia dla ruchu kołowego i pieszego ulic położonych najbliżej toru wodnego, m.in. Wybrzeże Władysława IV, Bohaterów Września, Chrobrego, Jana z Kolna.</p>
      <p>W akcji wydobycia miny bierze udział załoga niszczyciela min ORP Flaming z 13. Dywizjonu Trałowców oraz żołnierze i Grupa Nurków Minerów z 12. Dywizjonu Trałowców.</p>
      <p>
        <a href="https://www.polsatnews.pl/wideo/82-latek-zajechal-droge-motocykliscie-ten-uderzyl-w-znak-i-urwalo-mu-noge-drastyczne-nagranie_6745254/">WIDEO - 82-latek zajechał drogę motocykliście. Ten uderzył w znak i urwało mu nogę [DRASTYCZNE NAGRANIE]</a>
      </p>
      <figure>
        <img src="https://s.redefine.pl/file/o2/redefine/cp/zw/zwf8uuu95sgikzp3x42rhqvomg76hfmy.jpg"/>
      </figure>
    </article>
  </body>
</html>