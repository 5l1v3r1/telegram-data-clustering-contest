<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/olsztyn-odroczono-sprawe-czeslawa-jerzego-malkowskiego-oskarzonego-o-gwalt/25t82q1"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T10:04:37+00:00"/>
    <meta property="og:title" content="Odroczono sprawę b. prezydenta Olsztyna oskarżonego o gwałt"/>
    <meta property="og:description" content="Rozpoznawanie sprawy apelacyjnej byłego prezydenta Olsztyna Czesława Jerzego Małkowskiego zostało odroczone ze względu na to, że oskarżony przebywa w szpitalu, gdzie czeka na zabieg."/>
  </head>
  <body>
    <article>
      <h1>Odroczono sprawę b. prezydenta Olsztyna oskarżonego o gwałt</h1>
      <h2>Rozpoznawanie sprawy apelacyjnej byłego prezydenta Olsztyna Czesława Jerzego Małkowskiego zostało odroczone ze względu na to, że oskarżony przebywa w szpitalu, gdzie czeka na zabieg.</h2>
      <address><time datetime="2019-11-25T10:04:37+00:00">25 Nov 2019, 10:04</time> by <a rel="author">PAP</a></address>
      <p>Małkowski, który jest oskarżony o gwałt, chce osobiście uczestniczyć w rozprawie.</p>
      <p>Sąd Okręgowy w Olsztynie w całości wyłączył jawność rozpoznawania sprawy <a href="https://wiadomosci.onet.pl/wybory-samorzadowe/wybory-2018-olsztyn-czeslaw-jerzy-malkowski-kandydatem-na-prezydenta-olsztyna/zqh0z00">Czesława Jerzego Małkowskiego</a>. Sąd uzasadnił swoją decyzję możliwością obrazy dobrych obyczajów i ważnym interesem pokrzywdzonej.</p>
      <p>Małkowski w przeszłości zgodził się na podawanie jego personaliów.</p>
      <ul>
        <li>
          <b>Zobacz również: </b>
          <a href="https://olsztyn.onet.pl/sprawa-czeslawa-malkowskiego-rzekoma-pokrzywdzona-zlozyla-apelacje/mkvx33f">Czesław Małkowski uniewinniony. Prokuratura i pokrzywdzona chcą uzasadnienia</a>
        </li>
      </ul>
      <p>Pełnomocnik Czesława Małkowskiego adwokat Marek Gawryluk poinformował po wyjściu z sali rozpraw, że proces apelacyjny nie rozpoczął się z powodu wniosku Małkowskiego. - Pan Małkowski dotąd uczestniczył w każdej rozprawie i w tej także by chciał uczestniczyć. Niestety, z powodu nagłej zmiany terminu zabiegu, jaki pan Małkowski ma przejść we wtorek w szpitalu, nie mógł się dziś zjawić w sądzie. Dlatego poprosił o wyznaczenie nowego terminu - powiedział Gawryluk. Sąd uwzględnił ten wniosek i wyznaczył nowy termin na 9 grudnia.</p>
      <p>W rozmowie z mecenas Gawryluk zapewnił, że zabieg, jaki ma przejść Małkowski nie wiąże się z długim procesem rekonwalescencji, nie wymaga od Małkowskiego dłuższego pobytu w szpitalu. - Z całą pewnością 9 grudnia będzie mógł w rozprawie uczestniczyć - dodał mecenas.</p>
      <p>Pierwotnie Małkowski miał przejść zabieg w ubiegłym tygodniu, ale jak mówił w lokalnej prasie - nagle zmieniono mu termin stawienia się w szpitalu.</p>
      <ul>
        <li><b>Czytaj także:</b> <a href="https://olsztyn.onet.pl/czeslaw-malkowski-uniewinniony-prokuratura-i-pokrzywdzona-chca-uzasadnienia/9x98jct">Czesław Małkowski uniewinniony. Prokuratura i pokrzywdzona chcą uzasadnienia</a></li>
      </ul>
      <p>Czesław Jerzy Małkowski to były prezydent Olsztyna, którego w 2008 roku jedna z urzędniczek ratusza oskarżyła o gwałt. Miało do niego dojść, gdy kobieta była w zaawansowanej ciąży. Zarzuty urzędniczki potwierdziła prokuratura, która sformułowała wobec Małkowskiego akt oskarżenia.</p>
      <p>- Nadal uważamy, że do przestępstwa doszło, i że oskarżony powinien za to ponieść karę - powiedziała po wyjściu z sali rozpraw prokurator Iwona Kruszewska z Prokuratury Okręgowej w Białymstoku, która od początku prowadzi sprawę tzw. olsztyńskiej seksafery.</p>
      <h3>Najpierw b. prezydent został uniewinniony</h3>
      <p>W pierwszym rozpoznaniu sprawy przez sąd w Ostródzie Małkowski został skazany na 5 lat więzienia, w ponownym procesie, który w grudniu zakończył się w Olsztynie – został uniewinniony. Nie wiadomo, z jakiego powodu sąd tak diametralnie różnie ocenił sprawę, ponieważ w całości jej jawność jest wyłączona. Rzecznik sądu i prokurator informowali wcześniej, że w olsztyńskim procesie "materiał dowodowy został pogłębiony".</p>
      <p>Małkowski konsekwentnie twierdzi, że jest niewinny. W lokalnej gazecie przed laty przyznał się jedynie do romansu z urzędniczką i porównał swoją sytuację w tym względzie do Billa Clintona.</p>
      <p>W czasie procesów o seksaferę Małkowski trzy razy startował w wyborach samorządowych i za każdym razem przegrywał fotel prezydenta Olsztyna w drugiej turze. Małkowski jest obecnie olsztyńskim radnym.</p>
      <p>
        <a href="http://onet.tv/i/news/patryk-jaki-o-tym-czy-poparlby-cala-trojke-kandydatow-pis-do-tk-nad-jedna-z-osob/0nntc7">Patryk Jaki o tym czy poparłby całą trójkę kandydatów PiS do TK: nad jedną z osób bardzo poważnie bym się zastanawiał</a>
      </p>
      <p>(pp)</p>
    </article>
  </body>
</html>