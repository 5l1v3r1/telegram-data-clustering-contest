<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715103-ghryonhs-kleisth-kai-sta-dyo-reymata-h-ethnikh-odos-athhnon-%E2%80%93-korinthoy-komfoyzio-stoys-dromoys.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T10:26:00+00:00"/>
    <meta property="og:title" content="Γηρυόνης: Κλειστή και στα δύο ρεύματα η εθνική οδός Αθηνών – Κορίνθου. Κομφούζιο στους δρόμους"/>
    <meta property="og:description" content="Ιδιαίτερα προσεκτικοί θα πρέπει να είναι οι οδηγοί που κινούνται το πρωί της Δευτέρας στο λεκανοπέδιο της Αττικής, καθώς η κακοκαιρία «Γηρυόνης» έχει προκαλέσει σοβαρές"/>
  </head>
  <body>
    <article>
      <h1>Γηρυόνης: Κλειστή και στα δύο ρεύματα η εθνική οδός Αθηνών – Κορίνθου. Κομφούζιο στους δρόμους</h1>
      <address>
        <time datetime="2019-11-25T10:26:00+00:00">25 Nov 2019, 10:26</time>
      </address>
      <p>Ιδιαίτερα προσεκτικοί θα πρέπει να είναι οι οδηγοί που κινούνται το πρωί της Δευτέρας στο λεκανοπέδιο της Αττικής, καθώς η κακοκαιρία «Γηρυόνης» έχει προκαλέσει σοβαρές δυσχέρειες και μποτιλιάρισμα στους δρόμους της Αθήνας.<br/><br/>Σύμφωνα με το ενημερωτικό δελτίο της Διεύθυνσης Τροχαίας Αττικής, τα κυριότερα προβλήματα εστιάζονται στις παρακάτω περιοχές:</p>
      <ul>
        <li>    Στην είσοδο και έξοδο της Εθνική Οδού Αθηνών – Κορίνθου, όπου το οδικό δίκτυο παραμένει κλειστό στα διόδια του Καλαμακίου και τα διόδια της Μάνδρας, αντίστοιχα</li>
        <li>    Στην Παλαιά Εθνική Οδό Αθηνών – Κορίνθου, όπου υπάρχει διακοπή της κυκλοφορίας των οχημάτων από τα Μέγαρα έως τους Αγίους Θεοδώρους και στα δύο ρεύματα κυκλοφορίας</li>
        <li>    Στον Κηφισό, στο ρεύμα ανόδου και καθόδου από την Λεωφόρο Αθηνών μέχρι και τον κόμβο Καλυφτάκη</li>
        <li>    Στην κάθοδο της Λεωφόρου Μεσογείων</li>
        <li>    Στην Κατεχάκη, στο ρεύμα προς Ηλιούπολη</li>
        <li>    Στην κάθοδο της Λεωφόρου Κηφισίας</li>
        <li>    Στην άνοδο της Λεωφόρου Συγγρού</li>
        <li>    Στην Λεωφόρο Ποσειδώνος από Αλίμου έως Καραϊσκάκη, στο ρεύμα προς Πειραιά</li>
      </ul>
      <figure>
        <img src="https://www.madata.gr/files/kinisitwra251119.jpg"/>
      </figure>
      <p>Η Τροχαία συνιστά στους οδηγούς να δείχνουν προσοχή στο δρόμο, να συμμορφώνονται με τις οδηγίες των τροχονόμων και να τηρούν τον Κώδικα Οδικής Κυκλοφορίας.</p>
      <p>Κλειστή και στα δύο ρεύματα παραμένει η εθνική οδός Αθηνών - Κορίνθου, νέα και παλαιά, και ενδεχομένως η κυκλοφορία να μην αποκατασταθεί πριν από 3-4 ώρες, όπως είπε στον ΣΚΑΪ ο εκπρόσωπος Τύπου της ΕΛ.ΑΣ. Θεόδωρος Χρονόπουλος.<br/><br/>Σύμφωνα με την «Ολυμπία Οδό», οι πολύ έντονες καιρικές συνθήκες που επικρατούν σε όλο το μήκος του αυτοκινητόδρομου καθ' όλη τη διάρκεια της νύχτας είχαν ως αποτέλεσμα μεγάλη εισροή υδάτων και φερτών υλικών στο οδόστρωμα στην περιοχή της Κινέτας.<br/><br/>«Για προληπτικούς λόγους και την ασφάλεια όλων, η Τροχαία έδωσε εντολή για διακοπή της κυκλοφορίας από τα διόδια της Ελευσίνας έως τον Ισθμό, καθώς κλειστή παραμένει και η Παλαιά Εθνική Οδός σε διάφορα σημεία από την Κινέττα ως τους Αγίους Θεοδώρους», όπως επισημαίνεται στην ανακοίνωση της εταιρείας, που αναμεταδίδει το ΑΜΠΕ.<br/><br/>Συνεργεία της Ολυμπίας Οδού και υπεργολάβων επιχειρούν στην περιοχή, ενώ όλος ο μηχανισμός παραμένει σε επιφυλακή σε όλο το μήκος του δρόμου. Τα αυτοκίνητα που φτάνουν στο σημείο των διοδίων, και στα δύο ρεύματα, κατευθύνονται σε αναστροφή και επιστροφή είτε προς Αθήνα είτε προς Κόρινθο.<br/><br/>Κλειστή είναι επίσης η έξοδος της Χαμοστέρνας προς Πειραιώς λόγω καθίζησης του οδοστρώματος, αποκαταστάθηκε όμως η κυκλοφορία στην Πειραιώς.<br/><br/>Τα σχολεία στην περιφέρεια Αττικής έχει αποφασιστεί να μείνουν κλειστά έως τις 10 το πρωί τουλάχιστον. Με απόφαση της Περιφέρειας Αττικής, στη συνέχεια θα ανοίξουν, εκτός από αυτά των Μεγάρων, λόγω των μεγάλων ζημιών στην περιοχή.<br/><br/>Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας.<br/><br/>«Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν», τόνισε, πριν από λίγο, στο Αθηναϊκό - Μακεδονικό Πρακτορείο Ειδήσεων ο γενικός γραμματέας Πολιτικής Προστασίας, Νίκος Χαρδαλιάς.<br/><br/>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατά τόπους τα 8 μποφόρ. Επίσης από το Λαύριο δεν εκτελούνται τα δρομολόγια των πλοίων για τη Τζιά.<br/><br/>Δεν εκτελούνται τα δρομολόγια των υδροπτέρυγων για τον Αργοσαρωνικό λόγω των ισχυρών ανέμων που επικρατούν σε πολλές θαλάσσιες περιοχές.</p>
      <figure>
        <iframe src="https://www.youtube.com/embed/Tjj_KlOVJWg" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/TujCyKG5oJE" width="560" height="315" data-service="Youtube" scrolling="no"/>
      </figure>
    </article>
  </body>
</html>