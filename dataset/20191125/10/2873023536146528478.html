<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220343_i-kybernisi-psahnei-sosibio-gia-shedio-lebitha"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T10:31:15+00:00"/>
    <meta property="og:title" content="Η κυβέρνηση ψάχνει σωσίβιο για το σχέδιο «Λέβιθα»"/>
    <meta property="og:description" content="Παλινωδίες με τα κλειστά κέντρα κράτησης προσφύγων και μεταναστών σε ξερονήσια ● Η κυβέρνηση επιχειρεί να δικαιολογηθεί ότι επρόκειτο για «τυχαίο παράδειγμα» ● Σε μια επίδειξη «ευαισθησίας», ο Μητσοτάκης ανακοίνωσε μέτρα για τα ασυνόδευτα παιδιά."/>
  </head>
  <body>
    <article>
      <h1>Η κυβέρνηση ψάχνει σωσίβιο για το σχέδιο «Λέβιθα»</h1>
      <address><time datetime="2019-11-25T10:31:15+00:00">25 Nov 2019, 10:31</time> by <a rel="author">Γιάννης Μπασκάκης</a></address>
      <p>Πλήρη επιβεβαίωση του αρχικού κυβερνητικού σχεδίου για δημιουργία «Αλκατράζ» προσφύγων, δηλαδή κλειστών κέντρων κράτησης σε ξερονήσια, αποτελούν οι τελευταίες κυβερνητικές διαρροές όπως αυτές δημοσιεύτηκαν στο «Βήμα της Κυριακής».</p>
      <p>Υπενθυμίζεται ότι το σχέδιο αυτό αποκάλυψε η «Εφ.Συν.», ταυτοποιώντας τον τόπο τέτοιου κέντρου, που παρουσιάστηκε σε σχετική φωτογραφία από τον υφυπουργό Αμυνας Αλκιβιάδη Στεφανή, με το ερημονήσι Λέβιθα. Μετά τις αντιδράσεις η κυβέρνηση υποχρεώθηκε να ανακρούσει πρύμναν και να πάρει πίσω αυτόν τον σχεδιασμό.</p>
      <p>Επιχειρώντας λοιπόν να τον δικαιολογήσουν, κυβερνητικοί κύκλοι, μιλώντας στην «Εφ.Συν.», έκαναν λόγο για «ένα σχεδιάγραμμα ως τυχαίο παράδειγμα για το πώς θα είναι η δομή ενός κλειστού προαναχωρησιακού κέντρου». Και στο ίδιο πλαίσιο, μιλώντας χθες στο «Βήμα», κυβερνητικές πηγές έλεγαν ότι «επιλέχτηκε το χειρότερο σενάριο», δηλαδή αυτό μιας περιοχής χωρίς νερό, ρεύμα και αποχέτευση, ότι η κυβέρνηση έχει «ολιστικό σχέδιο» και ότι «η κατασκευαστική εταιρεία στην οποία απευθυνθήκαμε ζήτησε ένα μέρος όπου θα κατασκευάζονταν τα πάντα από την αρχή. Γι’ αυτό φτιάξαμε μια κεντρική δομή στη Λέβιθα με σύστημα αφαλάτωσης, ανεμογεννήτριες και τα πάντα από την αρχή», προσθέτοντας πως «θα μπορούσε να ήταν στη Σκυροπούλα ή άλλο νησί. Κάναμε την κοστολόγηση με βάση αυτή τη δομή, που θα λειτουργήσει ως θεωρητικό πρότυπο και ανάλογα με το τι υπάρχει ήδη σε κάθε νησί όπου θα χτιστεί μια κλειστή δομή, όπως ηλεκτρικό ή αποχέτευση, θα αφαιρούμε από το αρχικό κόστος».</p>
      <p>Αλλά γιατί έπρεπε να επιλεγεί το «χειρότερο σενάριο» όπου δεν θα υπήρχε νερό, ρεύμα και αποχέτευση, αν αυτό το σενάριο δεν ήταν μέσα στους σχεδιασμούς; Είναι προφανές ότι η κυβέρνηση είχε επιλέξει αυτήν την πολιτική του υποβιβασμού των προσφύγων στην κατηγορία του «αποκλεισμένου λεπρού» και μάλιστα ήταν διατεθειμένη προκειμένου να το πετύχει να μπει σε μια πολύ κοστοβόρα διαδικασία, κατασκευάζοντας «σύστημα αφαλάτωσης, ανεμογεννήτριες και τα πάντα από την αρχή».</p>
      <p>Τελικά υποχρεώθηκε να τα μαζέψει, αλλά αυτός που δεν ακολούθησε την αναδίπλωση αυτή ήταν ο γνωστός για τις ακραίες απόψεις του Κων. Μπογδάνος (Kontra), ο οποίος ανοιχτά και ρητά πλέον τάχθηκε υπέρ της κράτησης προσφύγων σε «ξερονήσια», λέγοντας ότι «δεν πρέπει να έχουμε ταμπού». Την ώρα που ο Μάνος Λογοθέτης, ειδικός γραμματέας Πρώτης Υποδοχής Μεταναστών/Προσφύγων του υπουργείου Προστασίας του Πολίτη, επιβεβαίωνε την κυβερνητική υπαναχώρηση, δηλώνοντας ότι δεν θα δημιουργηθεί κλειστό κέντρο στο νησί Λέβιθα.</p>
      <p>Από την άλλη πάλι, μερίδα του υπερδεξιού και ακροδεξιού Τύπου επιτέθηκε σε όσους αντέδρασαν στην πολιτική των «ξερονησιών», κατηγορώντας τους ότι δήθεν παίζουν το παιχνίδι της Τουρκίας, για το γεγονός ότι η κυβέρνηση ανακρούει πρύμναν, καθώς θεωρεί ότι με το να δημιουργηθούν φυλακές για πρόσφυγες στα νησιά αυτά θα αντιμετωπιστεί η στάση της Τουρκίας, η οποία βλέπει «γκρίζες ζώνες» στο Αιγαίο. Αλλά ο τρόπος που οι φωνές αυτές συνιστούν και τον οποίο σχεδίαζε και η κυβέρνηση δεν είναι κάποιος ήπιος εποικισμός των νησιών αυτών, αλλά τερατώδεις εγκαταστάσεις που θα χειροκροτούσαν μόνο ο Σαλβίνι και ο Ορμπαν.</p>
      <p>Παράλληλα επιστολή στον πρωθυπουργό έστειλε ο δήμαρχος Λέρου, Μιχάλης Κόλιας, αναφορικά με τις κυβερνητικές εξαγγελίες για τα κέντρα κράτησης, τονίζοντας ότι «δεν μπορεί να γίνει αποδεκτή η λειτουργία μιας φυλακής σε ένα νησί 8.000 κατοίκων όπως η Λέρος, αφού –ας μην αυταπατώμεθα– η “κλειστού τύπου” δομή στην πραγματικότητα δεν είναι τίποτε άλλο από ένας ευφημισμός για μια φυλακή. Η πρώτη και τελευταία φορά που είχαμε στο νησί μας ανθρώπους υπό καθεστώς στέρησης ελευθερίας ήταν κατά την περίοδο της δικτατορίας».</p>
      <h3>Αντιπερισπασμός</h3>
      <p>Κι ενώ συμβαίνουν όλα αυτά, ο Κυρ. Μητσοτάκης επιχείρησε έναν αντιπερισπασμό από την πολιτική της καταστολής, της γενικευμένης κράτησης και της βάρβαρης περιστολής των δικαιωμάτων των προσφύγων, αλλά και από την έλλειψη συντονισμού, θέλοντας να δείξει «ευαισθησία» για το θέμα των ασυνόδευτων ανηλίκων.</p>
      <p>Σε αυτό το πλαίσιο ανακοίνωσε ότι στόχος είναι η μεταφορά σε εξειδικευμένες δομές φιλοξενείας μικρής χωρητικότητας και με πλήρη παροχή φροντίδας των 2.500 ασυνόδευτων ανηλίκων που ζουν σήμερα σε καταυλισμούς όπως αυτός της Μόριας και άλλων 1.300 ασυνόδευτων ανηλίκων που αγωνίζονται να επιβιώσουν εκτός οργανωμένων δομών. Σημείωσε επίσης ότι θα προσφέρει τις απαραίτητες νομικές υπηρεσίες για την επανένωση των ασυνόδευτων ανηλίκων με την οικογένειά τους σε άλλα ευρωπαϊκά κράτη και ότι θα διασφαλιστεί η ελεύθερη πρόσβασή τους στην Υγεία και την Παιδεία.</p>
      <p>Πρώτα απ’ όλα όμως, ο Κυρ. Μητσοτάκης δήλωσε ότι συγκεντρώνει όλες τις σχετικές αρμοδιότητες στο γραφείο του πρωθυπουργού, τοποθετώντας ως εθνική συντονίστρια την Ειρήνη Αγαπηδάκη και στο πλευρό της τον συγγραφέα Απόστολο Δοξιάδη. Δημιουργεί δηλαδή πάλι ένα νέο κέντρο αποφάσεων για το προσφυγικό, όπως κάνει καθ’ όλη την περίοδο της διακυβέρνησης της Ν.Δ. και το οποίο και πάλι θα είναι υπό τον προσωπικό του έλεγχο στο γνωστό υπερσυγκεντρωτικό μοντέλο του μεγάρου Μαξίμου, ενώ παίρνει τις αρμοδιότητες από το υπουργείο Εργασίας και Κοινωνικής Αλληλεγγύης, που μέχρι τώρα είχε τη θεσμική γνώση και μνήμη για το θέμα.</p>
      <p>Επιπλέον, την ώρα που ο πρωθυπουργός επιχειρεί να δείξει «ευαισθησία» για τα ασυνόδευτα ανήλικα, ο νόμος της κυβέρνησης για το άσυλο εξαιρεί από το καθεστώς προστασίας όσα ανήλικα παιδιά είναι πάνω από 16 ετών, δηλαδή ένα πολύ μεγάλο ποσοστό. Την ίδια ώρα, τα άλλα παιδιά που δεν είναι ασυνόδευτα αλλά με τις οικογένειές τους βρίσκονται έρμαια στη βαρβαρότητα της γενικότερης πολιτικής στο προσφυγικό.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/219867_anastatosi-sta-nisia-gia-ta-kleista-kentra"/>
        <a href="https://www.efsyn.gr/ellada/koinonia/208423_kleinei-mia-trypa-kai-anoigei-dekatesseris"/>
        <a href="https://www.efsyn.gr/ellada/koinonia/96898_hreiazontai-nea-kentra-kratisis-sta-nisia-simera-ohi-ayrio"/>
        <a href="https://www.efsyn.gr/ellada/koinonia/93121_diamartyria-pros-symboylio-tis-eyropis"/>
        <a href="https://www.efsyn.gr/ellada/koinonia/81131_pyrkagia-se-kentro-filoxenias-prosfygon-stin-ko"/>
        <a href="https://www.efsyn.gr/ellada/koinonia/41659_oi-nisiotes-stin-proti-grammi-toy-prosfygikoy"/>
      </related>
    </article>
  </body>
</html>