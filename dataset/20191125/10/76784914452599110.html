<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/cinematrix/2019/11/25/a_deadpool_rendezojenek_meggyult_a_baja_james_cameronnal_es_ryan_reynoldsszal_is/"/>
    <meta property="og:site_name" content="Index.hu"/>
    <meta property="article:published_time" content="2019-11-25T10:58:00+00:00"/>
    <meta property="og:title" content="A Deadpool rendezőjének meggyűlt a baja James Cameronnal és Ryan Reynoldsszal is"/>
    <meta property="og:description" content="Tim Miller őszintén vallott arról, hogy miért nem akar soha többet Cameronnal dolgozni."/>
  </head>
  <body>
    <article>
      <h1>A Deadpool rendezőjének meggyűlt a baja James Cameronnal és Ryan Reynoldsszal is</h1>
      <address><time datetime="2019-11-25T10:58:00+00:00">25 Nov 2019, 10:58</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <p>2016 nagy durranása volt a Deadpool, amely megmutatta, hogy lehet szórakoztató és sikeres filmet csinálni 18 év felett szuperhős témában is. Az elsőfilmes Tim Miller gyorsan keresett hollywoodi rendező lett utána, nem is vele készült már a folytatás, hanem Miller olyan projektekbe kezdett, mint a <a href="https://index.hu/kultur/2019/03/21/netflix_love_death_and_robots_animacios_antologia_kritika/">Love, Death &amp; Robots</a> vagy a Terminátor: Sötét végzet. Most több helyről is kiderült, hogy Millerrel rendkívül nehéz együtt dolgozni, ezért se lett túl jó az új Terminátor és ezért maradt ki a Deadpool 2-ből is.</p>
      <p>Nagy reményeket fűztek az új Terminátorhoz, hiszen az elmúlt évek filmjei mind komoly csalódást jelentettek, de most producerként visszatért James Cameron, aki Miller oldalán próbálta feléleszteni a franchise-t. Nem igazán sikerült, Cameron korábban bevallotta, hogy nem tetszett neki Miller verziója a filmből, ezért a vágószoba szabályos vérfürdővé változott a két filmes között, akik nem akartak engedni a másiknak. Most megszólalt Miller is, aki kijelentette, hogy soha többet nem akar Cameronnal dolgozni.</p>
      <p>Miller arról beszélt, hogy többé nem akar olyan szituációban dolgozni, ahol nem az övé az irányítás, nem azt csinálhatja, amit jónak gondol. Ettől függetlenül tartja, hogy nincsenek rosszban Cameronnal, a rendező nemrég emailben jelezte Millernek, hogy kettőjük nézeteltérése jobbá tette a filmet, és valamikor üljenek le meginni egy sört.</p>
      <p>A legtöbb vita a párbeszédek miatt volt, amit <a href="https://index.hu/kultur/cinematrix/2019/10/30/a_terminator-filmek_bronzermese_jo_de_minek_van/">több kritikus is kiemelt</a>, mint a film gyenge pontja, de Miller szerint az is probléma, hogy az emberek pont azokat a részeket kifogásolják, amelyeket nem ő erőltetett.</p>
      <related>
        <h4>Kapcsolódó</h4>
        <a href="https://index.hu/kultur/cinematrix/2019/10/30/a_terminator-filmek_bronzermese_jo_de_minek_van/"/>
      </related>
      <p>Szintén ebben <a href="https://www.hollywoodreporter.com/amp/heat-vision/why-terminator-dark-fate-director-wont-work-james-cameron-again-1257322">a Hollywood Reporterben megjelent</a> interjúban beszél arról Miller, hogy hasonló problémák miatt hagyta ki a Deadpool 2-t is. Korábban is lehetett hallani, hogy amíg Miller a sötétebb vonalat képviselte volna, addig a főhőst alakító Ryan Reynolds egy kicsit könnyedebb hangnemet preferált. Miller szerint Reynolds egyértelműen szerette volna, hogy irányítja a franchise-t, ő pedig nem tud úgy rendezőként dolgozni, ha nem az övé a végső szó. <a href="https://index.hu/kultur/cinematrix/2018/05/15/deadpool_2_ryan_reynolds_kritika_szuperhos_filmek_2018/">Nem is szólt akkorát</a> a végén a Deadpool 2, mint az első rész.</p>
      <related>
        <h4>Kapcsolódó</h4>
        <a href="https://index.hu/kultur/cinematrix/2018/05/15/deadpool_2_ryan_reynolds_kritika_szuperhos_filmek_2018/"/>
      </related>
    </article>
  </body>
</html>