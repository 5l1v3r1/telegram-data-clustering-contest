<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/ko-je-likala-perilo-je-hisa-ze-gorela-245812"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T10:45:00+00:00"/>
    <meta property="og:title" content="Ko je likala perilo, je hiša že gorela"/>
    <meta property="og:description" content="MIGOJNICE/ŽALEC – Ravno v tem tednu, ki je tudi teden solidarnosti Rdečega križa Slovenije, bo Območno združenje Rdečega križa (OZ RK) Žalec začelo težko pričakovano obnovo hiše v Migoj..."/>
  </head>
  <body>
    <article>
      <h1>Ko je likala perilo, je hiša že gorela</h1>
      <h2>Mesec dni po požaru v Migojnicah začenjajo obnovo. Brez strehe nad glavo ostalo šest ljudi.</h2>
      <address><time datetime="2019-11-25T10:45:00+00:00">25 Nov 2019, 10:45</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1568397.jpg"/>
          <figcaption>Metoda in Branko Velečič sta takoj poklicala gasilce.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568400.jpg"/>
          <figcaption>Zagorelo je zaradi napake na električni napeljavi.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568399.jpg"/>
          <figcaption>V hiši je živelo šest ljudi. FOTO: GZ Žalec</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568395.jpg"/>
          <figcaption>Matjaž Črešnovar, sekretar Območnega združenja Rdečega križa Žalec, je napovedal skorajšnjo obnovo.</figcaption>
        </figure>
      </slideshow>
      <p>MIGOJNICE/ŽALEC – Ravno v tem tednu, ki je tudi teden solidarnosti Rdečega križa Slovenije, bo Območno združenje Rdečega križa (OZ RK) Žalec začelo težko pričakovano obnovo hiše v Migojnicah, ki jo je v začetku oktobra uničil ogenj. »Goreti je začelo v mansardnem delu večstanovanjskega objekta, z ognjem pa so se spopadla prostovoljna gasilska društva (PGD) iz Griž, Zabukovice, Vrbja, Ponikve pri Žalcu, Žalca in Gotovelj. V intervenciji je sodelovalo 54 gasilcev s 13 gasilskimi vozili. Kljub trudu in hitremu posredovanju sta bili dve stanovanji v mansardi uničeni, neprimerni za bivanje pa sta zaradi intervencije še dve stanovanji v pritličju,« je dan po požaru, ki je hišo zajel 6. oktobra dopoldne, povedal <b>Tadej Zupan</b> iz Gasilske zveze Žalec.</p>
      <h3>Soseda sta bila pri maši</h3>
      <p>»Katastrofa, obup, žalost, ne vem, kaj naj vam rečem. Česa takega človek ne pričakuje. Kar zgodilo se je in nas ujelo povsem nepripravljene,« je dan po tragediji pretresen in še vedno pod vtisom uničujočega ognja dejal <b>Branko Velečič</b>, ki je z ženo in preostalimi sosedi nemo zrl v ožganine, ki so pričale o burnem dogajanju prejšnjega dne.<br/><br/>Njegova žena <b>Metoda </b>je na mirno nedeljsko dopoldne likala perilo, ko jo je presenetil najprej močan pok, takšen, da je pomislila, da je sosedi s stene padel kuhinjski element, potem pa jo je že dosegel dim. »Takoj, ko sem zagledala dim, ki me je začel dušiti,</p>
      <figure>
        <img src="https://www.slovenskenovice.si/images/slike/2019/11/04/1568400.jpg"/>
        <figcaption>Zagorelo je zaradi napake na električni napeljavi.</figcaption>
      </figure>
      <p>sem odhitela iz hiše in videla, da se iz sosednjega stanovanja kadi, zato sem poklicala na 112 in gasilci so bili res hitri,« je pripovedovala Velečičeva. Njunih sosedov <b>Petra </b>in <b>Mirjane Strničnik</b> v času, ko je v njunem stanovanju zagorelo, in to zaradi napake na električni napeljavi, kot so pojasnili na Policijski upravi Celje po končanem ogledu kriminalistov, ni bilo doma. Odpravila sta se k nedeljski sveti maši, ko sta se vrnila, ju je dom pričakal v sajah in ožganinah. Na občini Žalec so skupaj z Rdečim križem in gasilci poskrbeli za začasno nastanitev pogorelcev, stekle so tudi aktivnosti za zbiranje pomoči, saj je bilo jasno, da bo potrebna obnova celotne hiše. Zaradi gašenja sta bili namreč neprimerni za bivanje tudi spodnji stanovanji, v katerih stanujeta še <b>Emilija Šolman</b> in <b>Marija Brecl</b>. Skupaj je v večstanovanjski hiši bivalo šest ljudi, katerih prihodki, večinoma pokojnine, pa so zelo nizki in sami obnove ne bi zmogli.</p>
      <h3>Pozimi že pod streho?</h3>
      <p>»Naši prostovoljci so zato takoj po požaru začeli zbirati denar na terenu, ustanovili smo Odbor za pomoč Migojničanom, katerega člani bodo bdeli nad akcijo zbiranja finančnih sredstev in v nadaljevanju spremljali potek obnove. Do prejšnjega tedna se je na računu zbralo 6470 evrov,« pove sekretar OZ RK Žalec <b>Matjaž Črešnovar</b>, ki pa še nima podatka, koliko se je zbralo še s SMS-donacijami, ki so jih zbirali do prejšnjega petka. Še vedno je mogoče pomagati Migojničanom z nakazilom denarja na</p>
      <figure>
        <img src="https://www.slovenskenovice.si/images/slike/2019/11/04/1568395.jpg"/>
        <figcaption>Matjaž Črešnovar, sekretar Območnega združenja Rdečega križa Žalec, je napovedal skorajšnjo obnovo.</figcaption>
      </figure>
      <p>transakcijski račun OZ RK Žalec. Takoj, ko bodo znane nove številke o zbranem denarju, jih bodo objavili na facebooku. »Gradbeno podjetje je v minulih dneh tudi že pripravilo predračun, ki ga bomo posredovali zavarovalnici, da bo ta izplačala zavarovalnino. Že ta teden pa bomo lahko začel rušiti zgornji mansardni del hiše in prvo ploščo, ki jo bo treba pozidati na novo, ob tem pa se bodo obnovili tudi spodnji prostori,« še pove Črešnovar. Vsi stanovalci, Emilija Šolman, Marija Brecl, Peter in Mirjana Strničnik ter Metoda in Branko Velečič, pa si seveda najbolj želijo, da bi lahko bili v hiši še pred zimo. Morda jim bo to s pomočjo dobrih ljudi uspelo. </p>
      <figure>
        <img src="https://www.slovenskenovice.si/images/slike/2019/11/04/1568399.jpg"/>
        <figcaption>V hiši je živelo šest ljudi. FOTO: GZ Žalec</figcaption>
      </figure>
      <p>Takoj, ko sem zagledala dim, ki me je začel dušiti, sem odhitela iz hiše in videla, da se iz sosednjega stanovanja kadi.</p>
      <blockquote>4<br/>stanovanja so bila uničena.</blockquote>
    </article>
  </body>
</html>