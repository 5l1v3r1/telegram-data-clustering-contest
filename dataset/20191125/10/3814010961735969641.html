<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/postradaloto-vv-vlaka-momiche-se-vzstanovyava"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T10:09:45+00:00"/>
    <meta property="og:title" content="Пострадалото във влака момиче e в стабилно състояние"/>
    <meta property="og:description" content="Младата жена, която беше намушкана с нож във влак от Пловдив за Варна, е в стабилно състояние. Инцидентът стана след спор между пострадалата и млад мъ..."/>
  </head>
  <body>
    <article>
      <h1>Пострадалото във влака момиче e в стабилно състояние</h1>
      <address>
        <time datetime="2019-11-25T10:09:45+00:00">25 Nov 2019, 10:09</time>
      </address>
      <p>
        <b>Младата жена, която беше намушкана с нож във влак от Пловдив за Варна, е в стабилно състояние. Инцидентът стана след спор между пострадалата и млад мъж, който веднага беше задържан от полицията.</b>
      </p>
      <figure>
        <video src="https://nws2.bnt.bg/p/p/s/psn251119-12-namushkana-jena-vlak-x264-726657.mp4"/>
      </figure>
      <p>Няма опасност за посрадалото момиче, което след инцидента беше настанено в Старозагорската болница с три прорезни рани с нож, една от които в главата.</p>
      <blockquote>Доц. Георги Арабаджиев, началник на КАИЛ в УМБАЛ-Стара Загора: Тя преживя нощта добре, въпреки сериозната суматична и психична травма. Възстановява се. Има наранявания сериозни на главата, на гръдния кош, на бедрото високо и на дланта на лявата ръка. Стабилно състояние, комуникира, все по-добре се чувства самата тя.</blockquote>
      <p>До нападението се стигна след като млад мъж, пътуващ в един вагон с момичето на няколко пъти отивал в нейното купе и й досаждал. В един момент станал много агресивен и момичето извадило нож, но момчето го взел и я намушкал с него.</p>
      <blockquote>Комисар Стоян Стоянов, директор на ОД на МВР-Стара Загора: На място е реагирал патрул на МВР-Стара Загора. Установена е 21-годишна жена с множество прободни и порезни рани. Извършителят на деянието е задържан.</blockquote>
      <p>Младата жена извикала за помощ. Тогава случаен пътник започнал да гони нападателя и двамата скочили в движение от влака.</p>
      <blockquote>Петър Бонев: Той още върху нея и я ръга, обръщам се аз, ритам го, той се изправя, посяга към мен, удрям го още един път, изпуска ножа, тръгна да бяга и аз го спирам... Той се изплъзна от мен и бяга по време на движение от влака, който съвсем бавно вървеше, скача от влака, аз по него, събарям го пак, той вика добре, добре, полиция викайте.</blockquote>
      <p>Извършителят е настанен в Психиатричната болница в Раднево.</p>
      <blockquote>Дичо Атанасов, окръжен прокурор на Стара Загора: На този етап обвинение не е повдигнато на извършителя на деянието. Същият първоначално е разпитан в качеството на свидетел и тъй като видимото му психично състояние е било деликатно, същият е консултиран с психиатър.</blockquote>
      <p>Предстои да бъде назначена психиатрична експертиза, която да установи дали 19-годишният мъж може да носи наказателна отговорност.</p>
      <related>
        <a href="http://news.bnt.bg/bg/a/sstoyanieto-na-postradaloto-vv-vlaka-momiche-e-stabilno"/>
      </related>
      <related>
        <h4>Свързани публикации</h4>
        <a href="http://news.bnt.bg/bg/a/sstoyanieto-na-postradaloto-vv-vlaka-momiche-e-stabilno"/>
        <a href="http://news.bnt.bg/bg/a/momiche-e-namushkano-s-nozh-v-noshchniya-vlak-varna-plovdiv"/>
        <a href="http://news.bnt.bg/bg/a/stabilno-e-sstoyanieto-na-namushkanoto-dete"/>
      </related>
    </article>
  </body>
</html>