<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T10:11:00+00:00"/>
    <meta property="og:title" content="۹ خواسته کارگران هپکو از جهانگیری"/>
    <meta property="og:description" content="ابوالفضل رنجبر در گفت‌وگو با فارس، با اشاره به درخواست کارگران شرکت هپکو از معاون اول رئیس جمهور و ارسال این درخواست‌ها به صورت مکتوب به دفتر آقای جهانگیری اظهار کرد: یکی از درخواست‌های کارگران هپکو اختصاص اعتبار تولید ۳۵۰ دستگاه ماشین آلات راهسازی و کشاورزی از محل ماده ۱۰ قانون است که تامین اعتبار آن به تایید رئیس سازمان برنامه بودجه رسیده است."/>
  </head>
  <body>
    <article>
      <h1>۹ خواسته کارگران هپکو از جهانگیری</h1>
      <address>
        <time datetime="2019-11-25T10:11:00+00:00">25 Nov 2019, 10:11</time>
      </address>
      <p>نائب رئیس شورای اسلامی کار شرکت هپکو ۹ خواسته مهم کارگران شرکت هپکو از دولت و معاون اول رئیس جمهوری را مطرح کرد.</p>
      <p>ابوالفضل رنجبر در گفت‌وگو با فارس، با اشاره به درخواست کارگران شرکت هپکو از معاون اول رئیس جمهور و ارسال این درخواست‌ها به صورت مکتوب به دفتر آقای جهانگیری اظهار کرد: یکی از درخواست‌های کارگران هپکو اختصاص اعتبار تولید ۳۵۰ دستگاه ماشین آلات راهسازی و کشاورزی از محل ماده ۱۰ قانون است که تامین اعتبار آن به تایید رئیس سازمان برنامه بودجه رسیده است.</p>
      <p>وی تصریح کرد: پیگیری تمام عیار هیات وزیران به منظور تولید ۳ هزار دستگاه ماشین آلات راهسازی مورد نیاز ادارات که در قالب قرارداد به منظور بهبود شرایط هپکو در سال‌های گذشته منعقد شده و هنوز  عملیاتی نشده است.</p>
      <p>نائب رئیس شورای اسلامی کار شرکت هپکو بیان کرد: یکی از مهم‌ترین مشکلات فعلی شرکت هپکو بدهی سنگین بانکی و عدم وجود سرمایه در گردش تولید است که در خصوص فریز بدهی‌های بانکی و اختصاص سرمایه در گردش  به منظور تولید محصولات انتظار کمک و حمایت ویژه داریم.</p>
      <p>رنجبر گفت: شرکت در حال حاضر دارای تعدادی نیروی انسانی بازنشسته است که به دلیل ناتوانی در پرداخت هزینه‌های اولیه بازنشستگی و بدهی به سازمان تامین اجتماعی بیش از یک سال است که امکان بازنشستگی و ترک کار این پرسنل با مشکل مواجه شده که باید در این خصوص چاره‌اندیشی کرد.</p>
      <p>وی بیان کرد: بنابر آخرین اقدامات سازمان خصوصی‌سازی با توجه به برگشت ۵۹ درصد سهام کنترلی هپکو از سهامدار فاقد اهلیت قبلی هنوز یک و هفت دهم درصد سهام به دلایل غیرقانونی در اختیار احمدپور است که باید باقیمانده سهام در اسرع وقت به خصوصی‌سازی بازگردد.</p>
      <p>نائب رئیس شورای اسلامی کار شرکت هپکو گفت: با توجه به ضرر و زیانی که سهامداران عمده‌ای که در طی دو واگذاری غلط به اموال بیت المال و شرکت مادر تخصصی هپکو رساند‌ه‌اند انتظار داریم حسابرس ویژه و دارای اهلیت به این مورد رسیدگی کنند.</p>
      <p>رنجبر افزود: با توجه به روند کاهش شدید نیروی انسانی هپکو به دلایلی بازنشستگی، راه اندازی مجدد و رونق تولید در حال حاضر نیازمند به کارگیری تعدادی نیروی انسانی ماهر و با انگیزه در برخی بخش‌ها است که باید بررسی لازم در این زمینه صورت گیرد.</p>
      <p>وی بیان داشت: با توجه به شرایط اقتصادی فعلی کشور به دلیل تحریم‌های ظالمانه و با عنایت به سطح حقوقی پایین اغلب کارگران هپکو، پرداخت به موقع حقوق به شکل قابل توجهی به کاهش فشارهای اقتصادی در خانواده‌های آنها و به تبع آن کاهش تنش در شرکت کمک می‌کند که باید تدابیر لازم در این خصوص صورت گیرد.</p>
      <p>نائب رئیس شورای اسلامی کار شرکت هپکو افزود: با توجه به اینکه امکان تولید انواع ماشین آلات راهسازی در شرکت هپکو وجود دارد و تاکید مقام معظم رهبری رهبری در خصوص حمایت از تولید داخلی باید اقدامات برای جلوگیری از واردات ماشین آلات راهسازی موردنیاز کشور صورت گیرد.</p>
    </article>
  </body>
</html>