<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654078/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T10:53:00+00:00"/>
    <meta property="og:title" content="Оренда парковки перед головним офісом Приватбанку: результати тендеру скасували"/>
    <meta property="og:description" content="Аукціонна комісія КП “Міськавтопарк” скасувала результати тендеру з оренди парковки перед головним офісом Приватбанку у Дніпрі через порушення в документах."/>
  </head>
  <body>
    <article>
      <h1>Оренда парковки перед головним офісом Приватбанку: результати тендеру скасували</h1>
      <address>
        <time datetime="2019-11-25T10:53:00+00:00">25 Nov 2019, 10:53</time>
      </address>
      <p>Аукціонна комісія КП "Міськавтопарк" скасувала результати тендеру з оренди парковки перед головним офісом Приватбанку у Дніпрі через порушення в документах.</p>
      <p>Про це свідчать дані <a href="https://prozorro.sale/auction/UA-PS-2019-11-12-000002-2?fbclid=IwAR0cFTm0txzOHJyYwiUESH4VnLzpvOSz0ynmgog3DuOfxzpmz0M10fBq7OA">в системі Prozorro.</a></p>
      <p>Зазначається, що комісія виявила невідповідність вимогам аукціону у документах переможця тендера Нікопольського заводу феросплавів.</p>
      <p>Зокрема, в деяких документах немає дати; у довідці про відсутність заборгованості по сплаті обов'язкових податків і зборів стоїть підпис неуповноваженої особи, а також зазначено відсутність заборгованості перед Українською енергетичною біржею замість Міськавтопарку.</p>
      <p>Крім цього, НЗФ подав довідку про наявність у його статуті пункту, що передбачає надання послуг паркування, який відсутній в офіційно опублікованому статуті. У зв'язку з невиконанням вимог заявку НЗФ дискваліфікували.</p>
      <p>Також була дискваліфікована заявка "Дніпроазоту", який був другим претендентом на оренду парковки Приватбанку.</p>
      <p>У поданих на тендер документах також були виявлені невідповідність підписів уповноважених осіб, відсутність даних про штатних співробітників і право надавати послуги парковки, яке також відсутнє і в статуті компанії.</p>
      <p>
        <b>Нагадаємо:</b>
      </p>
      <p>Раніше повідомлялось, що Нікопольський завод феросплавів Ігоря Коломойського на аукціоні <a href="https://www.epravda.com.ua/news/2019/11/21/653991/">купив право</a> на річну експлуатацію парковки біля головного офісу Приватбанку у Дніпрі.</p>
      <p>Економічна правда</p>
    </article>
  </body>
</html>