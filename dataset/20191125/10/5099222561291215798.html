<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23512951-mesajul-lui-dodon-pentru-iohannis-imi-doresc-tinem-romania-moldova-cat-mai-departe-false-dezbateri-geopolitice.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T10:55:00+00:00"/>
    <meta property="og:title" content="Mesajul lui Dodon pentru Iohannis: Îmi doresc să ținem România și R. Moldova cât mai departe de false dezbateri geopolitice"/>
    <meta property="og:description" content="Igor Dodon l-a felicitat pe Klaus Iohannis pentru realegerea în funcția de președinte, spunând că ”românii au făcut o alegere importantă și pentru Republica Moldova”."/>
  </head>
  <body>
    <article>
      <h1>Mesajul lui Dodon pentru Iohannis: Îmi doresc să ținem România și R. Moldova cât mai departe de false dezbateri geopolitice</h1>
      <address><time datetime="2019-11-25T10:55:00+00:00">25 Nov 2019, 10:55</time> by <a rel="author">G.S:</a></address>
      <p><b>Igor Dodon l-a felicitat pe Klaus Iohannis pentru realegerea în funcția de președinte, spunând că ”românii au făcut o alegere importantă și pentru Republica Moldova”.<br/></b><br/>La secțiile din R. Moldova, Klaus Iohannis a obținut 96,30% din cele peste 50.000 de voturi exprimate.<br/><br/><b>Ce scrie Dodon pe Facebook:<br/></b><br/>”Vă adresez felicitări cu ocazia realegerii în funcția de Președinte al României și vă doresc mult succes în îndeplinirea importantelor responsabilități care vă revin. Românii au făcut o alegere importantă și pentru Republica Moldova, prin mandatul pe care vi l-au încredințat, și am toată încrederea că veți continua să contribuiți activ la buna conlucrare dintre țările noastre.<br/><br/>Republica Moldova apreciază contribuția Dumneavoastră și a românilor la evoluția sa europeană, dar și sprijinul constant acordat prin mai multe proiecte importante pentru dezvoltarea țării noastre. Îmi doresc ca în acest nou mandat al Dumneavoastră să reușim împreună să ținem România și Republica Moldova cît mai departe de false dezbateri geopolitice, dar în același timp, să reușim să apropiem cît mai mult cetățenii noștri și să lucrăm pentru bunăstarea lor.<br/><br/>Republica Moldova rămîne o țară angajată pe calea reformelor, o țară care în același timp își dorește să contribuie la întărirea securității în regiune, împreună cu România și Ucraina.”</p>
    </article>
  </body>
</html>