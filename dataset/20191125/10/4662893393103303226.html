<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/826155/anaptyxi-enantion-antikoinonikon-symperiforon-sti-groskipoy136"/>
    <meta property="og:site_name" content="Philenews"/>
    <meta property="article:published_time" content="2019-11-25T10:06:00+00:00"/>
    <meta property="og:title" content="Ανάπτυξη εναντίον αντικοινωνικών συμπεριφορών στη Γεροσκήπου"/>
    <meta property="og:description" content="Ως η σωτηρία του δήμου για την ανάδειξη και αξιοποίηση του ιστορικού του κέντρου, αλλά και για τον τερματισμό των αντικοινωνικών φαινομένων που έγιναν συχνό φαινόμενο, θεωρούνται πλέον από τη Δημοτική Αρχή και άλλους φορείς της Γεροσκήπου ενέργειες που θα συντείνουν στο να αποκτήσει ο πλατειακός χώρος της Γεροσκήπου εμπορική δραστηριότητα σε μόνιμη βάση.  "/>
  </head>
  <body>
    <article>
      <h1>Ανάπτυξη εναντίον αντικοινωνικών συμπεριφορών στη Γεροσκήπου</h1>
      <address><time datetime="2019-11-25T10:06:00+00:00">25 Nov 2019, 10:06</time> by <a rel="author">Ντόρα Χριστοδούλου   </a></address>
      <p><b>Ως η σωτηρία του δήμου για την ανάδειξη και αξιοποίηση του ιστορικού του κέντρου, αλλά και για τον τερματισμό των αντικοινωνικών φαινομένων που έγιναν συχνό φαινόμενο, θεωρούνται πλέον από τη Δημοτική Αρχή και άλλους φορείς της Γεροσκήπου ενέργειες που θα συντείνουν στο να αποκτήσει ο πλατειακός χώρος της Γεροσκήπου εμπορική δραστηριότητα σε μόνιμη βάση.</b><br/> </p>
      <p>Πληροφορίες του «Φ» αναφέρουν ότι μετά και το πρόσφατο σοβαρό επεισόδιο με την επίθεση νεαρών κατά αστυνομικών και τον τραυματισμό των τελευταίων, η Δημοτική Αρχή μελετά το θέμα της αξιοποίησης της αναπλασθείσας πλατείας του δήμου και της προβολής των μνημείων που την περιβάλλουν, ώστε να σταματήσει ο κεντρικός ιστός του δήμου να είναι ουσιαστικά αποκομμένος από την τουριστική περιοχή της Γεροσκήπου, με συνέπεια να μετατρέπεται σταθερά σε εστία αντικοινωνικών δράσεων με την κατάληψή του από ξένους μόνιμους κατοίκους.</p>
      <p> <br/>Στα πλαίσια αυτά θεωρείται ότι το 2020 θα επιτευχθεί σε ένα βαθμό ο στόχος αυτός με την ολοκλήρωση του έργου του συνδετήριου δρόμου που άρχισε ήδη να κατασκευάζεται και που αναμένεται να διευκολύνει τη ροή επισκεπτών προς το κέντρο.<br/> <br/>Παράλληλα, η Δημοτική Αρχή εξετάζει τις προοπτικές για έναρξη επαφών με τουριστικούς οργανισμούς προκειμένου να δρομολογηθούν σε τακτική βάση διαδρομές από τα ξενοδοχεία του παραλιακού μετώπου της Γεροσκήπου προς το κέντρο του δήμου, ώστε οι τουρίστες να έχουν την πρακτική δυνατότητα να επισκέπτονται την πλατεία, τα αρχαιολογικού ενδιαφέροντος σημεία που υπάρχουν στην ευρύτερη περιοχή, αλλά και τις άλλες εμπορικές αναπτύξεις του κέντρου.<br/> <br/>Αρμόδιοι της Δημοτικής Αρχής τόνισαν στον «Φ» ότι είναι κρίμα να υπάρχουν χιλιάδες τουρίστες στις ξενοδοχειακές μονάδες του Δήμου Γεροσκήπου και ελλείψει σύνδεσης της ακτογραμμής με τον κεντρικό πυρήνα του δήμου να αναγκάζονται να μετακινούνται μόνο προς την πλευρά της Κάτω Πάφου. «Αν ζητήσουμε από τους αρμόδιους του τουριστικού ρεύματος προς τον δήμο μας ν? α υπάρξει μια αναπροσαρμογή των προγραμμάτων τους με έμφαση την καθοδήγηση των επισκεπτών και προς τον ιστορικό πυρήνα της Γεροσκήπου», τόνισαν, «τα οφέλη για όλους θα είναι τεράστια, τόσο σε επίπεδο οικονομίας όσο και σε επίπεδο κοινωνικής ευταξίας», τόνισαν.<br/> </p>
    </article>
  </body>
</html>