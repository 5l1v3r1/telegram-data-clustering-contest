<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/pis-nie-wyplaci-emerytom-trzynastek-w-obiecanym-czasie-wszystko-zalezy-od-wyborow-prezydenckich/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T10:30:57+00:00"/>
    <meta property="og:title" content="PiS nie wypłaci emerytom „trzynastek” w obiecanym czasie? „Wszystko zależy od wyborów prezydenckich”"/>
    <meta property="og:description" content="PiS podjął już decyzję, że przyszłoroczna trzynastka nie będzie wypłacona w marcu wraz z coroczną waloryzacją emerytur i rent, jak zapewniano w kampanii, lecz kilka miesięcy później. Wszystko zależy od daty wyborów prezydenckich. A tej jeszcze nie ogłoszono – pisze poniedziałkowa „Gazeta Wyborcza”."/>
  </head>
  <body>
    <article>
      <h1>PiS nie wypłaci emerytom „trzynastek” w obiecanym czasie? „Wszystko zależy od wyborów prezydenckich”</h1>
      <address><time datetime="2019-11-25T10:30:57+00:00">25 Nov 2019, 10:30</time> by <a rel="author" href="https://nczas.com/author/pj/" target="_blank">PJ</a></address>
      <p>
        <b>PiS podjął już decyzję, że przyszłoroczna trzynastka nie będzie wypłacona w marcu wraz z coroczną waloryzacją emerytur i rent, jak zapewniano w kampanii, lecz kilka miesięcy później. Wszystko zależy od daty wyborów prezydenckich. A tej jeszcze nie ogłoszono – pisze poniedziałkowa „Gazeta Wyborcza”.</b>
      </p>
      <p>„Gdy wybory będą w czerwcu, to dodatkowe świadczenie może być wypłacone albo w tym samym miesiącu, albo tuż przed, czyli w maju” – mówi „GW” jej informator związany z rządem.</p>
      <p>„Po co ten manewr? Kalkulacja PiS jest prosta. Gdyby seniorzy dostali dodatkowe pieniądze w marcu, mogliby szybko zapomnieć przy urnach, kto je przyznał, ale gdy przelewy będą tuż przed wyborami prezydenckimi, jest większa szansa, na to, że zagłosują na Andrzeja Dudę” – pisze dziennik.</p>
      <p>Podobny manewr, jak dodaje „GW”, rząd zastosował w tym roku, gdy po raz pierwszy wypłacił 13. świadczenie w maju, tuż przed wyborami do europarlamentu.</p>
      <p>Według gazety „będzie jeszcze jedna zmiana przedwyborczych obietnic”. „We wrześniu na konwencji PiS przedstawił program, w którym zapisano, że w 2021 r. będzie wypłacona 14. emerytura dla najbiedniejszych. Teraz się okazuje, że nie będzie to świadczenie przyznane na stałe. Wypłata będzie jednorazowa” – napisała „GW”.</p>
      <p>„Zdaję sobie sprawę, że w powszechnym odbiorze Polacy mogli uznać, że 14. świadczenie będzie stałym corocznym dodatkiem, ale ani premier, ani Beata Szydło nigdzie wprost nie powiedzieli, że tak będzie” – mówi informator „GW”.</p>
      <p>Cytowany przez dziennik Antoni Kolek, prezes Instytutu Emerytalnego, uważa, że „najwyraźniej PiS zdał sobie sprawę, że wydatek 20 mld zł co roku na 13. i 14. emeryturę byłby zabójczy dla budżetu, i stąd ta korekta wyborczych obietnic”.</p>
      <p>(PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/druga-sekcja-zwlok-smiertelnie-postrzelonego-adama-pelnomocnik-rodziny-domaga-sie-natychmiastowego-aresztowania-policjanta/"/>
        <a href="https://nczas.com/2019/11/25/bronislaw-komorowski-o-kandydatach-ko-na-prezydenta-kogo-poprze-byla-glowa-panstwa/"/>
        <a href="https://nczas.com/2019/11/25/polacy-chca-by-rzad-radykalnie-zwiekszyl-wydatki-na-obronnosc-tragicznie-niski-poziom-poczucia-bezpieczenstwa/"/>
        <a href="https://nczas.com/2019/11/25/jaroslaw-kaczynski-o-magdalenie-biejat-ta-sprawa-wkrotce-zostanie-rozwiazana/"/>
        <a href="https://alaluna.pl/gwiazdy/korwin-mikke-niezle-zakpil-z-tabloidu-super-express-chcial-zrobic-afere-a-to-posel-zrobil-biznes-foto/"/>
        <a href="https://nczas.com/2019/11/25/oto-klamcy-z-pis-przysiegali-ze-nigdy-nie-podniosa-podatkow-a-glosowali-za-wyzsza-akcyza-ostry-komentarz-mentzena/"/>
        <a href="https://nczas.com/2019/11/25/eksperci-ostrzegaja-czarny-piatek-to-raj-dla-oszustow/"/>
        <a href="https://nczas.com/2019/11/25/nord-stream-2-pod-ostrzalem-w-usa-firmy-z-wloch-i-szwajcarii-pracujace-dla-rosjan-moga-spodziewac-sie-gigantycznych-kar/"/>
        <a href="https://alaluna.pl/gwiazdy/zapomnieli-wylaczyc-mikrofon-roksanie-wegiel-co-naprawde-mysli-o-zwyciestwie-viki-gabor-na-eurowizji/"/>
      </related>
    </article>
  </body>
</html>