<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/slovenke-s-tehnologijo-do-druzbene-enakosti.html?RSS14309d0e8eadedddd1b57615d89403ee"/>
    <meta property="og:site_name" content="Računalniške novice"/>
    <meta property="article:published_time" content="2019-11-25T10:10:00+00:00"/>
    <meta property="og:title" content="Slovenke s tehnologijo do družbene enakosti"/>
    <meta property="og:description" content="Slovenija je majhna država, a nekateri kazalci uspešnosti nas uvrščajo ob bok večjih in bogatejših. Slovenke so na primer bolje digitalno izobražene kot evropske kolegice. Zasluge"/>
  </head>
  <body>
    <article>
      <h1>Slovenke s tehnologijo do družbene enakosti</h1>
      <address>
        <time datetime="2019-11-25T10:10:00+00:00">25 Nov 2019, 10:10</time>
      </address>
      <p>Slovenija je majhna država, a nekateri kazalci uspešnosti nas uvrščajo ob bok večjih in bogatejših. Slovenke so na primer bolje digitalno izobražene kot evropske kolegice. Zasluge za to gredo dobremu izobraževalnemu sistemu in številnim projektom, ki spodbujajo mlada dekleta in ženske za študij oziroma usposabljanje na tehnoloških področjih.</p>
      <p>Človeški kapital je ena od največjih prednosti Slovenije, znanje za digitalno preobrazbo zato obstaja. Smo pa v zadnjem času v primerjavi s prejšnjimi leti stagnirali. Napredovali smo na primer pri deležu prebivalstva, ki ima vsaj osnovne in nad osnovne digitalne spretnosti in znanja, nismo pa napredovali pri deležu ljudi, ki imajo osnovne sposobnosti uporabe programske opreme. Ti deleži pa so žal tudi nekoliko pod povprečjem evropske unije. Stabilen in nad evropskim povprečjem pa ostaja delež strokovnjakinj in diplomantk informacijskih in telekomunikacijskih tehnologij (IKT), delež strokovnjakinj se je celo povečal iz 3,5 na 3,8 odstotke.</p>
      <p>Pozitivno je tudi, da je v mlajši generaciji več deklet z nad osnovnimi digitalnimi spretnostmi in znanji, kot fantov. Slovenija pa se celo uvršča na prvo mesto po deležu diplomantk s področja naravoslovja, tehnologije, inženirstva in matematike (STEM), saj je dobrih 20 odstotkov diplomantov ženskega spola. V tem pa smo precej nad povprečjem, ki znaša dobrih 13 odstotkov.</p>
      <p>Kljub temu pa gospodarstveniki opozarjajo, da slovenski izobraževalni sistem ne zagotavlja dovolj usposobljenih strokovnjakov, pomanjkanje je zlasti opazno na področju programiranja. Kljub stereotipom, da morebiti tehnični poklici niso primerni za dekleta, imajo te dobre možnosti, da priložnosti in znanje, ki se ponuja s tehnično revolucijo, izkoristijo enako, če ne še bolje od svojih moških kolegov. Prav tako pa so priložnosti tudi na strani gospodarstva, saj še vedno velja, da so moški za enaka dela plačani več kot ženske. Priložnosti za spremembe so torej na obeh straneh.</p>
      <p>Zavod <a href="https://www.facebook.com/zavod.ypsilon/">Ypsilon</a> je v sodelovanju s SAP Slovenija in s sofinanciranjem Mestne občine Ljubljana že četrto leto zapored pripravil brezplačne <a href="http://poweredforthefuture.com/?fbclid=IwAR068b21FOTAUp9LuiVrSo_c03Uo41d7KsyVQFyf0ddPWQ7LrqVpBCX-Bqo">delavnice</a> programiranja, letos so dali prednost dekletom in jim tako osvetlili svet programiranja in možnosti, ki jih osnovno znanje programiranja omogoča. Projekt bodo zaključili s <a href="http://poweredforthefuture.com/meetup-event/">srečanjem</a> 20. novembra v pospeševalniku ABC Hub v ljubljanskem nakupovalnem središču BTC City, kjer bodo imeli udeleženke in udeleženci priložnost prisluhniti pogovoru z ambasadorkama projekta, <b>dr. Emilijo Stojmenovo Duh </b>in <b>dr. Mojco Volk</b>. Dogodek je odprt za vse, predvsem lepo pa so vabljena dekleta, ki jih programiranje zanima skupaj s fanti, ki jih pri tem podpirajo.</p>
    </article>
  </body>
</html>