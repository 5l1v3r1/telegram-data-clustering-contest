<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/kokoskov-otkrio-hoce-li-voditi-srbiju-ka-tokiju-evo-sta-kaze-o-kaminskom-393691.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-25T10:51:00+00:00"/>
    <meta property="og:title" content="Kokoškov otkrio, hoće li voditi Srbiju ka Tokiju? Evo šta kaže o Kaminskom!"/>
    <meta property="og:description" content="Mnogo se spekuliše o tome da bi Frenk Kaminski mogao da postane novi član &quot;orlova&quot;."/>
  </head>
  <body>
    <article>
      <h1>Kokoškov otkrio, hoće li voditi Srbiju ka Tokiju? Evo šta kaže o Kaminskom!</h1>
      <h2>Mnogo se spekuliše o tome da bi Frenk Kaminski mogao da postane novi član "orlova".</h2>
      <address><time datetime="2019-11-25T10:51:00+00:00">25 Nov 2019, 10:51</time> by <a rel="author">Ivan Cvetković</a></address>
      <p>Novi selektor košarkaške reprezentacije Srbije Igor Kokoškov govorio je u intervjuu za <anchor name=""/><a href="https://www.glasamerike.net/a/kokoskov-nisam-hteo-da-budem-selektivan-kao-selektor/5179696.html">Glas Amerike</a> o brojnim zanimljivim temama od kako je postao trener "orlova". <br/><br/>Srbija ima visoke ambicije kada su u pitanju košarkaši, pa se peto mesto na Mundobasketu u Kini ne smatra velikim uspehom.<br/><br/><i>"To su standardi. Neke druge reprezentacije bi verovatno imale paradu i svoje balkone kada bi bili peti na svetu, ali to nisu standardi stare jugoslovenske reprezentacije i srpske reprezentacije danas. Naši standardi su malo drugačiji, tako da i očekivanja su malo veća i to je nešto što su prošle generacije uspostavile kao realnost. To se od nas očekuje, to je sigurno velika čast, kao što ste pomenuli, ali i velika obaveza. Očekuje se mnogo, ta očekivanja su realna i tu nema ništa između. Jednostavno, mogu da postoje momenti situacije, problemi, ali su uvek očekivanja, krajnja očekivanja i rezultati - vrlo jasno definisani"</i>, smatra Kokoškov koji je kazao da će voditi "orlove" i u kvalifikacijama za Olimpijske igre.<br/><i><br/></i><i>"To je bila glavna začkoljica, nešto oko čega smo se dogovarali, moj uslov je bio da ja prihvatim ceo paket obaveza, da ne budem selektivan kao selektor, da preuzmem samo neka, nazovi, velika takmičenja. Tu su kvalifikacije za Olimpijske igre i svi se nadamo sam turnir, ali moj uslov je bio da radim sve, pa i 'prozore', što nije bilo lako. Iskoristili smo informacije nekih drugih timova, situaciju Serđa Skariola, koji je svetski prvak i u NBA, i u FIBA takmičenju. Kao pomoćnik je malo drugačija situacija i to je bila olakšavajuća okolnost."</i><br/><br/>Pomoćnom treneru Sakramenta dodatno pomaže činjenica da su Bogdan Bogdanović i Nemanja Bjelica u Kingsima.<br/><i><br/></i><i>"Mi imamo dvojicu reprezentativaca ovde u Kingsima, mislim da to olakšava, ali ne favorizujemo nijednu ligu. Ovo je najbolja liga na svetu, ali pratimo i Evroligu i ostale lige, ABA liga i tako dalje… jednostavno svi potencijalni reprezentativci će biti razmatrani, gledani, praćeni i sigurno da ćemo donositi neke odluke kako sezona protiče"</i>, kazao je on. <br/><br/>Kokoškov se potom osvrnuo i na košarkaša Finiksa Frenku Kaminskiju koji ima srpske korene, pa bi eventualno mogao da dobije poziv u srpski nacionalni tim. <br/><br/><i>"Ja sam zaista vrlo, vrlo dosadan za medije, jer ja se, a to je stvar mog vaspitanja i sportskog i privatnog, ne bavim ekskluzivitetima. Nažalost, nekad jedna poluinformacija može da bude mnogo važnija od istine. Kaminski… ja ne znam tu situaciju, to je jedno od pitanja, koje mi je postavljeno u relativno dugom intervjuu, koje je izvučeno iz konteksta kao ekskluzivitet i bombastičan naslov. A odgovor, ja bih rekao ovako… svako ko ima zvanično zakonsko pravo, ko ima srpski pasoš, dobar je košarkaš, ima talenta i kvalitet, potencijalni je reprezentativac."<br/></i><i><br/></i><i>"Mi nemamo nikakav zvaničan kontakt sa Kaminskim, imamo našeg trenera Darka Rajakovića tamo (u Finiksu, prim. aut) i on će verovatno imati taj kontakt, da vidimo gde je, šta je itd, ali kažem to je nešto što je u ovom trenutku vrlo apstraktno. U jednom trenutku ćemo napraviti inicijalni kontakt i videti koliko je to realno. Ponavljam, nema nikakvog ekskluziviteta, ali generalno naš stav je da svako ko ima talenat, potencijal, zaslužuje, srpski je državljan, jeste potencijalni srpski reprezentativac"</i>, istakao je selektor "orlova".</p>
      <p>Izvor: Sportske.net, Glas Amerike</p>
    </article>
  </body>
</html>