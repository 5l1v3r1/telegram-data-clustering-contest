<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402427/%D8%B4%D8%B1%D8%A7%DB%8C%D8%B7-%D9%81%D8%B9%D9%84%DB%8C-%DA%A9%D8%B4%D9%88%D8%B1-%D9%86%DB%8C%D8%A7%D8%B2%D9%85%D9%86%D8%AF-%D8%AA%D9%81%DA%A9%D8%B1-%D8%A8%D8%B3%DB%8C%D8%AC%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:29:46+00:00"/>
    <meta property="og:title" content="شرایط فعلی کشور نیازمند تفکر بسیجی است"/>
    <meta property="og:description" content="ایسنا/خراسان جنوبی استاندار خراسان جنوبی با اشاره به اینکه شرایط فعلی کشور نیازمند تفکر بسیجی است، گفت: این نیاز امروز در عرصه‌های مختلف توسعه، آبادانی و پیشرفت مناطق محروم احساس می‌شود."/>
  </head>
  <body>
    <article>
      <h6 class="kicker">استاندار خراسان جنوبی:</h6>
      <h1>شرایط فعلی کشور نیازمند تفکر بسیجی است</h1>
      <address><time datetime="2019-11-25T10:29:46+00:00">25 Nov 2019, 10:29</time> by <a rel="author">سپیده قلندری اسفدن</a></address>
      <p>ایسنا/خراسان جنوبی استاندار خراسان جنوبی با اشاره به اینکه شرایط فعلی کشور نیازمند تفکر بسیجی است، گفت: این نیاز امروز در عرصه‌های مختلف توسعه، آبادانی و پیشرفت مناطق محروم احساس می‌شود.</p>
      <p>محمدصادق معتمدیان، امروز دوشنبه 4 آذر در اختتامیه استانی اردوهای جهادی با بیان اینکه بسیج در بطن همه اقشار جامعه است، گفت: امروز بسیج از مرزهای جغرافیایی جمهوری اسلامی عبور کرده و ملت‌های اسلامی و استکبارستیز منطقه از برکات بسیج بهره‌مند شده‌اند.</p>
      <p>وی با بیان اینکه نیروهای مردمی عراق با الهام گرفتن از بسیج سبب شکست تاریخی داعش در عراق شدند، افزود: تشکیل بسیج مردمی در عراق موجب شد تا دشمنان شکست بخورند و امروز بسیج مسلمانان منجر به امنیت منطقه شده است.</p>
      <p>استاندار خراسان جنوبی با بیان اینکه بسیج سن وسال نمی‌شناسد و ستون فقرات بسیج از جوانان شکل گرفته است، بیان کرد: بسیج از برکات انقلاب، یک تفکر و اعتقاد عمیق قلبی همراه با مسوولیت‌پذیری است.</p>
      <p>به گزارش ایسنا، معتمدیان با بیان اینکه بسیج مجموعه‌ای چالاک و جهادی است که در عرصه‌های مورد نیاز کشور به سرعت وارد عمل می‌شود، افزود: امروز بسیج بیش از پیش در عرصه‌های آبادانی، توسعه و پیشرفت به خصوص در مناطق محروم حضور یافته است.</p>
      <p>استاندار خراسان جنوبی گفت: بسیج مرد میدان‌های سخت و دشوار است و اخلاص و کار برای رضای خدا از ویژگی‌های ممتاز بسیجیان است، حضور بسیج در حوزه‌های مختلف فرهنگی، اجتماعی، کارآفرینی، اقتصادی، علمی، امنیتی و عمرانی یکی از نشانه‌های پویایی و حیات انقلاب و بسیج در کشور است.</p>
      <p>معتمدیان با بیان اینکه برکت اردوهای جهادی حرکت به سمت خودسازی است، افزود: در راستای اعتلای کشور تمامی مسئولان در تمامی رده‌ها باید تلاش کنند تا به بحث محرومیت‌زدایی در جامعه عمل بپوشانیم.</p>
      <p>استاندار خراسان جنوبی اظهارکرد: رویکرد بسیح رویکرد ایثارگری و خدمت بدون منت است، به طور حتم در استان خراسان جنوبی نیز با حضور دستگاه‌های مختلف و بخش‌های مردمی در این عرصه نقش آفرین بوده‌اند و به رفع محرومیت کمک کرده‌اند.</p>
      <p>معتمدیان با اشاره به تشکیل ستاد هماهنگی محرومیت‌زدایی با حضور دستگاه‌های فعال در حوزه محرومیت‌زدایی استان، اظهار امیدواری کرد: با هماهنگی ایجاد شده شاهد اجرای طرح‌های محرومیت‌زدایی باشیم.</p>
      <p>وی تصریح کرد: علی‌رغم همه محرومیت‌های استان طی ۴۰ سال گذشته خدمات زیادی انجام شده، اما نیاز به کار و تلاش مجدد داریم، به دنبال این هستیم از همه ظرفیت‌ها و پتانسیل‌های استان و کشور با تعامل، برنامه و روحیه بسیجی استفاده کنیم تا شاهد محرومیت‌زدایی در منطقه باشیم.</p>
      <p>استاندار خراسان جنوبی با تاکید بر اینکه حرکت جهادی باید تبدیل به گفتمان عمومی در جامعه شود، ادامه داد: خراسان جنوبی استانی برخوردار از مواهب الهی است که تلاش می‌شود جشن محرومیت‌زدایی در استان گرفته شود.</p>
      <p> وی یادآورشد: ستاد هماهنگی محرومیت‌زدایی با همکاری دستگاه‌های دولتی و غیر دولتی در استان تشکیل شده و رئیس بسیج سازندگی کشور نیز در این ستاد حضور دارد که امیدواریم با این کمیته در راستای اجرای طرح‌های محرومیت‌زدایی تلاش شود.</p>
      <p>استاندار خراسان جنوبی با بیان اینکه در شرایطی که هر روز هجمه دشمن بیشتر می‌شود تنها راه برون رفت از این شرایط توجه به سیاست‌های اقتصاد مقاومتی است، یادآورشد: اقتصاد مقاومتی باید به عنوان یکی از اولویت‌های اصلی در روند توسعه استان باید قرار گیرد.</p>
      <p>انتهای پیام</p>
    </article>
  </body>
</html>