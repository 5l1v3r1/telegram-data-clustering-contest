<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146561/%D8%B1%D8%A6%DB%8C%D8%B3%DB%8C-%D8%A7%D9%86%D8%B3%D8%AC%D8%A7%D9%85-%D9%88-%D9%87%D9%85%DA%A9%D8%A7%D8%B1%DB%8C-%D9%87%D9%85%D9%87-%D8%AF%D8%B3%D8%AA%DA%AF%D8%A7%D9%87%D9%87%D8%A7-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%81%D8%B4%D8%A7%D8%B1-%D9%85%D8%B9%DB%8C%D8%B4%D8%AA%DB%8C-%D8%A8%D8%B1-%D9%85%D8%B1%D8%AF%D9%85-%D8%B6%D8%B1%D9%88%D8%B1%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T10:20:46+00:00"/>
    <meta property="og:title" content="رئیسی: انسجام و همکاری همه دستگاهها برای کاهش فشار معیشتی بر مردم ضروری است"/>
    <meta property="og:description" content="به گزارش گروه اجتماعی خبرگزاری تسنیم به نقل از اداره‌کل روابط عمومی قوه قضاییه، آیت الله سیدابراهیم رئیسی در جلسه شورای‌عالی قوه قضاییه با گرامیداشت هفته بسیج، نقش بسیج در دوران دفاع مقدس، دوران سازندگی و گام برداشتن در عرصه عمران، آبادانی و اقدامات جهادی را بی‌بدیل دانست و با بیان اینکه در اغتشاشات اخیر نیز حضور مردم و بسیجیان، بسیار راهگشا و ارزشمند بود، تصریح کرد: تفکر بسیجی باید تفکر غالب در همه حوزه‌های مدیریتی و میان مسئولان باشد."/>
  </head>
  <body>
    <article>
      <h1>رئیسی: انسجام و همکاری همه دستگاهها برای کاهش فشار معیشتی بر مردم ضروری است</h1>
      <h2>رئیس قوه قضاییه گفت: انسجام و همکاری همه دستگاهها برای کاهش فشار معیشتی بر مردم ضروری است.</h2>
      <address>
        <time datetime="2019-11-25T10:20:46+00:00">25 Nov 2019, 10:20</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/1398081119402510418797604.jpg"/>
      </figure>
      <p>
        <a href="https://www.tasnimnews.com/fa/service/2/%D8%A7%D8%AC%D8%AA%D9%85%D8%A7%D8%B9%DB%8C">- اخبار اجتماعی -</a>
      </p>
      <p>به گزارش گروه اجتماعی <a href="https://www.tasnimnews.com/">خبرگزاری تسنیم</a> به نقل از اداره‌کل روابط عمومی قوه قضاییه، آیت الله سیدابراهیم رئیسی در جلسه شورای‌عالی قوه قضاییه با گرامیداشت هفته بسیج، نقش بسیج در دوران دفاع مقدس، دوران سازندگی و گام برداشتن در عرصه عمران، آبادانی و اقدامات جهادی را بی‌بدیل دانست و با بیان اینکه در اغتشاشات اخیر نیز حضور مردم و بسیجیان، بسیار راهگشا و ارزشمند بود، تصریح کرد: تفکر بسیجی باید تفکر غالب در همه حوزه‌های مدیریتی و میان مسئولان باشد.</p>
      <p>رئیس قوه قضاییه، امنیت داخلی و اقتدار منطقه‌ای کشور را مرهون اندیشه و تفکر بسیجی دانست و ادامه داد: در دستگاه قضایی نیز باید روز به روز تفکر بسیجی را توسعه دهیم. به‌طور کلی، هرچه مسئولیت برتر و بالاتر باشد، باید اندیشه بسیجی بیشتر رشد کند، این همان چیزی است که امروز روح امام راحل و شهدای بزرگوار را شاد و انتظارات مقام معظم رهبری و مردم عزیز را برآورده می‌سازد.</p>
      <p>رئیسی در بخش دیگری از سخنان خود با قدردانی از عنایات اخیر رهبر معظم انقلاب اسلامی به دستگاه قضایی بابت تلاش‌های مربوط به جلوگیری از تعطیلی واحدهای تولیدی، این فرمایشات را موجب سنگین‌تر شدن مسئولیت قوه قضاییه دانست و افزود: برخی تصور می‌کنند کار دستگاه قضایی فقط بگیر و ببند است؛ البته ما در خصوص متجاسران به قانون و هنجارشکنان، قطعاً بگیر و ببند هم داریم، منتها امروز یکی از کارهای جدی ما در حوزه نظارت و قضاوت، ایجاد گشایش برای تولیدکنندگان، کارآفرینان، صاحبان سرمایه و فعالان اقتصادی است.</p>
      <p>رئیس قوه قضاییه در ادامه با تأکید بر ضرورت همکاری، انسجام و وحدت همه مردم و دستگاهها، مسئولان را در همه بخشها موظف به انسجام و خدمتگزاری خالصانه به مردم دانست و اظهار کرد: حل مشکلات معیشتی مردم، باید دغدغه اول و اصلی همگان باشد. کنترل بازار و قیمتها مسئله بسیار مهمی است که در وهله اول به‌عهده دولت است، اما اعلام می‌کنم دستگاه قضایی با بهره‌مندی از تمام ظرفیتهای خود، در این حوزه به دولت کمک می‌کند تا فشار بر خانواده‌های کم‌درآمد و محرومین کاهش یابد و این همکاری بین دستگاه‌ها برای کاهش فشارهای معیشتی بر مردم، یک وظیفه عمومی است.</p>
      <p>رئیسی در بخش دیگری از سخنان خود با اشاره به حوادث اخیر در کشور، ضمن قدردانی از مسئولان قضایی بابت سرکشی بازداشتگاهها، بر تعیین تکلیف فوری بازداشتیها و پیگیری مستمر وضعیت آنها تأکید کرد و گفت: طبعاً با کسانی که در این حوادث، تقصیر کمتری دارند باید برخورد متناسب صورت گیرد و کسانی هم که دست به ایجاد ناامنی و اغتشاش زده‌اند باید پرونده‌شان در اختیار دادگاه قرار گیرد تا به جرم آنان به‌صورت قاطعانه و براساس حق و عدل رسیدگی شود.</p>
      <p>رئیس قوه قضاییه در بخش دیگری از سخنان خود، بر لزوم تحلیل همه‌جانبه فتنه اخیر تأکید کرد و گفت: برخی از اقدامات مانند تلاش برای تخریب زیرساختهای کشور، واقعاً کار مردم نیست و باید ردپای اشرار، اغتشاشگران، معاندان و سرویسهای بیگانه در این قبیل رویدادها را به‌صورت جدی دنبال کرد.</p>
      <p>
        <a href="http://tn.ai/2145578">رئیسی: نقل محافل ما تئوری‌هایی است که خود غربی‌ها مشغول نقدشان هستند</a>
        <a href="http://tn.ai/2144487">رئیسی: مجازات سختی در انتظار ناامن‌کنندگان جامعه است</a>
        <a href="http://tn.ai/2142995">رئیسی: ساختارهای فسادزا را اصلاح کنید/ ملامت‌کنندگان ما را دلسرد نمی‌کنند/استفاده از قضات اهل‌سنت در مناطق سنی‌نشین</a>
      </p>
      <p>انتهای پیام/+</p>
    </article>
  </body>
</html>