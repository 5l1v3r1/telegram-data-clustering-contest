<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109517-Dzurnalisti-razkriha-konclageri-v-Kitay"/>
    <meta property="og:site_name" content="Канал 3"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="Журналисти разкриха концлагери в Китай"/>
    <meta property="og:description" content="В тези лагери са интернирани над 1 милион души"/>
  </head>
  <body>
    <article>
      <h1>Журналисти разкриха концлагери в Китай</h1>
      <h2>В тези лагери са интернирани над 1 милион души</h2>
      <address>
        <time datetime="2019-11-25T10:36:00+00:00">25 Nov 2019, 10:36</time>
      </address>
      <p><b>Консорциум от журналисти разпространи документи, които показват абсолютния контрол, който упражнява китайският режим върху огромните лагери за задържане в Синцзян, района с преобладаващо мюсюлманско население в страната, предадоха световните агенции. В тези лагери са интернирани над 1 милион души, посочи АФП.<br/></b> </p>
      <p>Според някои правозащитни групи, независими изследователи и чужди правителства се смята, че в тези лагери има 1,5 милиона уйгури и представители на други малцинства в Синцзян, допълва ДПА.</p>
      <p> <br/> </p>
      <p>Документите са получени от Международния консорциум на разследващите журналисти и публикувани в 17 печатни органа по света. Те разкриват строгите разпоредби и правила в лагерите, разположени в Северозападен Китай. Пекин оспорва данните за броя на хората в лагерите и твърди, че това са центрове за професионална подготовка, предназначени за борба срещу ислямската радикализация.</p>
      <p> </p>
      <p>Информациите бяха публикувани седмица, след като американският в. "Ню Йорк таймс" съобщи, че е успял да се сдобие с над 400 страници вътрешни документи на китайските управляващи, сред които и текстове на тайни речи на президента Си Цзинпин, в които той призовава още от 2014 г. за безпощадна борба срещу тероризма и сепаратизма в Сицзян. Последните разкрития касаят серия от ръководни директиви за управление на лагерите, одобрени през 2017 г. от шефа на силите за сигурност на Синцзян, а също и доклади на разузнавателните служби, показващи как полицията използва изкуствен интелект и събиране на данни, за да определи, които хора да интернира. В директивите задържаните са наричани "ученици", които трябва да получат "диплома".</p>
      <p> </p>
      <p>Директивите описват с голяма точност как пазачите в лагерите трябва да направляват ежедневието на задържаните - от забрана за влизане в контакт с външния свят до стъпките, които се предприемат в случай на заболяване. Директивите въвеждат и точкова система за оценка на "идеологическата трансформация" на задържаните, за тяхното "спазване на дисциплина" и за тяхното "желанието за учене".</p>
      <p> </p>
      <p>В директивите се описва колко пъти трябва да се затварят вратите в спалните помещения, коридорите и етажите на лагерите, как трябва да бъде инсталирано пълно видеонаблюдение в спалните помещения, класните стаи и ъглите, така че надзирателите в реално време да наблюдават случващото се, да регистрират нещата детайлно и да подават сигнал за всяко подозрително събитие.</p>
      <p> </p>
      <p>Директивите предвиждат "учениците" да стоят задържани месец и половина, въпреки че това правило не винаги е прилагано, според свидетелски разкази на бивши затворници, събрани от Международния консорциум.</p>
      <p> </p>
      <p>В Лондон посолството на Китай отрече автентичността на публикуваните документи и ги определи като "пълна измама" и "фалшиви новини". "Не съществува никакъв документ или заповеди за така наречените "лагери за задържане". "Центрове за обучение и за професионална подготовка бяха установени с цел превенция на тероризма", се казва още в изявление на китайското посолство в Лондон, адресирано до британския в. "Гардиън", който е част от медиите, публикували вчера документите.</p>
      <p> <br/> </p>
      <related>
        <h4>Още по темата</h4>
        <a href="http://kanal3.bg/news/world/azia/109515-5.2-po-Rihter-raztarsi-yugozapaden-Kitay"/>
        <a href="http://kanal3.bg/news/world/azia/109130-Otkriha-19-ogromni-peshteri-okolo-podzemna-reka-v-Kitay"/>
        <a href="http://kanal3.bg/news/world/108851-Kitay-testva-marsianski-spuskaem-aparat-%2528SNIMKA%2529"/>
      </related>
    </article>
  </body>
</html>