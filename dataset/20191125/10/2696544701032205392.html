<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Kormanyszovivo_a_klimavedelmi_konzultacionak_nem_az_a_celja_hogy_megtudjuk_az_emberek_velemenyet"/>
    <meta property="og:site_name" content="HVG.hu"/>
    <meta property="article:published_time" content="2019-11-25T10:39:00+00:00"/>
    <meta property="og:title" content="Kormányszóvivő: A klímavédelmi konzultációnak nem az a célja, hogy megtudjuk az emberek véleményét"/>
    <meta property="og:description" content="Ez egy kötelezettség, amit Brüsszel írt elő."/>
  </head>
  <body>
    <article>
      <h1>Kormányszóvivő: A klímavédelmi konzultációnak nem az a célja, hogy megtudjuk az emberek véleményét</h1>
      <address><time datetime="2019-11-25T10:39:00+00:00">25 Nov 2019, 10:39</time> by <a rel="author">hvg.hu</a></address>
      <p>
        <b>Ez egy kötelezettség, amit Brüsszel írt elő.</b>
      </p>
      <p>A klímahelyzetről folytatott társadalmi konzultáció célja nem az, hogy az emberek átfogó véleményét megtudja az ügyben, ez egy kötelezettség, amit Brüsszel előír – kontrázott rá Hollik István kormányszóvivő az <i>Inforádió</i>ban az Innovációs és Technológiai Minisztérium <a href="https://hvg.hu/gazdasag/20191124_Az_ITM_szerint_azert_fu_alatt_konzultalnak_a_klimavedelemrol_mert_Brusszel">vasárnapi közleményére.</a></p>
      <p><a href="https://hvg.hu/gazdasag/20191124_Az_ITM_szerint_azert_fu_alatt_konzultalnak_a_klimavedelemrol_mert_Brusszel">Ahogy arról beszámoltunk,</a> felkerült a Kormany.hu weboldalra az úgynevezett Nemzeti Tiszta Fejlődési Stratégiával kapcsolatos kérdőív, amely valójában egy konzultáció. A stratégia elkészítését a párizsi klímaegyezmény írja elő, ahogy azt is, hogy a kormányoknak nyilvános konzultációt kell folytatniuk a klímahelyzet kezeléséről, a magyar kormány azonban semmilyen módon nem hirdette a konzultálási lehetőséget. A kérdőív kitöltésére is mindössze egyetlen hetet hagytak, ez az egy hét november 25-én, hétfőn délben le is jár. Az ITM vasárnap tagadta, hogy nemzeti konzultációt indítottak volna.</p>
      <blockquote>Amennyiben a kormány klímaügyben nemzeti konzultációt akar lefolytatni, akkor azt a szokásos módon fogja megtenni – írták.</blockquote>
      <p>Hollik Istvánt <a href="https://infostart.hu/belfold/2019/11/25/a-kormany-165-orat-adott-a-klimakonzultaciora">az <i>Inforádió</i>ban arról is kérdezték</a>, mi az oka, hogy a társadalmi konzultációt nem verték nagy dobra és kvázi elrejtették a kormányzati honlapon. A kormányszóvivő erre válaszolta azt, hogy nem az emberek átfogó véleményére voltak kíváncsiak, csak a brüsszeli előírásoknak tettek eleget.</p>
      <related>
        <a href="https://hvg.hu/gazdasag/20191124_Sajat_konzultaciot_indit_a_klimavaltozasrol_az_allami_helyett_Parbeszed"/>
        <a href="https://hvg.hu/gazdasag/20191124_Az_ITM_szerint_azert_fu_alatt_konzultalnak_a_klimavedelemrol_mert_Brusszel"/>
      </related>
    </article>
  </body>
</html>