<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/serie-a/wloskie-media-krytykuja-krzysztofa-piatka-polak-odejdzie-z-milanu/20jybmn"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T10:14:49+00:00"/>
    <meta property="og:title" content="Piątek znów krytykowany. „Niekończący się koszmar”"/>
    <meta property="og:description" content="Krzysztof Piątek znów zakończył mecz bez strzelonego gola. Polak zdobył w tym sezonie tylko trzy bramki dla AC Milan i jest jednym z największych rozczarowań sezonu. Po remisie 1:1 z Napoli włoskie media ponownie krytykują polskiego napastnika."/>
  </head>
  <body>
    <article>
      <h1>Piątek znów krytykowany. „Niekończący się koszmar”</h1>
      <address><time datetime="2019-11-25T10:14:49+00:00">25 Nov 2019, 10:14</time> by <a rel="author" href="https://www.przegladsportowy.pl/autorzy/norbert-bandurski" target="_blank">Norbert Bandurski</a></address>
      <p>
        <b>Krzysztof Piątek znów zakończył mecz bez strzelonego gola. Polak zdobył w tym sezonie tylko trzy bramki dla AC Milan i jest jednym z największych rozczarowań sezonu. Po remisie 1:1 z Napoli włoskie media ponownie krytykują polskiego napastnika.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>„Niekończący się koszmar” - tak „La Gazzetta dello Sport” tytułuje duży artykuł o Krzysztofie Piątku zamieszony w poniedziałkowym wydaniu. Mediolański dziennik podkreśla, że w tym sezonie polski napastnik częściej jest wygwizdywany niż może cieszyć się z gola.</p>
      <p>Tym razem fani na San Siro wygwizdali Polaka nie tylko ze względu na słabą postawę na boisku. Wielu kibiców ma pretensje do Piątka o jego wypowiedź dla TVP, gdy stwierdził, że chciałby, by Milan zrobił na nim dobry interes i sprzedał kiedyś np. za 70 milionów euro. Kibice nie lubią, gdy piłkarz wprost przyznaje, że nie jest związany z ich klubem i nie wiąże z nim całej kariery. Niewiele więc zostało z uwielbienia, którym fani Milanu darzyli Piątka wiosną, gdy wymyślali o nim przyśpiewki.</p>
      <related>
        <a href="http://onet.tv/s/przegladsportowy/85-plebiscyt-ps-wilfredo-leon/4teg4l"/>
      </related>
      <p>„La Gazzetta dello Sport” podkreśla również, iż Polakowi zaczyna brakować usprawiedliwień. O ile Marco Giampaolo tłumaczył, że Piątek nie będzie strzelał goli, skoro nie dostaje podań, o tyle w ostatnich meczach wychowanek Lechii Dzierżoniów zmarnował kilka dogodnych okazji. Poza tym rozegrał w tym sezonie najwięcej meczów spośród wszystkich piłkarzy Milanu (13 ma również Alessio Romagnoli, ale Polak rzadko rozgrywał pełne spotkania, dlatego więcej minut na boisku przebywali również Ginaluigi Donnarumma, Hakan Calhanoglu i Suso), a zdobył tylko trzy bramki, z czego dwie po rzutach karnych. Prawdziwym problemem Milanu jest jednak to, że pomimo tak słabej dyspozycji 24-latek jest najlepszym strzelcem zespołu.</p>
      <p>„Nie można już mówić o Piątku, że jest jak dr Jekyll i pan Hyde. W tym sezonie zawsze widzimy jego ciemną stronę” - pisze Alessandra Bocci na łamach „LGdS”. Podkreśla również, że Polaka przestał bronić już nawet trener. - Kris musi zareagować. Jeszcze zastanowimy się nad decyzjami w sprawie składu na kolejny mecz - stwierdził Stefano Pioli sugerując, że w wyjściowym składzie na spotkanie z Parmą może znaleźć się Rafael Leao.</p>
      <figure>
        <img src="https://ocdn.eu/pulscms-transforms/1/nsOk9kpTURBXy8xNDZmYTMzMmY2ZDY0ZGY0ZjQxMDBkNDc0NzczYzM1MS5wbmeSlQLNAxQAwsOVAgDNAvjCw4GhMAE"/>
        <figcaption>„La Gazzetta dello Sport” - 25 listopad 2019</figcaption>
      </figure>
      <p>Nadchodzący miesiąc ma być zatem kluczowy dla przyszłości Krzysztofa Piątka. „LGdS” podkreśla, iż jeśli Polak nie odzyska skuteczności, to Milan będzie musiał poszukać nowego napastnika. Cały czas realny jest powrót Zlatana Ibrahimovicia, co oznaczałoby, że dla Piątka lub Leao zabraknie miejsca. Jeden z nich miałby zostać wypożyczony, a opcją dla Polaka byłby powrót do Genoi, gdzie zostałby przywitany z otwartymi ramionami. Zwłaszcza, że poważnej kontuzji doznał Christian Kouame, podstawowy napastnik zespołu.</p>
      <p>W grudniu AC Milan rozegra ligowe mecze z Parmą, Bologną, Sassuolo i Atalantą. Będą więc to spotkania z trzema średniakami oraz silnym zespołem z Bergamo. Jeżeli Piątek ma odzyskać zaufanie trenera, działaczy i kibiców, to musi zakończyć rok dobrymi meczami i kilkoma golami. Inaczej nikt w Mediolanie nie uwierzy, że Polak będzie w stanie pomóc Milanowi wrócić na szczyt włoskiej piłki.</p>
    </article>
  </body>
</html>