<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221015/cesta-na-le-mans-sa-velmi-skomplikovala-konopka-chceli-sme-prilis-vela-a-stratili-sme-vsetko"/>
    <meta property="og:site_name" content="Športky.sk"/>
    <meta property="article:published_time" content="2019-11-25T10:45:00+00:00"/>
    <meta property="og:title" content="Cesta na Le Mans sa veľmi skomplikovala, Konôpka: Chceli sme príliš veľa a stratili sme všetko!"/>
    <meta property="og:description" content="ŠANGHAJ - Prvý krok slovenského automobilového tímu ARC Bratislava v ústrety tretiemu štartu na vytrvalostných pretekoch 24 hodín Le Mans nevyšiel. V rámci 4-hodinových pretekov v čínskom Šanghaji ..."/>
  </head>
  <body>
    <article>
      <h1>Cesta na Le Mans sa veľmi skomplikovala, Konôpka: Chceli sme príliš veľa a stratili sme všetko!</h1>
      <address>
        <time datetime="2019-11-25T10:45:00+00:00">25 Nov 2019, 10:45</time>
      </address>
      <p>ŠANGHAJ - Prvý krok slovenského automobilového tímu ARC Bratislava v ústrety tretiemu štartu na vytrvalostných pretekoch 24 hodín Le Mans nevyšiel. V rámci 4-hodinových pretekov v čínskom Šanghaji Miroslav Konôpka so svojím prototypom Ligier JS P2 bojoval o víťazstvo, no napokon nedošiel do cieľa.</p>
      <p>Do pretekov na okruhu v Šanghaji odštartoval žltý prototyp s číslom 4 z pole position v triede LMP2 AM. Za volantom bol najprv Konôpka, ktorého po hodine vystriedal Číňan Kchang Ling. Ten bol členom slovenského tímu aj vlani, pri víťazstve v triede a postupe do Le Mans. Aj tentoraz ukázal svoju rýchlosť a na čele triedy LMP2 AM si postupne vyjazdil náskok jedného kola pred súpermi. Noví tímoví inžinieri spolupracujúci z ARC Bratislava stanovili riskantnú taktiku, v ktorej mal Kchang Ling čo najviac natiahnuť prostredný stint. Riziko sa však nevyplatilo, hodinu pred koncom zostal Ligier ARC Bratislava stáť na trati, asi 100 metrov pred vjazdom do boxu - bez paliva. Ďalší jazdec ARC Bratislava, Grék Andreas Laskaratos, čakal na výmenu zbytočne.</p>
      <p>Konôpka neskrýval sklamanie. <b><i>"Vedeli sme, že na posledný stint nasadí tím RLR svojho najrýchlejšieho jazdca, inak testovacieho pilota tímu F1 Haas, ktorý zázračne v tejto sérii jazdí medzi amatérskymi jazdcami s nižšou kategorizáciou. Preto sa inžinieri snažili natiahnuť čo najdlhšie Lingov stint. Prepočítali sa. Chceli sme asi príliš veľa a stratili sme všetko. Cesta na 24h Le Mans 2020 sa nám týmto veľmi skomplikovala," </i></b>uviedol Konôpka v tlačovej správe.</p>
      <p>Ďalšie kolo Ázijskej Le Mans série sa pôjde v januári v Austrálii na novom okruhu Bend. Vo februári sa bude o postup do Le Mans bojovať v malajzijskom Sepangu a seriál vyvrcholí v thajskom Burirame.</p>
      <footer><b>Zdroj:</b> TASR<br/><b>Foto:</b> arcbratislava.sk</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/217531/video-sportky-si-vyskusali-okruh-na-slovakia-ringu-v-kokpite-monopostu-timu-arc-bratislava"/>
        <a href="https://sportky.zoznam.sk/c/217527/video-konopka-citi-ze-le-mans-je-nedokoncena-misia-slovaci-su-tam-chyba-v-programe"/>
        <a href="https://sportky.zoznam.sk/c/217519/video-konopka-potvrdzuje-ze-je-naozajstny-srdciar-opat-tam-chce-vidiet-slovensku-vlajku"/>
        <a href="https://sportky.zoznam.sk/c/212987/studio-sportky-konopka-o-tzv-angole-v-hokeji-porazili-sme-tim-ktory-vlastni-mclaren"/>
      </related>
    </article>
  </body>
</html>