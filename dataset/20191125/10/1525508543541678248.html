<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779844/%D8%B3%D8%B9%DB%8C%D8%AF%D8%A7%D8%A8%D9%88%D8%B7%D8%A7%D9%84%D8%A8-%D8%B3%DB%8C%D8%A7%D8%B3%DB%8C%D9%88%D9%86-%D8%B1%D8%A7-%D8%A8%D9%87-%D8%B4%D8%A7%D9%85-%D8%A7%DB%8C%D8%B1%D8%A7%D9%86%DB%8C-%D9%85%DB%8C-%D8%A2%D9%88%D8%B1%D8%AF-%DB%8C%DA%A9-%D9%BE%D8%B1%D9%88%DA%98%D9%87-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:00:54+00:00"/>
    <meta property="og:title" content="در گفتگو با مهر مطرح شد؛ سعیدابوطالب سیاسیون را به«شام ایرانی» می‌آورد/یک پروژه بین‌المللی"/>
    <meta property="og:description" content="سعید ابوطالب تهیه‌کننده و کارگردان سری جدید مجموعه «شام ایرانی» از تولید این برنامه با رویکرد متفاوت دعوت از چهره‌های سیاسی و اجتماعی و نیز ضبط آن در چند کشور خبر داد."/>
  </head>
  <body>
    <article>
      <h1>در گفتگو با مهر مطرح شد؛ سعیدابوطالب سیاسیون را به«شام ایرانی» می‌آورد/یک پروژه بین‌المللی</h1>
      <address><time datetime="2019-11-25T10:00:54+00:00">25 Nov 2019, 10:00</time> by <a rel="author" href="https://www.mehrnews.com/archive?jr=33" target="_blank">عطیه موذن</a></address>
      <p>سعید ابوطالب تهیه‌کننده و برنامه‌ساز که این روزها به همراه تیم خود در حال تولید سری جدید مجموعه «شام ایرانی» است، درباره جزئیات این مجموعه به <a href="https://www.mehrnews.com/">خبرنگار مهر</a> بیان کرد: مجموعه «شام ایرانی» تا امروز توسط گروه‌ها و کارگردانان مختلفی همچون بیژن بیرنگ و سروش صحت ساخته شده است. بخش‌هایی از آن را هم محمد شایسته کارگردانی کرده است که با استقبال خوب مردم هم روبه‌رو بوده است.</p>
      <p>وی با اشاره به ادامه این مجموعه اظهار کرد: شرکت «هنر اول» صاحب برند مجموعه «شام ایرانی» است و در فصل جدید، تیم ما که پیش از این «رالی ایرانی»، «هفت شهر عشق» و چند پروژه دیگر را ساخته بود، تولید این مجموعه را بر عهده گرفته است. امیدواریم این مجموعه در فصل جدید از نظر فنی و تکنیکی جذاب‌تر هم باشد. به هر حال سیستم‌های ضبط صدا و سیستم‌های تصویری در این چند سال ارتقا پیدا کرده و به همین دلیل یک مجموعه هم می‌تواند جذابیت‌های بیشتری داشته باشد.</p>
      <p>
        <b>شامی با مهمان‌نوازی ایرانی</b>
      </p>
      <p>ابوطالب درباره رویکرد متمایزی که در «شام ایرانی» روی آن تمرکز خواهد داشت هم توضیح داد: امیدواریم بتوانیم «شام ایرانی» را با محوریت فرهنگ مهمان‌نوازی و دورهمی ایرانی‌ها به تولید برسانیم. چون برداشت من از این مجموعه مهمان‌نوازی، فرهنگ میزبانی خانواده‌های ایرانی و احترام به مهمان است. ما برخلاف غربی‌ها وقتی خانواده‌ای را به شام دعوت می‌کنیم، دوست داریم مهمان به داخل خانه ما بیاید چون او با خودش خیر و برکت می‌آورد.</p>
      <p>وی با اشاره به پررنگ شدن چنین نگرش‌هایی در این فصل از مجموعه عنوان کرد: ضمن احترام به فصل‌های قبلی «شام ایرانی»، امیدواریم در این فصل بتوانیم تغییراتی جزیی داشته باشیم. به طور مثال مهمان ناخوانده داریم و همچنین مهمانانی از خارج از کشور خواهیم داشت.</p>
      <p>
        <b>مهمان ناخوانده از ترکیه، هند و کشورهای منطقه</b>
      </p>
      <p>کارگردان «شام ایرانی» درباره کیفیت حضور مهمانان خارجی در این مجموعه توضیح داد: در این فصل باز هم هنرمندان در «شام ایرانی» حضور دارند و مهمانان خارجی‌ای هم خواهیم داشت که به عنوان بازیگران از کشورهای منطقه، مهمان این هنرمندان می‌شوند و در دور بعد میزبان ایرانی، مهمان این هنرمندان در خارج از کشور می‌شود.</p>
      <p>وی درباره کشورهای خارجی مدنظر و مهمانان آن‌ها بیان کرد: این مهمانان عمدتا بازیگران و هنرمندانی از کشورهای هند، ترکیه، لبنان و... هستند. این رویکرد سبب می‌شود که ما مقایسه‌ای هم با فرهنگ مهمان‌پذیری کشور خود به نسبت دیگر کشورها داشته باشیم؛ اینکه به طور مثال ما غذای خانگی می‌پزیم که با عشق و محبت همراه است و طبیعتاً با سفره میزبانان ما در کشورهای همسایه مقایسه می‌شود.</p>
      <p>
        <b>چهره‌های سیاسی میزبان می‌شوند</b>
      </p>
      <p>تهیه‌کننده «شام ایرانی» درباره این رویکرد بین‌المللی و اینکه هزینه‌های تولید را چقدر افزایش می‌دهد، هم عنوان کرد: گروه ما پیش از این پروژه‌هایی همچون «رالی ایرانی» و «هفت شهر عشق» را ساخته است. این گروه برای پروژه‌های بین‌المللی نیاز به تعدادی محدود دارد که همه افراد آن حرفه‌ای هستند و مهارت‌های مختلفی را بلدند. دیگر این مدل که گروه‌های بزرگ برای تولید پروژه‌های بین‌المللی به کشورها بروند منسوخ شده است و گروه‌های کوچک و اندک دست به پروژه‌های بزرگ می‌زنند. از طرف دیگر حضور مهمانان خارجی به دیده شدن پروژه در آن طرف مرزها هم کمک می‌کند و باعث می‌شود برنامه بیشتر دیده شود.</p>
      <p>ابوطالب درباره گروهی دیگر از مهمانان این برنامه هم اظهار کرد: «شام ایرانی» در فصل جدید از نظر ساختار شبیه فصل‌های قبلی است چراکه به هر حال این مدل از مسابقه در همه کشورها متداول است و برای مخاطب جذابیت زیادی دارد، اما در نظر داریم در این فصل چهره‌های اجتماعی و سیاسی را هم به‌عنوان میزبان و مهمان در این برنامه داشته باشیم.</p>
    </article>
  </body>
</html>