<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654076/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T10:22:00+00:00"/>
    <meta property="og:title" content="У Фінляндії страйк поштової служби підтримали аеропорти: скасовані 276 рейсів"/>
    <meta property="og:description" content="Національна фінська авіакомпанія Finnair скасувала 276 рейсів, запланованих на неділю і понеділок, у зв’язку з солідарною участю в страйку на підтримку працівників державної поштової служби Posti."/>
  </head>
  <body>
    <article>
      <h1>У Фінляндії страйк поштової служби підтримали аеропорти: скасовані 276 рейсів</h1>
      <address>
        <time datetime="2019-11-25T10:22:00+00:00">25 Nov 2019, 10:22</time>
      </address>
      <p>Національна фінська авіакомпанія Finnair скасувала 276 рейсів, запланованих на неділю і понеділок, у зв'язку з солідарною участю в страйку на підтримку працівників державної поштової служби Posti.</p>
      <p>Про це повідомляє "Європейська правда" з посиланням на <a href="https://www.reuters.com/">Reuters</a>.</p>
      <p>"За нашими оцінками, ми можемо виконати близько 120 з 377 рейсів, запланованих на завтра (понеділок. - Ред.)", - заявила представниця Finnair Пайвен Таллквіст.</p>
      <p>За даними Finnair, скасування рейсів може торкнутися близько 20 тисяч пасажирів.</p>
      <p>Про скасування рейсів було оголошено після того, як профспілка працівників аеропортів Фінляндії вирішила провести 25 листопада <b><a href="https://www.eurointegration.com.ua/news/2019/11/18/7103179/">одноденний страйк </a></b>на знак солідарності з працівниками поштових служб, які страйкують уже два тижні.</p>
      <p>У русі громадського транспорту в регіоні Гельсінкі в понеділок також очікуються проблеми. Страйк водіїв транспортної компанії HSL почнеться о третій годині ранку і триватиме 24 години.</p>
      <p>Приміські поїзди, метро і трамваї будуть ходити в нормальному режимі. Рух автобусів зупиниться частково.</p>
      <p>Розширення страйку солідарності вплине і на рух пасажирських поромів, що ходять під прапором Фінляндії. Профспілка моряків заявила, що поширить протестні заходи в тому числі на пасажирські пороми, що курсують під фінським прапором, якщо в трудовому спорі між поштовиками і роботодавцями не буде досягнуто домовленості.</p>
      <p>Близько 9000 співробітників поштової служби <b><a href="https://www.eurointegration.com.ua/news/2019/11/16/7103127/">оголосили двотижневий страйк</a></b> через зменшення зарплат, що призвело до того, що доставка пошти відбувається з затримкою напередодні напруженого різдвяного сезону.</p>
      <p>
        <a href="https://www.eurointegration.com.ua/news/2019/11/25/7103431/">Європейська правда</a>
      </p>
    </article>
  </body>
</html>