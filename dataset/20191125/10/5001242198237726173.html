<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/ethniki-athinon-korinthoy-talaiporia-choris-telos-toys-akinitopoiimenoys-odigoys-deite-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T10:38:46+00:00"/>
    <meta property="og:title" content="Εθνική Αθηνών – Κορίνθου: Ταλαιπωρία χωρίς τέλος για τους ακινητοποιημένους οδηγούς (ΔΕΙΤΕ ΦΩΤΟ)"/>
    <meta property="og:description" content="Αποκαταστάθηκε η κυκλοφορία στο ρεύμα προς Αθήνα στο τμήμα Ελευσίνα – Κόρινθος, καθώς απομακρύνθηκαν νερά και φερτά υλικά που συσσωρεύτηκαν νωρίς"/>
  </head>
  <body>
    <article>
      <h1>Εθνική Αθηνών – Κορίνθου: Ταλαιπωρία χωρίς τέλος για τους ακινητοποιημένους οδηγούς (ΔΕΙΤΕ ΦΩΤΟ)</h1>
      <address><time datetime="2019-11-25T10:38:46+00:00">25 Nov 2019, 10:38</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Άνοιξε το ρεύμα προς Αθήνα, με δυσκολία η κίνηση! Από μια λωρίδα η κίνηση. Από τα ξημερώματα εγκλωβισμένοι στην Εθνική Αθηνών – Κορίνθου εκατοντάδες οδηγοί. Περιμένουν… μέσα κι έξω από τα αυτοκίνητά τους να ανοίξει ο δρόμος. Η Εθνική έκλεισε και στα δυο ρεύματα εξαιτίας των καταστροφών στην Κινέτα. Δείτε εικόνες από το σημείο.</b>
        </i>
      </p>
      <p>Δεν έχει προηγούμενο η ταλαιπωρία που υφίστανται εδώ και πολλές ώρες εκατοντάδες οδηγοί στην εθνική Αθηνών – Κορίνθου. Από τα ξημερώματα, η κυκλοφορία διακόπηκε λόγω των καταστροφών που προκάλεσε η κακοκαιρία «Γηρυόνης» στην Κινέτα.</p>
      <p>Χρειάστηκε να περάσουν πολλές ώρες έως ότου να καταφέρουν οι αρχές να ανοίξουν το ένα ρεύμα, αυτό προς Αθήνα. Λίγο μετά τις 11:30 έγινε γνωστό πως η Εθνική Αθηνών – Κορίνθου, στο ρεύμα προς Αθήνα δόθηκε ξανά στην κυκλοφορία, αλλά αυτό δεν σημαίνει ότι τα… βάσανα των οδηγών που για ώρες ήταν ακινητοποιημένοι στα διόδια της Κορίνθου τελείωσαν.</p>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi6-1200x677.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi7-1200x677.jpg"/>
      </figure>
      <h3>Ταλαιπωρία στην Εθνική Αθηνών – Κορίνθου!</h3>
      <p>Εκατοντάδες οδηγοί εγκλωβίστηκαν τόσο στο ρεύμα προς Αθήνα όσο και στο ρεύμα προς Κόρινθο, αφού τόσο η νέα Εθνική Αθηνών – Κορίνθου όσο και η παλιά Εθνική έκλεισαν από τα ξημερώματα!</p>
      <p>Από το σαρωτικό πέρασμα της κακοκαιρίας «Γηρυόνης», υπερχείλισε το ρέμα Πίκα, με αποτέλεσμα, πέρα από τη βιβλική καταστροφή στην Κινέτα, να κλείσει η Εθνική Αθηνών – Κορίνθου και στα δυο ρεύματα!</p>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi4-1200x677.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi3-1200x677.jpg"/>
      </figure>
      <p>Χαρακτηριστικές είναι οι εικόνες που έστειλε στο <b>newsit.gr</b> οδηγός που τα ξημερώματα της Δευτέρας (25.11.2019) επέστρεφε στην Αθήνα από το Αγρίνιο. Έφτασε στα διόδια της Κορίνθου περίπου στις 06:30 το πρωί κι… εκεί παραμένει έως αυτή την ώρα!</p>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi-1200x677.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi1-1200x677.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/athinon_korinthou_kinisi2.jpg"/>
      </figure>
      <p>Οι εκτιμήσεις αναφέρουν πως για να ανοίξει η Εθνική οδός, στο ρεύμα προς Κόρινθο, θα χρειαστούν πολλές ώρες, γι’ αυτό και η Ολυμπία Οδός κάλεσε όσους έχουν προγραμματίσει ταξίδι με το αυτοκίνητο προς την Πελοπόννησο, να το ματαιώσουν!</p>
      <p>Στο μεταξύ έχει διακοπεί η κυκλοφορία στο 57ο χιλιόμετρο της Παλαιάς Εθνικής Οδού Αθηνών Κορίνθου, λόγω κατάρρευσης της γέφυρας από την υπερχείλιση του ρέματος της Πίκας, ενώ δεν προβλέπεται σύντομη αποκατάσταση.</p>
      <h3>Η ανακοίνωση της Ολυμπίας Οδού</h3>
      <p>
        <b>Αποκατάσταση κυκλοφορίας στο τμήμα Ελευσίνα- Ισθμός στο ρεύμα προς Αθήνα</b>
      </p>
      <p>Αποκαταστάθηκε η κυκλοφορία στο ρεύμα προς Αθήνα στο τμήμα Ελευσίνα – Κόρινθος, καθώς απομακρύνθηκαν νερά και φερτά υλικά που συσσωρεύτηκαν νωρίς το πρωί στην περιοχή της Κινέτας (Χ.Θ. 53+800 – 62+000) από τις γειτνιάζουσες στον αυτοκινητόδρομο καμένες πλαγιές των Γερανείων.</p>
      <p>Συνεργεία της Ολυμπίας Οδού και υπεργολάβων συνεχίζουν να επιχειρούν στην περιοχή με στόχο να καταστεί δυνατή η κυκλοφορία και προς Πάτρα, αρχικά σε μία λωρίδα, το συντομότερο δυνατό. Όλος ο μηχανισμός παραμένει σε επιφυλακή σε όλο το μήκος του δρόμου.</p>
      <p>Η Ολυμπία Οδός παρακαλεί τους οδηγούς να συμμορφώνονται προς τις υποδείξεις της Τροχαίας, καθώς και να επιδεικνύουν αυξημένη προσοχή πλησιάζοντας στην περιοχή των κυκλοφοριακών ρυθμίσεων, καθώς προσωρινά η κυκλοφορία θα διεξάγεται σε μία λωρίδα ανά κατεύθυνση.</p>
      <p>newsit.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/dytiki-ellada-en-anamoni-tis-oristikis-apofasis-toys-mathites-protagonistes-peristatikoy-stin-amaliada/"/>
        <a href="http://sinidisi.gr/patron-korinthoy-quot-oyra-quot-chiliadon-aytokiniton-logo-tis-kakokairias-quot-egklovismenoi-quot-patrinoi-tonoi-laspis-ferton-ylikon-echoyn-apokleisei-tin-ethniki-foto-video/"/>
        <a href="http://sinidisi.gr/ayrio-ta-mesanychta-oi-apergies-tis-genop/"/>
        <a href="http://sinidisi.gr/synelifthi-gynaika-sta-giannena-exapatisi-ilikiomenon-thyma-stin-katochi-mesologgioy/"/>
        <a href="http://sinidisi.gr/diekopisan-oi-prosorines-metakiniseis-astynomikon-to-aerodromio-aktioy-ichiri-antidrasi-toys-syndikalistes/"/>
        <a href="http://sinidisi.gr/nea-paseges-exasfalisi-chrimatodotisis-programma-proothisis/"/>
      </related>
    </article>
  </body>
</html>