<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90484"/>
    <meta property="og:site_name" content="Denník politika"/>
    <meta property="article:published_time" content="2019-11-25T10:35:14+00:00"/>
    <meta property="og:title" content="Pred 27 rokmi prijali ústavný zákon o zániku Československa, politici čelili viacerým problémom"/>
    <meta property="og:description" content="25.11.2019 (Webnoviny.sk) – Ústavný zákon o zániku Československa schválilo vtedajšie Federálne zhromaždenie (FZ) Českej a Slovenskej Federatívnej Republiky (ČSFR) pred 27 rokmi 25. novembra 1992. Zákon nadobudol účinnosť o polnoci 31. decembra a umožnil vznik dvoch nových nezávislých republík."/>
  </head>
  <body>
    <article>
      <h1>Pred 27 rokmi prijali ústavný zákon o zániku Československa, politici čelili viacerým problémom</h1>
      <address><time datetime="2019-11-25T10:35:14+00:00">25 Nov 2019, 10:35</time> by <a rel="author">Webnoviny</a></address>
      <h3>
        <a href="https://www.webnoviny.sk/vitazom-festivalu-kratkych-filmov-praha-je-snimka-aglaee/">Fotogaléria: Vladimír Mečiar</a>
      </h3>
      <p>
        <a href="http://dennikpolitika.sk/osobnosti/vladimir-meciar/fotogaleria/page/2/">25.11.2019 (Webnoviny.sk) – Ústavný zákon o zániku Československa schválilo vtedajšie Federálne zhromaždenie (FZ) Českej a Slovenskej Federatívnej Republiky (ČSFR) pred 27 rokmi 25. novembra 1992. Zákon nadobudol účinnosť o polnoci 31. decembra a umožnil vznik dvoch nových nezávislých republík.</a>
      </p>
      <p>Štyri roky po páde komunizmu a po 74-ročnej spoločnej histórii sa 1. januára 1993 nástupníckymi štátmi bývalej federácie stali Česká republika (ČR) a Slovenská republika (SR).</p>
      <p>Formálne sa Československo stalo federáciou dvoch republík 1. januára 1969. Každá z republík mala svoj zákonodarný orgán a vlastnú vládu. Vznikla Česká národná rada (ČNR) a už existujúca Slovenská národná rada (SNR) prevzala funkciu republikového parlamentu.</p>
      <h3>Spor o nový názov štátu</h3>
      <p>Najvyšším zákonodarným orgánom štátnej moci sa vtedy stalo Federálne zhromaždenie (FZ) – dvojkomorový parlament tvorený Snemovňou ľudu (SĽ) a Snemovňou národov (SN), ktorému sa zodpovedala československá federálna vláda aj prezident.</p>
      <p>Postupné obmedzovanie kompetencií republík a vtedajšia totalitná moc postavená na straníckej disciplíne komunistov spôsobili, že krajina de facto naďalej zostala značne centralizovaná a výrazne sa neodlišovala od svojho predchádzajúceho unitárneho usporiadania.</p>
      <p>Situácia sa zmenila po novembrových udalostiach v roku 1989 a páde totalitného režimu. Prijatiu ústavného zákona o zániku Československa predchádzala niekoľko rokov trvajúca diskusia o novej podobe štátoprávneho usporiadania v demokratických pomeroch, ktoré by zabezpečilo rovnoprávne postavenie oboch republík.</p>
      <p>Rozdielne pohľady českých a slovenských politikov na túto problematiku sa začali prejavovať už niekoľko mesiacov po novembrových udalostiach v roku 1989 a naplno sa ukázali napríklad aj v spore o nový názov spoločného štátu.</p>
      <h3>Rozdeleniu bránil ústavný zákon</h3>
      <p>Po parlamentných voľbách v roku 1992, ktoré na Slovensku vyhralo Hnutie za demokratické Slovensko (HZDS) a v Českej republike koalícia Občianskej demokratickej strany (ODS) a Kresťanskodemokratickej strany (KDS), sa vedúci predstavitelia víťazných strán na čele s Václavom Klausom (ODS) a Vladimírom Mečiarom (HZDS) dohodli na zániku ČSFR a rozdelení spoločnej republiky na dva samostatné štáty.</p>
      <p>Takémuto rozdeleniu štátu ale bránil existujúci ústavný zákon o referende z roku 1991, ktorý stanovoval, že ČSFR sa môže rozdeliť jedine referendom. Česká a slovenská politická reprezentácia to z uvedeného dôvodu nakoniec vyriešila novým ústavným zákonom.</p>
      <p>Spoločný návrh HZDS a ODS síce ponechával referendum ako jednu z možností rozdelenia štátu, akceptoval však aj rozdelenie ústavným zákonom či dohodou národných rád, prípadne aj vystúpením jednej z republík z federácie na základe jej nespochybniteľnej vôle.</p>
      <p>Na mape sveta sa tak 1. januára 1993 objavili dva nové štáty – Česká republika a Slovenská republika. Rozdelenie Československa je v zahraničí dodnes príkladom pokojného a mierového rozdelenia na dva samostatné subjekty a zvykne sa tiež nazývať Zamatový rozvod (Velvet Divorce). Informácie pochádzajú z www.wikipedia.org, www.justice.gov.sk a archívu agentúry SITA</p>
      <p>Viac k témam: <a href="https://www.webnoviny.sk/tag/ceskoslovensko/"><u>Československo</u></a>, <a href="https://www.webnoviny.sk/tag/hzds-hnutie-za-demokraticke-slovensko/"><u>HZDS Hnutie za demokratické Slovensko</u></a>, <a href="https://www.webnoviny.sk/tag/ods-obcanska-demokraticka-strana/"><u>ODS Občanská demokratická strana</u></a><br/>Zdroj: Webnoviny.sk – <a href="https://www.webnoviny.sk/pred-27-rokmi-prijali-ustavny-zakon-o-zaniku-ceskoslovenska-politici-celili-viacerym-problemom/"><u>Pred 27 rokmi prijali ústavný zákon o zániku Československa, politici čelili viacerým problémom</u></a> © SITA Všetky práva vyhradené.</p>
    </article>
  </body>
</html>