<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/bekeshkina-medoviy-misyac-vladi-i-narodu-zakinchivsya-642219.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T10:02:30+00:00"/>
    <meta property="og:title" content="Бекешкіна: «медовий місяць» влади і народу закінчився"/>
    <meta property="og:description" content="Директорка фонду «Демократичні ініціативи»: на зміну «медовому місяцю» прийшов відносно солодкий «цукерковий»"/>
  </head>
  <body>
    <article>
      <h1>Бекешкіна: «медовий місяць» влади і народу закінчився</h1>
      <address>
        <time datetime="2019-11-25T10:02:30+00:00">25 Nov 2019, 10:02</time>
      </address>
      <h4>Директорка фонду «Демократичні ініціативи»: на зміну «медовому місяцю» прийшов відносно солодкий «цукерковий»</h4>
      <p>Дані останнього соціологічного опитування фонду «Демократичні ініціативи» та КМІС свідчать про погіршення настоїв в українському суспільстві. Про це на пресконференції заявила директорка фонду «Демократичні ініціативи» Ірина Бекешкіна.</p>
      <p>За словами Бекешкіной, про негативні настрої свідчать деякі результати опитування. Зокрема, у листопаді 2019 року 36% громадян вважають, що Україна рухається у правильному напрямі, дещо більше - 39% упевнені, що напрям руху України зараз є неправильним. У той же час ще у серпні 50% вважали рух правильним, а 23% - неправильним.</p>
      <p>«Я б сказала, що «медовий» місяць закінчився, але поки що триває те, що я б назвала «цукерковий період», все-таки відносно солодкий, коли ще позитивно ставляться до новообраних органів влади, особливо до президента Зеленського», - сказала вона.</p>
      <p>Як повідомлялось, перші кроки Володимира Зеленського на посаді президента України схвально оцінили 62% українців.</p>
      <p>Директорка фонду «Демократичні ініціативи» резюмувала, що 82% опитаних українців упевнені, що зробили правильний вибір, проголосувавши за чинну владу.</p>
      <blockquote>
        <i>Опитування проводилося «Демініціативами» і КМІС з 4 по 19 листопада 2019 року серед 2 041 повнолітнього респондента на всій підконтрольній Україні території.<br/></i>
        <br/>
        <i>Статистична похибка вибірки не перевищує 2,3%.<br/></i>
        <br/>
        <i>Опитування фінансувалося Представництвом Європейського союзу в Україні.</i>
      </blockquote>
      <related>
        <a href="https://glavcom.ua/news/opituvannya-75-ukrajinciv-pozitivno-ocinili-rishennya-zelenskogo-iniciyuvati-peregovori-z-putinim-642213.html"/>
        <a href="https://glavcom.ua/country/society/doslidzhennya-bilshist-ukrajinciv-viryat-u-boga-65-z-nih-pravoslavni-641456.html"/>
        <a href="https://glavcom.ua/news/mizh-lukashenkom-ta-putinim-sociologi-zamiryali-stavlennya-ukrajinciv-do-svitovih-lideriv-639215.html"/>
      </related>
    </article>
  </body>
</html>