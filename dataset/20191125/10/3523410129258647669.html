<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641961/%D8%AF%D8%B4%D9%85%D9%86-%D8%A8%D8%A7%D8%AF%D8%B1%D9%88%D8%BA%E2%80%8C%D9%BE%D8%B1%D8%AF%D8%A7%D8%B2%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D9%86%D8%A7%DA%A9%D8%A7%D8%B1%D8%A2%D9%85%D8%AF-%D8%AC%D9%84%D9%88%D9%87-%D8%AF%D8%A7%D8%AF%D9%86-%D9%86%D8%B8%D8%A7%D9%85-%D8%AF%DB%8C%D9%86%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T10:48:00+00:00"/>
    <meta property="og:title" content="دشمن بادروغ‌پردازی به دنبال ناکارآمد جلوه دادن نظام دینی است"/>
    <meta property="og:description" content="سخنگو سپاه ‌با بیان اینکه دشمن تلاش می‌کند با دروغ‌پردازی نظام دینی را ناکارآمد جلوه داده و ما را از گذشته انقلاب پشیمان کند گفت: دشمن در تلاش است..."/>
  </head>
  <body>
    <article>
      <h1>
        <a href="https://www.bultannews.com/fa/news/641961/%D8%AF%D8%B4%D9%85%D9%86-%D8%A8%D8%A7%D8%AF%D8%B1%D9%88%D8%BA%E2%80%8C%D9%BE%D8%B1%D8%AF%D8%A7%D8%B2%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D9%86%D8%A7%DA%A9%D8%A7%D8%B1%D8%A2%D9%85%D8%AF-%D8%AC%D9%84%D9%88%D9%87-%D8%AF%D8%A7%D8%AF%D9%86-%D9%86%D8%B8%D8%A7%D9%85-%D8%AF%DB%8C%D9%86%DB%8C-%D8%A7%D8%B3%D8%AA">دشمن بادروغ‌پردازی به دنبال ناکارآمد جلوه دادن نظام دینی است</a>
      </h1>
      <h2>سخنگو سپاه ‌با بیان اینکه دشمن تلاش می‌کند با دروغ‌پردازی نظام دینی را ناکارآمد جلوه داده و ما را از گذشته انقلاب پشیمان کند گفت: دشمن در تلاش است...</h2>
      <address><time datetime="2019-11-25T10:48:00+00:00">25 Nov 2019, 10:48</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سردار رمضان شریف صبح امروز در چهارمین جشنواره رسانه‌ای ابوذر استان <b>کرمان</b> که با موضوع رسالت رسانه در گام دوم انقلاب در تالار حافظ <b>دانشگاه آزاد اسلامی</b> شهر کرمان با بیان اینکه انقلاب اسلامی گفتمان سومی را در دنیا مطرح کرد اظهار داشت: جهان در آن زمان در اختیار دو گفتمان کمونیستی و آمریکایی (کارگری و سرمایه‌داری) بود.</p>
      <p>وی با بیان اینکه نفوذ یک گفتمان جدید در آن شرایط کار سختی است و تا قبل از آن هر کس که می‌خواست یک گفتمان را ایجاد کند باید بر گفتمان کمونیستی تکیه می‌کرد یادآور شد: انقلاب اسلامی در بهمن 57 با گفتمان انقلاب اسلامی پا به عرصه وجود گذاشت.</p>
      <p>سخنگو سپاه پاسداران انقلاب اسلامی با اشاره به اینکه هر چند انقلاب اسلامی گفتمان اهل‌بیت(ع) و قرآن بود اما با گفتمان جدید در دنیای دو قطبی آن زمان پا گذاشت افزود: در آن دوران گفتمان کمونیستی موفق شده بود در بین جوامع و ملت‌ها نفوذ گسترده‌ای داشته باشد.</p>
      <p>وی با بیان اینکه در آن دوران انقلاب اسلامی گفتمان سومی را ایجاد کرد که در دیگر کشورها و ملت‌ها نفوذ کرد گفت: امروز نماد این نفوذ و صدور انقلاب را در جبهه مقاومت در کشورهای منطقه می‌بینیم.</p>
      <p>سردار شریف با اشاره به اینکه 40 سال از استقرار نظام با وجود همه سختی‌ها، مشکلات، موانع و پیشرفت‌ها گذشته است افزود: امروز نیازمند تثبیت گفتمان انقلاب اسلامی هستیم.</p>
      <p>وی با بیان اینکه در سرفصل‌هایی که در بیانیه گام دوم انقلاب آمده مقام معظم رهبری بیان کردند که در چهل سال گذشته انقلاب ما چه حوادثی را پشت سر گذاشته، راهکارها مطرح شده و پیروزی‌ها و دستاورهای انقلاب بیان شده است افزود: در بخش دیگر ترسیم آینده انقلاب بر پایه و با بهره گیری از همه تجارب چهل سال گذشته را داریم.</p>
      <p>سخنگو سپاه پاسداران انقلاب اسلامی با اشاره به اینکه جوانان موتور محرکه در چهل سال دوم هستند بیان کرد: امروز نیازمند راهبر رسانه‌ای هستیم تا گذشته را ترسیم و تصویرسازی کرده و افق آینده را به خوبی تبیین کند.</p>
      <p>وی با بیان اینکه دشمن تلاش می‌کند با دروغ‌پردازی نظام دینی را ناکارآمد جلوه داده و ما را از گذشته انقلاب پشیمان کند افزود: دشمن در تلاش است که شرایط کشور را یک شرایط بحرانی قلمداد کند و این‌ها گزاره‌های خبری دشمن است.</p>
    </article>
  </body>
</html>