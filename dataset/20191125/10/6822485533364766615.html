<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904053.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T10:45:00+00:00"/>
    <meta property="og:title" content="اکبریان: قیمت کالاها با بگیر و ببند کنترل نمی‌شود"/>
    <meta property="og:description" content="به گزارش مهر، در ادامه جلسه علنی روز دوشنبه مجلس شورای اسلامی و در جریان بررسی تاثیر افزایش قیمت بنزین بر افزایش قیمت سایر کالا و خدمات، عزیز اکبریان رئیس کمیسیون صنایع و معادن مجلس، گفت: قیمت کالاها با بگیر و ببند و بازرسی کنترل نمی شود کنترل قیمت ها شعاری نیست که فقط جلسه بگذارید و مصاحبه کنید، خواهش می کنم مصاحبه نکنید و به مردم قول ندهید."/>
  </head>
  <body>
    <article>
      <h1>اکبریان: قیمت کالاها با بگیر و ببند کنترل نمی‌شود</h1>
      <address>
        <time datetime="2019-11-25T10:45:00+00:00">25 Nov 2019, 10:45</time>
      </address>
      <p>رئیس کمیسیون صنایع و معادن مجلس با بیان اینکه قیمت کالاها با بگیر و ببند کنترل نمی شود،گفت: کنترل قیمت‌ها شعاری نیست که فقط جلسه بگذارید، خواهش میکنم مصاحبه نکنید و به مردم قول ندهید.</p>
      <p>به گزارش مهر، در ادامه جلسه علنی روز دوشنبه مجلس شورای اسلامی و در جریان بررسی تاثیر افزایش قیمت بنزین بر افزایش قیمت سایر کالا و خدمات، عزیز اکبریان رئیس کمیسیون صنایع و معادن مجلس، گفت: قیمت کالاها با بگیر و ببند و بازرسی کنترل نمی شود کنترل قیمت ها شعاری نیست که فقط جلسه بگذارید و مصاحبه کنید، خواهش می کنم مصاحبه نکنید و به مردم قول ندهید.</p>
      <p>وی افزود: چرا در این جلسه رئیس سازمان برنامه و بودجه و وزیر نفت حضور نیافتند، خانم های سرپرست خانواده که سرویس مدارس بوده‌اند دچار مشکل شده اند.</p>
      <p>رئیس کمیسیون صنایع و معادن با انتقاد از عدم وجود سامانه های دقیق برای کنترل قیمت ها، تاکید کرد: انبارهای شما پُر است اما وقتی کالاها به دست دلالان می افتد مشکل ایجاد می شود. اگر در این مدت سامانه های مورد نیاز را ایجاد کرده بودید مشکلی در کنترل قیمت ها وجود نداشت.</p>
      <p>اکبریان افزود: ایجاد صندوق مکانیزه فروش شش ماه است که به دولت ابلاغ شده است، چرا این صندوق ها در فروشگاه ها نصب نشده است؟</p>
      <p>وی با اشاره به احتکار کالاهای اساسی گفت: اگر سامانه ای از زمان ورود کالا تا زمان عرضه آن به بازار کالاها را رصد می کرد مشکل احتکار وجود نداشت.</p>
      <p>رئیس کمیسیون صنایع و معادن مجلس اظهار داشت: رئیس جمهور در سخنرانی خود اعلام کرد بزرگترین مخزن نفتی کشف شده است و فردای آن روز بنزین گران شد.</p>
      <p>اکبریان اظهار داشت: آقای وزیر صنعت شما چطور به بازرس تان حقوق می دهید؛ دو ماه است حقوق نگرفته اند چه انتظاری دارید که دقیق نظارت کنند.</p>
      <p>وی گفت: قاضی تعزیرات چهارشنبه ظهر دستور داده به خاطر ۲۲ میلیون بدهی تلفن سایت ها قطع شود، این اقدام ضرر میلیاردی به این تولیدکننده زده است.</p>
      <p>رئیس کمیسیون صنایع و معادن مجلس در پایان تصریح کرد: همیشه در کشور ما قیمت کالا تحت تاثیر قیمت دلار و بنزین بوده است، باید قیمت این دو کالا کنترل شود.</p>
    </article>
  </body>
</html>