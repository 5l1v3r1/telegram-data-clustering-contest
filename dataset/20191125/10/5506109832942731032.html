<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146528/%D9%BE%DB%8C%D8%B4%D9%86%D9%87%D8%A7%D8%AF-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%A7%D8%B3%DA%A9%D8%A7%D9%86-%D8%B2%D9%84%D8%B2%D9%84%D9%87-%D8%B2%D8%AF%DA%AF%D8%A7%D9%86-%D8%AC%D9%88%D8%A7%D8%A8%DA%AF%D9%88-%D9%86%DB%8C%D8%B3%D8%AA-%D8%A7%D8%AE%D8%AA%D8%B5%D8%A7%D8%B5-130-%DA%A9%D8%A7%D9%86%DA%A9%D8%B3-%D8%AF%D8%B1-%D9%85%DB%8C%D8%A7%D9%86%D9%87-%D9%88-%D8%B3%D8%B1%D8%A7%D8%A8"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T10:25:44+00:00"/>
    <meta property="og:title" content="پیشنهاد دولت برای اسکان زلزله‌زدگان جوابگو نیست / اختصاص ۱۳۰ کانکس در میانه و سراب"/>
    <meta property="og:description" content="به گزارش خبرگزاری تسنیم از میانه، سردار عابدین خرم در بازدید چند‌ باره برای پیگیری نحوه آواربرداری و ارائه خدمات به زلزله‌زدگان میانه و سراب، در مورد اقدامات سپاه در مناطق زلزله‌زده آذربایجان شرقی‌ اظهار داشت: سپاه و بسیج در اولین ساعات زلزله در کانون زلزله حضور یافت که اولین اقدام بسیج و پلیس و سپاه خارج کردن مردم از زیر آوار بود."/>
  </head>
  <body>
    <article>
      <h1>پیشنهاد دولت برای اسکان زلزله‌زدگان جوابگو نیست / اختصاص ۱۳۰ کانکس در میانه و سراب</h1>
      <h2>فرمانده سپاه عاشورای آذربایجان شرقی گفت: دولت معتقد است، اسکان موقت باید در اتاقک‌ها یا در اجاره باشد ولی اصرار ما این است که اتاقک نمی‌تواند به سرعت جوابگو باشد.</h2>
      <address>
        <time datetime="2019-11-25T10:25:44+00:00">25 Nov 2019, 10:25</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/22/13970222170206897141221810.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>میانه</b>، سردار عابدین خرم در بازدید چند‌ باره برای پیگیری نحوه آواربرداری و ارائه خدمات به زلزله‌زدگان میانه و سراب، در مورد اقدامات سپاه در مناطق زلزله‌زده آذربایجان شرقی‌ اظهار داشت: سپاه و بسیج در اولین ساعات زلزله در کانون زلزله حضور یافت که اولین اقدام بسیج و پلیس و سپاه خارج کردن مردم از زیر آوار بود.</p>
      <p>وی با اشاره به اینکه با 20 دستگاه ماشین آلات سنگین سپاه، در حال آواربرداری و بازگشایی معابر هستند، افزود: در توزیع امکانات زیست و خواب از جمله چادر و تغذیه مورد نیاز و... نیز تلاش‌های گسترده‌ای صورت گرفته که اکنون روزانه 5000 غذای گرم در آشپزخانه‌های سیار و موکب‌ها که در قالب بسیج مردمی در منطقه حضور دارند، در بین مردم 60 روستا توزیع شد.</p>
      <p>فرمانده سپاه عاشورای آذربایجان شرقی جلب کمک‌های مردمی خیرین و تبدیل به کانکس را مورد اشاره قرار داد و گفت: دولت معتقد است، اسکان موقت باید در اتاقک‌ها یا در اجاره باشد ولی اصرار ما این است که اتاقک نمی‌تواند به سرعت جوابگو باشد و ما 130 کانکس را به همراه ستاد اجرایی فرمان حضرت امام، برای افرادی که خانه‌هایشان کاملاً تخریب شده اختصاص دادیم.</p>
      <p>وی با تاکید بر اینکه از جمله دستگاه‌های کشور هستیم که از اول در منطقه بوده‌ایم و هنوز هم حضور داریم، ابراز داشت: 40 اکیپ پزشکی سپاه و بسیج جامعه پزشکی از روز در مراکز بهداشتی حضور داشته و مشکلات مردم را بدون منت بررسی و رفع کردند.</p>
      <p>سردار عابدین خرم در ادامه با بیان اینکه استاندار در این ایام بسیار فعال بود، با انتقاد از برخی دستگاه‌های اجرایی که به وظایف خود به خوبی عمل نکردند، گفت: برخی از دستگاه‌ها آنچنان که شایسته بود وارد میدان نشدند و نباید مردم در آسیب‌ها تنها بمانند.</p>
      <p>فرمانده سپاه استان آذربایجان شرقی، نام این نهاد را اعلام نکرد ولی ابراز داشت: نام این نهادها را بارها در جلسات مرتبط با زلزله مطرح کرده‌ام و امیدوارم کوتاهی خود در این حادثه را در روزهای آینده جبران کرده و اجازه ندهیم مردم زلزله‌زده در سرمای زمستان بی‌پناه بمانند.</p>
      <p>وی همچنین به پروژه‌های محرومیت‌زدایی سپاه عاشورا اشاره کرد و گفت: 2969 پروژه محرومیت‌زدایی در دو سال اخیر افتتاح و در اختیار مردم قرار گرفته ‌که قریب به 18 میلیارد تومان برای آنها هزینه شده است.</p>
      <p>فرمانده سپاه عاشورا، آبرسانی، احداث خانه محروم، احداث فضای ورزشی، کتابخانه، راه روستایی، شبکه برق، خانه عالم و... را از جمله پروژه‌های محرومیت‌زدایی عنوان کرد و افزود: 1700 گروه جهادی این سازندگی را در مناطق محروم اجرا کردند.</p>
      <p>وی بر نقش قرارگاه سازندگی خاتم‌الانبیا در پروژه‌های مهم و بزرگ استان تاکید کرد و گفت: احداث بزرگراه مراغه ـ هشترود، متروی تبریز، پارک بزرگ آذربایجان و احداث خط جایگزین آبرسانی زرینه‌رود به تبریز از جمله مهم‌ترین پروژه‌های قرارگاه سازندگی خاتم‌الانبیای سپاه است که در استان اجرایی می‌شود.</p>
      <p>انتهای پیام/111/ش</p>
    </article>
  </body>
</html>