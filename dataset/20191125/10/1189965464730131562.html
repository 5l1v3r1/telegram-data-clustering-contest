<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/people/260515/i-naomi-kampel-arnithike-na-symmetasxei-se-epideiksi-modas-mono-me-mayra-montela"/>
    <meta property="og:site_name" content="LiFO"/>
    <meta property="article:published_time" content="2019-11-25T10:16:00+00:00"/>
    <meta property="og:title" content="Η Ναόμι Κάμπελ αρνήθηκε να συμμετάσχει σε επίδειξη μόδας μόνο με μαύρα μοντέλα"/>
    <meta property="og:description" content="Η Ναόμι Κάμπελ αποκάλυψε πως αρνήθηκε να πάρει μέρος σε επίδειξη μόδας μόνο με μαύρα μοντέλα"/>
  </head>
  <body>
    <article>
      <h1>Η Ναόμι Κάμπελ αρνήθηκε να συμμετάσχει σε επίδειξη μόδας μόνο με μαύρα μοντέλα</h1>
      <h2>Η Ναόμι Κάμπελ αποκάλυψε πως αρνήθηκε να πάρει μέρος σε επίδειξη μόδας μόνο με μαύρα μοντέλα</h2>
      <address><time datetime="2019-11-25T10:16:00+00:00">25 Nov 2019, 10:16</time> by <a rel="author">NEWSROOM</a></address>
      <p>
        <b>Η <a href="https://www.lifo.gr/tags/%CE%9D%CE%B1%CF%8C%CE%BC%CE%B9+%CE%9A%CE%AC%CE%BC%CF%80%CE%B5%CE%BB">Ναόμι Κάμπελ</a> αποκάλυψε πρόσφατα ότι αρνήθηκε να πάρει μέρος σε <a href="https://www.lifo.gr/tags/%CE%95%CF%80%CE%AF%CE%B4%CE%B5%CE%B9%CE%BE%CE%B7+%CE%9C%CF%8C%CE%B4%CE%B1%CF%82">επίδειξη μόδας</a>, μόνο με μαύρα <a href="https://www.lifo.gr/tags/%CE%9C%CE%BF%CE%BD%CF%84%CE%AD%CE%BB%CE%B1">μοντέλα</a>, παρά το γεγονός ότι της προσέφεραν τεράστιο ποσό καθώς θέλει να προωθήσει την «ισορροπημένη συμμετοχή όλων» στη βιομηχανία της μόδας.</b>
      </p>
      <p>Σε συνέντευξή της στο περιοδικό της εφημερίδας The Guardian το διάσημο μοντέλο από τη Βρετανία μίλησε για την αυξανόμενη εκπροσώπηση των γυναικών χρώματος στον κόσμο της μόδας. Το supermodel εξήγησε τι εννοεί όταν αναφέρεται σε ισορροπία: «Δεν θα κάνω μια επίδειξη μόδας με αποκλειστικά μαύρα μοντέλα, για παράδειγμα, επειδή θα ήταν υποκριτικό δεδομένου εδώ και πολύ καιρό υποστηρίζω την ισορροπημένη συμπερίληψη».</p>
      <p>«Αγκαλιάζω νέους ανθρώπους και τη δημιουργικότητά τους. Είμαι ευτυχισμένη με όλα τα νέα ταλέντα και είμαι περήφανη, που είμαι εδώ τώρα, που ακούω όλη αυτή τη μουσική, που βλέπω την κουλτούρα, τον τρόπο ζώης και τον τρόπο που κινείται η μόδα. Ο Τζιάνι Βερσάτσε πάντα έλεγε ότι έπρεπε να αναμειχθούμε έτσι, και τελικά το κάναμε» υπογράμμισε.</p>
      <p>Γεννημένη στο Λονδίνο, η Ναόμι Κάμπελ θα παραλάβει το βραβείο «Είδωλο της Μόδας» στην απονομή των Fashion Awards 2019 του Βρετανικού Συμβουλίου Μόδας στις 2 Δεκεμβρίου. Το Βρετανικό Συμβούλιο Μόδας με το βραβείο αναγνωρίζει τη συμβολή της στη βιομηχανία, την καριέρα της ως supermodel και το φιλανθρωπικό της έργο. Η Ναόμι Κάμπελ ήταν το πρώτο μαύρο μοντέλο που φωτογραφήθηκε για το εξώφυλλο της γαλλικής Vogue το 1988 και η πρώτη μαύρη γυναίκα που πόζαρε για το εξώφυλλο της αμερικανικής Vogue το 1989.</p>
      <p>Η οργάνωση που έχει ιδρύσει, Fashion for Relief, συγκεντρώνει πόρους για τη βελτίωση της ζωής των ανθρώπων που ζουν σε αντίξοες συνθήκες, όπως πληγέντες από φυσικές καταστροφές, διοργανώνοντας εκδηλώσεις μόδας στο Λονδίνο, τις Κάννες και τη Νέα Υόρκη. Η Fashion for Relief αυτές τις μέρες θα λειτουργήσει ένα pop-up κατάστημα μόδας στο Westfield White City, στο Λονδίνο, όπου θα πωλούνται δημιουργίες σχεδιαστών, δωρεές φίλων και συγγενών της. Τα χρήματα που θα συγκεντρωθούν θα διατεθούν για προγράμματα εκπαίδευσης και απασχόλησης νέων.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/people/246690/i-naomi-kampel-apokalypse-ratsistiko-peristatiko-se-ksenodoxeio"/>
      </related>
    </article>
  </body>
</html>