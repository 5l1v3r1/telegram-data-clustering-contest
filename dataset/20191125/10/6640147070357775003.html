<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/in-arrivo-gunplatop-il-wargame-per-giocare-con-i-modellini-di-gundam/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="In arrivo GunPlaTop, il wargame per giocare con i modellini di Gundam | Cultura Pop"/>
    <meta property="og:description" content="GunPlaTop, il wargame di Tabletop System per giocare con i modellini Gunpla di Gundam, sta per sbarcare su Kickstarter per una campagna di finanziamento"/>
  </head>
  <body>
    <article>
      <h1>In arrivo GunPlaTop, il wargame per giocare con i modellini di Gundam | Cultura Pop</h1>
      <address>
        <time datetime="2019-11-25T10:36:00+00:00">25 Nov 2019, 10:36</time>
      </address>
      <p><b>Tabletop System</b>, un nuovo studio di game design britannico, si appresta a lanciare una <b>campagna <i>Kickstarter</i></b> per la realizzazione del suo primo prodotto: <b>GunPlaTop</b>, un <b>wargame</b> che permetterà a tutti gli appassionati di <b>Gundam</b> di <b>mettere in tavolo e far scontrare i propri modelli</b> legati al celebre franchise che negli anni Ottanta rivoluzionò il mondo dei robot giganti dell’animazione nipponica.</p>
      <p>Quello dei <b>Gunpla</b>, i kit di modellismo della <b>Bandai</b> a tema <b>Gundam</b> che dagli anni Novanta letteralmente spopolano tra gli appassionati (per saperne di più vi rimandiamo a questo esaustivo <a href="https://www.tomshw.it/culturapop/gunpla-guida-al-mondo-del-modellismo-di-gundam/">articolo</a>), è un fenomeno in continua crescita ed era logico che sul web nascessero tutta una serie di regolamenti, per <b>giocare</b> <b>da tavolo</b> con questi bellissimi modellini e rievocare le più importanti battaglie viste in decenni di episodi delle varie serie anime che si sono succedute nel tempo.</p>
      <figure>
        <img src="https://www.tomshw.it/images/images/2019/11/gunplatop-64936.jpg"/>
      </figure>
      <p>Questi regolamenti, la maggior parte dei quali sono <b>mutuati da giochi da tavolo e <i>wargame</i> già esistenti</b> a cui vengono apportate le opportune modifiche, sono usualmente distribuiti gratuitamente dai loro autori, ma in tutta sincerità sono solitamente un po’ zoppicanti e difettano del giusto appeal.</p>
      <p>Ecco quindi entrare in scena <b>GunPlaTop</b>, che promette di portare sui tavoli degli appassionati l’emozione che sa regalare un episodio di Gundam, grazie a un <b>regolamento del tutto nuovo</b> e pensato appositamente per riprodurre la frenesia della battaglia tra <i>Mobil Suit</i>. A quanto risulta dal <a href="https://www.gunplatop.com/it/home">sito web</a> dedicato al prodotto, <b>GunPlaTop </b>sarà ambientato nell’<b>anno 0079 dell’Universal Century Era</b>, durante quindi la <b>Guerra di un Anno</b>, protagonista di <i>Mobile Suit Gundam</i>, la prima serie del franchise, uscita nel <b>1979</b>.</p>
      <figure>
        <img src="https://www.tomshw.it/images/images/2019/11/gunplatop-64938.jpg"/>
      </figure>
      <p><b>GunPlaTop </b>sarà un gioco <b>per due/dieci giocatori dai quattordici anni in su </b>e avrà una durata media che andrà <b>dai trenta ai centoventi minuti</b>, a seconda del numero di modelli in gioco e di partecipanti. Il prodotto si presenta più come uno <i>skirmish</i> che un wargame in cui si schierano eserciti di dimensioni spropositate, e prevederà un sistema a punti per la composizione della propria squadra di combattimento.</p>
      <p>Sarà possibile schierare qualsiasi modello <b>Gunpla in scala 1/200, 1/114, 1/100</b> e ovviamente anche le più recenti <i>action figure</i> della stessa scala (come quella che abbiamo recentemente <a href="https://www.tomshw.it/culturapop/gundam-rx-78-2-gundam-universe-di-tamashii-nations-recensione/">recensito</a>). Il <b>Set Base</b> oggetto della campagna <i>Kickstarter</i> presenterà ben <b>quaranta carte statistiche</b> di <i>Mobil Suit</i> della Guerra di un Anno, più altre <b>venti carte statistiche</b> di <i>Mobil Suit </i>provenienti da altre linee temporali dell’universo Gundam. Non si conosce ancora l’elenco completo dei mech, che dovrebbe essere comunicato a breve.</p>
      <figure>
        <img src="https://www.tomshw.it/images/images/2019/11/gunplatop-64929.jpg"/>
      </figure>
      <p>Il regolamento, oltre alle <b>Stat Card</b> che riporteranno le statistiche di ogni mezzo, prevederà la possibilità di fornire al proprio mezzo <b>fino a due carte upgrade</b> e, ovviamente, <b>un pilota</b>. Questo potrà essere scelto tra quelli disponibili nel Set Base oppure <b>creato</b> secondo quanto riportato nel regolamento. Tre saranno le tipologie di piloti disponibili: <b>Newtype, Builder </b>e<b> Leader</b>. Nella <b>modalità campagna</b> i piloti potranno <b>acquisire nuove abilità</b>, aumentando di livello grazie ai punti esperienza guadagnati in battaglia.</p>
      <figure>
        <img src="https://www.tomshw.it/images/images/2019/11/gunplatop-64928.jpg"/>
      </figure>
      <p>Il sistema di gioco si baserà su una prima <b>fase di pianificazione</b>, nella quale il giocatore dovrà scegliere e posizionare <b>due segnalini</b> corrispondenti alle azioni che intenderà effettuare nel round, quindi si stabilirà l’iniziativa e i modelli si alterneranno nell’attivazione. A seconda di come l’azione evolverà, il giocatore potrà decidere di attivare un modello anche <b>durante il turno dell’avversario</b>, eseguendo così schivate, contrattacchi e così via. Combinando i segnalini fra loro sarà possibile inoltre ottenere <b>tantissime azioni diverse</b>.</p>
      <p>Saranno <b>quattro le modalità di gioco</b> disponibili: <b>duello</b> (consigliata per le prime sessioni di gioco), <b>torneo</b> (consigliata con tanti giocatori), <b>schermaglia</b> (consigliata per i più esperti, ogni giocatore controllerà tre Mobil Suit) e <b>campagna</b> (consigliata per i gruppi di gioco stabili, è la modalità più coinvolgente e strategica).</p>
      <figure>
        <img src="https://www.tomshw.it/images/images/2019/11/gunplatop-64932.jpg"/>
      </figure>
      <p>Il Set Base, esclusivo della campagna Kickstarter, conterrà i seguenti materiali (che potrebbero aumentare grazie agli <i>streatch goal</i>):</p>
      <ul>
        <li>60 carte Mobil Suit</li>
        <li>70 Segnalini</li>
        <li>16 carte pilota</li>
        <li>16 carte upgrade</li>
        <li>8 carte “Colpo di scena”</li>
        <li>8 carte “danno collaterale”</li>
        <li>16 dadi</li>
        <li>1 regolamento</li>
        <li>1 porta token di plastica rigido</li>
      </ul>
      <p><b>Attenzione!</b> Se non fosse finora chiaro, il gioco prevederà che i giocatori mettano in campo i <b>Gunpla acquistati separatamente</b>, il Set Base non comprenderà alcun modello di Mobil Suit.</p>
      <figure>
        <img src="https://www.tomshw.it/images/images/2019/11/gunplatop-64931.jpg"/>
        <figcaption>Un Guntank in combattimento con alcuni Magella-Attack</figcaption>
      </figure>
      <p>Un’informazione importante, per chi fosse interessato a questo progetto, è reperibile nella pagina delle <b>FAQ </b>del sito. Alla seguente domanda:</p>
      <blockquote>“<i>Poiché Gundam è una IP di proprietà di <b>Sunrise/Bandai,</b> c’è la preoccupazione che durante il finanziamento del Kickstarter il prodotto finisca nel girone infernale dei diritti di sfruttamento e che subisca un’ordinanza di cessazione dello sviluppo. A quel punto, i soldi impegnati nel finanziamento saranno persi e nessun prodotto sarà consegnato</i>.”</blockquote>
      <p><b>Tabletop System</b> risponde:</p>
      <blockquote>“<i>Siamo in contatto con Sunrise dall’aprile 2019. Ci dispiace ma al momento non possiamo diffondere ulteriori dettagli</i>.”</blockquote>
      <p>Il fatto che siano in contatto con <b>Sunrise</b> e che si siano mossi per attivare un Kickstarter fa ben sperare, ma al momento qualche preoccupazione resta. Speriamo che alla partenza della campagna di finanziamento si abbiano informazioni più dettagliate.</p>
      <figure>
        <img src="https://www.tomshw.it/images/images/2019/11/gunplatop-64930.jpg"/>
      </figure>
      <p>La campagna Kickstarter per <b>GunPlaTop</b> partirà il <b>20 gennaio 2020</b> e avrà termine il <b>19 febbraio 2020</b>.</p>
      <blockquote>Se volete entrare nel mondo del modellismo Gunpla, su <a href="https://toms.it/QyRef">Amazon</a> potete trovare tutto ciò che vi serve, dai modelli entry level ai più complessi.<br/>Se siete fan di Gundam e volete recuperare tutti gli anime usciti finora, <a href="https://toms.it/KFUKS">Amazon</a> fa ancora al caso vostro.</blockquote>
    </article>
  </body>
</html>