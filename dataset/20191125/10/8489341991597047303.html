<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807379/%D9%87%D9%84%D8%A7%DA%A9%D8%AA-%DB%B2-%D9%82%D8%A7%DA%86%D8%A7%D9%82%DA%86%DB%8C-%D9%88-%DA%A9%D8%B4%D9%81-%DB%8C%DA%A9-%D8%AA%D9%86-%D8%A7%D9%86%D9%88%D8%A7%D8%B9-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%AF%D8%B1-%D9%85%D8%B1%D8%B2-%D8%B4%D8%B1%D9%82%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T10:56:00+00:00"/>
    <meta property="og:title" content="فرمانده مرزبانی سیستان و بلوچستان خبر داد: هلاکت ۲ قاچاقچی و کشف یک تن انواع موادمخدر در مرز شرقی"/>
    <meta property="og:description" content="فرمانده مرزبانی استان سیستان و بلوچستان از کشف بیش از یک تن و ۶۰ کیلوگرم انواع موادمخدر و دستگیری ۴ نفر از سوداگران مرگ و هلاکت ۲ تن از آنان در حوزه استحفاظی هنگ مرزی زابل و سراوان خبر داد."/>
  </head>
  <body>
    <article>
      <h1>فرمانده مرزبانی سیستان و بلوچستان خبر داد: هلاکت ۲ قاچاقچی و کشف یک تن انواع موادمخدر در مرز شرقی</h1>
      <h2>فرمانده مرزبانی استان سیستان و بلوچستان از کشف بیش از یک تن و ۶۰ کیلوگرم انواع موادمخدر و دستگیری ۴ نفر از سوداگران مرگ و هلاکت ۲ تن از آنان در حوزه استحفاظی هنگ مرزی زابل و سراوان خبر داد.</h2>
      <address>
        <time datetime="2019-11-25T10:56:00+00:00">25 Nov 2019, 10:56</time>
      </address>
      <p>به گزارش گروه اجتماعی خبرگزاری دانشجو، سردار "محمد ملاشاهی" گفت: در راستای تشدید برخورد قاطع با هرگونه قاچاق موادمخدر در طول نوار مرزی، مرزداران این فرماندهی با انجام اقدامات گسترده اطلاعاتی از فعالیت باند بزرگ قاچاق موادمخدر در منطقه مرزی زابل مطلع شدند و با برنامه‌ریزی دقیق عملیاتی و تشدید اقدامات کنترلی، انهدام این باند بزرگ را به صورت ویژه در دستور کار خود قرار دادند.<br/><br/>وی افزود: چندین تیم پوششی و عملیاتی، پس از شناسایی مسیر‌های تردد قاچاقچیان به اجرای هدفمند کمین پرداخته و با پشتیبانی اطلاعاتی و هدایت عملیاتی مرزبانی استان، توانستند این باند بزرگ قاچاق موادمخدر را منهدم کنند.<br/><br/>فرمانده مرزبانی سیستان و بلوچستان تصریح کرد: در این عملیات هدفمند که با درگیری مسلحانه و تبادل سنگین آتش بین ماموران و قاچاقچیان همراه بود، سوداگران مرگ که در مقابل تاکتیک‌های عملیاتی و آتش پرحجم مرزداران توان مقابله نداشتند در رسیدن به اهداف شوم خود ناکام ماندند و مرزداران موفق شدند ضمن هلاکت ۲ تن از قاچاقچیان و دستگیری ۲ نفر دیگر از سوداگران مرگ، ۶۵۰ کیلو و ۲۵۰ گرم انواع مواد مخدر شامل ۶۲۴ کیلو و ۷۵۰ گرم تریاک، ۴ کیلوگرم شیشه و ۲۱ کیلو و ۵۰۰ گرم هروئین را کشف کنند.<br/><br/>سردار ملاشاهی در ادامه به عملیات موفقیت‌آمیز دیگر توسط مرزداران هنگ مرزی سراوان نیز اشاره کرد و افزود: مرزبانان جان بر کف هنگ مرزی سراوان با اشراف اطلاعاتی، از قصد قاچاقچیان برای انتقال موادمخدر از ارتفاعات حوالی میل مرزی ۱۳۰ مطلع شدند و بلافاصله با هوشیاری کامل به تشدید پوشش منطقه پرداختند و طی عملیاتی ضربتی، موفق شدند ضمن توقیف یک دستگاه خودرو و دستگیری ۲ قاچاقچی، ۴۱۳ کیلوگرم تریاک را کشف کنند.<br/><br/>وی ضمن تقدیر و تشکر از زحمات و مجاهدت‌های کارکنان هنگ‌های مرزی زابل و سراوان و همکاری صمیمانه دستگاه‌های اطلاعاتی و امنیتی، خاطرنشان کرد: سوداگران مرگ، قاچاقچیان و متجاوزان بدانند که مرزداران این فرماندهی با کمک مرزنشینان غیور با وحدت و اعتقاد قلبی به حفظ حریم امنیتی مرز‌های جمهوری اسلامی ایران پرداخته و مقتدرانه با هرگونه تخلف و اقدامات غیرقانونی در مرز مقابله و برخورد می‌کنند.</p>
    </article>
  </body>
</html>