<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/passagerare-postens-anstallda-har-goda-skal-att-strejka-vi-kan-vanta/"/>
    <meta property="og:site_name" content="HBL"/>
    <meta property="article:published_time" content="2019-11-25T10:20:00+00:00"/>
    <meta property="og:title" content="Passagerare: &quot;Postens anställda har goda skäl att strejka – vi kan vänta&quot;"/>
    <meta property="og:description" content="Eckerö Line påverkas hårt av poststrejken och den sympatistrejk som Sjömansunionen har utlyst."/>
  </head>
  <body>
    <article>
      <h1>Passagerare: "Postens anställda har goda skäl att strejka – vi kan vänta"</h1>
      <h2>Eckerö Line påverkas hårt av poststrejken och den sympatistrejk som Sjömansunionen har utlyst.</h2>
      <address><time datetime="2019-11-25T10:20:00+00:00">25 Nov 2019, 10:20</time> by <a rel="author">Mikael Sjövall/SPT</a></address>
      <p>– Vårt passagerarfartyg M/S Finlandia och fraktfartyget M/S Finbo Cargo står för närvarande stilla på grund av strejken, säger vd <b>Taru Keronen</b> på Eckerö Line.</p>
      <p>Enligt Keronen är det cirka 4 000 av bolagets passagerare som drabbas av strejken på måndagen. De passagerare som har bokat en paketresa som inkluderar övernattning i Tallinn får en ersättande avgång med konkurrenten Tallink Siljas fartyg. De kunder som har bokat en dagskryssning eller en reguljär resa blir automatiskt ersatta biljettens pris, uppger Eckerö Line.</p>
      <p>– Vi har hittills förlorat cirka en miljon euro på grund av strejken. Om strejken fortsätter i den här omfattningen kommer vi att förlora mellan 300 000 och 500 000 euro per dag, säger Taru Keronen.</p>
      <p>Eckerökoncernens övriga fartyg är svenskflaggade och drabbas inte av strejken. Eckerö Lines konkurrenter Viking Line och Tallink Silja på rutten mellan Helsingfors och Tallinn påverkas inte heller tillsvidare av sympatistrejkerna eftersom de kör med fartyg som är flaggade i Estland.</p>
      <p>– Posten har aldrig varit vår kund och vi har ingenting med den här tvisten att göra. Det känns orimligt att vi drabbas av strejken på det här sättet. Sjömansunionens sympatistrejk kan ju dessutom pågå hur länge som helst eftersom den inte har avgränsats, säger Keronen.</p>
      <p>Cirka 260 besättningsmedlemmar på Eckerö Lines fartyg M/S Finlandia och M/S Finbo Cargo är medlemmar i Sjömansunionen, uppger Eckerö Line.</p>
      <figure>
        <img src="https://doeho6k8shw5z.cloudfront.net/imengine/image.php?uuid=e6d85ebb-0b07-4e61-bc33-ec4a0466599a&amp;type=preview&amp;source=e6d85ebb-0b07-4e61-bc33-ec4a0466599a&amp;function=hardcrop&amp;width=800&amp;height=533&amp;q=80"/>
        <figcaption>Eckerö Lines kunder köade för ersättande fartygsresa med Tallink Silja i Västra Hamnens fartygsterminal på måndagen.<cite>Bild: Mikael Sjövall/SPT</cite></figcaption>
      </figure>
      <p>
        <b>Stoiskt lugn i Västra Hamnen</b>
      </p>
      <p>Rederiets kunder i Västra Hamnen i Helsingfors förhöll sig med ett stoiskt lugn till den pågående strejken, trots att fartygets avgång klockan 9.00 var inställd på måndagen.</p>
      <p>– Jag blev uppringd av Eckerö Lines kundtjänst i går. Jag fick beskedet att vi kan byta våra biljetter till Tallink Siljas fartyg som avgår klockan 10.30, säger<b> Raili Lehti</b>.</p>
      <p>Hennes väninna <b>Anne Qvickström</b> fick ett sms med samma besked.</p>
      <p>– Vi fick rådet att infinna oss här vid Eckerös kundtjänst klockan 7.30 för att få våra biljetter utbytta. Vår resa blir lite kortare på det här sättet, men det är nu inte hela världen, säger Qvickström.</p>
      <p>Raili Lehti oroar sig för dagens programpunkter i Tallinn.</p>
      <p>– Jag har bokat manikyr och frisör till lunchtid, men jag måste säkert avboka allting nu på grund av vår senare ankomst, säger hon.</p>
      <p>Enligt Eckerö Line har bolagets kundtjänst ringt cirka 400 passagerare för att informera dem om ersättande fartygsresor. Ett resesällskap från Åbo och Björneborg tar ommöbleringarna med ro.</p>
      <p>– Vi är pensionärer och har tid att resa. Postens anställda har goda skäl att strejka. Vi kan vänta och anpassa oss till nya tidtabeller, säger Rauno Latvala från Björneborg.</p>
      <p>Han får medhåll av vännen <b>Raimo Leino</b> från Åbo.</p>
      <p>– Vi missar returbussen till Åbo på torsdag men det handlar nu bara om en förlust på elva euro så det är inte så farligt, säger han.</p>
      <figure>
        <img src="https://doeho6k8shw5z.cloudfront.net/imengine/image.php?uuid=7c1e635d-85ce-41c2-973d-db51e38c7282&amp;type=preview&amp;source=7c1e635d-85ce-41c2-973d-db51e38c7282&amp;function=hardcrop&amp;width=800&amp;height=533&amp;q=80"/>
        <figcaption>"Postens anställda har goda skäl att strejka. Vi kan vänta och anpassa oss till nya tidtabeller", säger Rauno Latvala (till höger). Han får medhåll av sin vän Raimo Leino.<cite>Bild: Mikael Sjövall/SPT</cite></figcaption>
      </figure>
      <p>Samma tongångar gäller för de flesta som SPT talar med i Västra Hamnen på måndagsmorgonen.</p>
      <p>– Eckerö Line har skött all information föredömligt, säger <b>Eila Hirviniemi</b>.</p>
      <p>
        <b>Är du förargad över de ommöblerade tidtabellerna?</b>
      </p>
      <p>– Nej, inte alls, säger <b>Ritva Väyrynen</b> med ett skratt.</p>
      <figure>
        <img src="https://doeho6k8shw5z.cloudfront.net/imengine/image.php?uuid=92ed582f-b3ce-4892-97ea-992ec27bc8b8&amp;type=preview&amp;source=92ed582f-b3ce-4892-97ea-992ec27bc8b8&amp;function=hardcrop&amp;width=800&amp;height=533&amp;q=80"/>
        <figcaption>Eila Hirviniemi (till vänster) och Ritva Väyrynen tog ingen stress för att deras resa förkortades på måndagen.<cite>Bild: Mikael Sjövall/SPT</cite></figcaption>
      </figure>
    </article>
  </body>
</html>