<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119755-radulovic-na-izbore-pod-ovim-uslovima-zele-da-izadju-samo-vlast-i-lazna-opozicija?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T10:00:05+00:00"/>
    <meta property="og:title" content="Radulović: Na izbore pod ovim uslovima žele da izadju samo vlast i lažna opozicija"/>
    <meta property="og:description" content="Predsednik Pokreta Dosta je bilo (DJB) Saša Radulović izjavio je na tribini koja je održana u Beloj Crkvi da bojkot predstojećih parlamentarnih izbora &quot;nije cilj, nego mera pritiska na vlast, koja treba da omogući fer i poštene izbore&quot;, saopštila je danas pres služba tog pokreta.Radulović je rekao &quot;da na izbore pod ovim uslovima žele da izadju samo vlast i lažna opozicija&quot;.&quot;To su oni koji pitaju šta ćemo dan nakon bojkota, a ne kažu šta ćemo nakon pokradenih izbora i sa oktroisanim izmenama Ustava. Nikoga osim njih gradjani ne mogu da vide i čuju u medijima. Svi koji žele neregularno izabran parlament, ne žele dobro Srbiji. Takav parlament bi štitio interese Nemačke, a ne gradjana Srbije&quot;, rekao je Radulović.Radulović je naveo da bi to bio &quot;nastavak diktature koja tera svoju decu u inostranstvo, a ovde gradi kamp za obespravljene gradjane i migrante koji postaju jeftina radna snaga&quot;.&quot;To je interes Nemačke koji zastupa kolaboracionistička vlada SNS-a. Bojkot mora imati mali broj jasnih zahteva i mora biti podržan…"/>
  </head>
  <body>
    <article>
      <h1>Radulović: Na izbore pod ovim uslovima žele da izadju samo vlast i lažna opozicija</h1>
      <address>
        <time datetime="2019-11-25T10:00:05+00:00">25 Nov 2019, 10:00</time>
      </address>
      <p><b>Predsednik Pokreta Dosta je bilo (DJB) Saša Radulović izjavio je na tribini koja je održana u Beloj Crkvi da bojkot predstojećih parlamentarnih izbora "nije cilj, nego mera pritiska na vlast, koja treba da omogući fer i poštene izbore", saopštila je danas pres služba tog pokreta.</b><br/><br/>Radulović je rekao "da na izbore pod ovim uslovima žele da izadju samo vlast i lažna opozicija".<br/><br/>"To su oni koji pitaju šta ćemo dan nakon bojkota, a ne kažu šta ćemo nakon pokradenih izbora i sa oktroisanim izmenama Ustava. Nikoga osim njih gradjani ne mogu da vide i čuju u medijima. Svi koji žele neregularno izabran parlament, ne žele dobro Srbiji. Takav parlament bi štitio interese Nemačke, a ne gradjana Srbije", rekao je Radulović.<br/><br/>Radulović je naveo da bi to bio "nastavak diktature koja tera svoju decu u inostranstvo, a ovde gradi kamp za obespravljene gradjane i migrante koji postaju jeftina radna snaga".<br/><br/>"To je interes Nemačke koji zastupa kolaboracionistička vlada SNS-a. Bojkot mora imati mali broj jasnih zahteva i mora biti podržan od najvažnijih predstavnika prave opozicije, a to su SzS, PSG i DJB. EU podržava Vučića, to je već potpuno očigledno i sve čini da ga spase od bojkota. Ako uspe da nagovori barem jedan deo opozicije, ceo bojkot će pasti. Nadamo se da prava opozicija neće podleći pritisku EU i Nemačke", kazao je Radulović.<br/><br/>Zamenica predsednika DJB Branka Stamenković smatra da je bojkot trenutno granica političke scene Srbije.  "Bojkot će da protrese opoziciono drvo i sa njega će popadati sva trulež, a ostaće samo ono zdravo i jako. Vučićeva opozicija se ubi da nas ubedi da treba da idemo na izbore, verujući da će ih Vučić "ugurati" u skupštinu i omogućiti im sve ono što mandat nosi.  Obaveza je odgovorne opozicije da sa svojim gradjanima deli probleme, muku i strah, a ne da ispred svega stavlja sebe i sitnu sopstvenu korist. Ukoliko su gradjani gladni, zastrašeni, neinformisani i paštetama kupljeni, onda je za opoziciju sramota da glumi demokratiju i izlazi na izbore", rekla je Stamenković.<br/><br/>Ona je ocenila da "od fer izbora neće biti ništa, a ključ bojkota je kod Dragana Djilasa, Sergeja Trifunovića i Saše Radulovića".</p>
    </article>
  </body>
</html>