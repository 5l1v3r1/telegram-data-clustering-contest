<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/cinematrix/2019/11/25/erkezett_meg_egy_teaser_az_uj_star_warshoz/"/>
    <meta property="og:site_name" content="Index.hu"/>
    <meta property="article:published_time" content="2019-11-25T10:26:00+00:00"/>
    <meta property="og:title" content="Érkezett még egy teaser az új Star Warshoz"/>
    <meta property="og:description" content="Tele eddig nem látott jelenetekkel."/>
  </head>
  <body>
    <article>
      <h1>Érkezett még egy teaser az új Star Warshoz</h1>
      <address><time datetime="2019-11-25T10:26:00+00:00">25 Nov 2019, 10:26</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <p>Egy rakás új jelenetet tartalmazó teaser került ki a netre a következő Star Warsról. A félperces videó főleg a gonoszokra, az úgynevezett sith trooperekre és a ren lovagokra fókuszál, és erősen utal arra, hogy ez lesz a modernkori trilógia nagy befejezése.</p>
      <p><a href="https://movieweb.com/the-rise-of-skywalker-tv-spot-star-wars/">A MovieWeb szerint</a> a rövid előzetesből annyi új infót lehet még megtudni, hogy a sith trooperek valószínűleg egy csillagrombolón láthatóak, a ren lovagok pedig valószínűleg a Pasaana nevű bolygón, de az is elképzelhető, hogy a sivatagos környezet valójában Jakku, Daisey Ridley karakterének otthona.</p>
      <figure>
        <iframe src="https://www.youtube.com/embed/1qphC39PJf4" width="603" height="339" data-service="Youtube" scrolling="no"/>
      </figure>
      <p>A Star Wars: Skywalker kora jelenti a végét a franchise Skywalker-sagájának, annak a családtörténetnek, amely körül a filmek a kezdetek óta forognak. A Disney már jelezte is, hogy a jövőben pihentetik ezt a történetszálat, és igyekeznek az univerzum kevésbé ismert oldalát bemutatni a jövőben. Mint például a Disney+ felületén futó <a href="https://index.hu/kultur/media/2019/11/12/star_wars_tevesorozat_the_mandalorian_disney_pilot_kritika_pedro_pascal/">Mandalorian</a>, ami simán az idei év egyik legjobb sorozata, és végre <a href="https://index.hu/kultur/cinematrix/2019/11/18/star_wars_the_mandalorian_mandalori_ket_resz_utan_oriasi_meglepetes/">erősen eltér a fősodortól</a>, miközben már most több új történetszálat indított el.</p>
      <related>
        <h4>Kapcsolódó</h4>
        <a href="https://index.hu/kultur/cinematrix/2019/11/18/star_wars_the_mandalorian_mandalori_ket_resz_utan_oriasi_meglepetes/"/>
      </related>
      <p>Az új film december közepén kerül a mozikba, a Mandalorian pedig egy héttel utána zárja az első évadát. Rajongói elméletek szerint a két produkció úgy is kötődik majd egymáshoz, hogy a Mandalorian nagyjából öt évvel játszódhat a Jedi visszatér után, vagyis közel harminc évvel a mostani trilógia előtt.</p>
    </article>
  </body>
</html>