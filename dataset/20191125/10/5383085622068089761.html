<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziaruldeiasi.ro/stiri/ce-scrie-presa-internationala-despre-rezultatul-alegerilor-prezidentiale-din-romania-quot-infrangere-istorica-a-stangiiquot--237105.html"/>
    <meta property="og:site_name" content="www.ziaruldeiasi.ro"/>
    <meta property="article:published_time" content="2019-11-25T10:20:04+00:00"/>
    <meta property="og:title" content="Ce scrie presa internaţională despre rezultatul alegerilor prezidenţiale din România: &quot;Înfrângere istorică a stângii&quot;"/>
    <meta property="og:description" content="Jurnaliștii străini văd într-o lumină pozitivă victoria categorică a lui Klaus Iohannis în fața Viorica Dăncilă. România a arătat că vrea să rămână în Europa este o idee desprinsă din articolele mai multor publicaţii importante de pe continent."/>
  </head>
  <body>
    <article>
      <h1>Ce scrie presa internaţională despre rezultatul alegerilor prezidenţiale din România: "Înfrângere istorică a stângii"</h1>
      <address><time datetime="2019-11-25T10:20:04+00:00">25 Nov 2019, 10:20</time> by <a rel="author">Ziarul de Iasi</a></address>
      <p>
        <b>Jurnaliștii străini văd într-o lumină pozitivă victoria categorică a lui Klaus Iohannis în fața Viorica Dăncilă. România a arătat că vrea să rămână în Europa este o idee desprinsă din articolele mai multor publicaţii importante de pe continent.</b>
      </p>
      <p>"Înfrângere istorică a stângii la prezidențialele din România", este titlul din Le Monde. Cotidianul francez interpretează rezultatul ca fiind eșecul strategiei stângii, care a încercat să seducă electoratul cu creșteri de salarii, pensii și ajutoare sociale dar care a întors spatele orientării istorice pro-europene a țării și milioanelor de români plecați la muncă în Europa de Vest.</p>
      <p>Și presa italiană a urmărit rezultatul alegerilor din România. La Repubblica scrie că la aproape 30 de ani de la Revoluția din decembrie 1989, România a confirmat că vrea să rămână în Europa. Este o lovitură dată suveraniștilor, autocraților și național-populiștilor de pe întreg continentul, cred jurnaliștii italieni. Totodată, rezultatul dă șansa continuării luptei anticorupție și accelerării integrării în UE a României. Cotidianul italian spune că, în campania electorală, PSD a adoptat poziții asemănătoare celor ale liderilor suveraniști și național-conservatori populiști la putere în alte țări din fostul imperiu sovietic.</p>
      <p>Agenția de presă Reuters scrie că "Președintele de centru al României, Klaus Iohannis, a câștigat ușor al doilea tur, după cum era de așteptat, zdrobind-o pe adversara socialistă prin promisiunea relansării reformei justiției, încetinite de guvernele succesive social-democrate".</p>
      <p>"Președintele de centru al României, victorie răsunătoare", este titlul unui articol în The Guardian. "Klaus Iohannis a câștigat cu ușurință turul al doilea al alegerilor prezidențiale cu promisiunea de a relansa reforma justiției.", scrie cotidianul britanic.</p>
      <p>Un articol de opinie în Deutsche Welle, cu titlul "După alegeri, Klaus Iohannis trebuie să livreze"Înfrângerea zdrobitoare a Vioricăi Dăncilă pare să-i fi făcut pe membrii PSD să înțeleagă că zilele partidului sunt numărate. În ceea ce-i privește pe Iohannis șI noul guvern, ei trebuie să desfacă eforturile PSD de a demonta democrația României. Cele 4 milioane de români din străinătate asta așteaptă. Iar dacă președintele vrea să oprească exodul creierelor și să-i atragă pe români înapoi acasă, trebuie să-și îndeplinească repede și bine promisiunile. Are șansa să inițieze un nou început în politica românească, împreună cu forţele proeuropene ale țării. Momentul nu a fost niciodată atât de bun, citim în editorialul din Deutsche Welle.</p>
      <p>Pe de altă parte, Reprezentanța Comisiei Europene la București a postat pe Facebook un mesaj ironic la adresa Vioricăi Dăncilă. Postarea este însoțită de o fotografie cu mesajul „Deci ăștia au fost la vot", referire la apelativul folosit recent de fostul premier la adresa românilor din diaspora.</p>
      <p>Sursa:<a href="https://www.digi24.ro/stiri/actualitate/politica/alegeri-prezidentiale-2019/ce-scrie-presa-internationala-despre-rezultatul-alegerilor-prezidentiale-din-romania-infrangere-istorica-a-stangii-1222023"> digi24</a></p>
    </article>
  </body>
</html>