<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/health/18879/"/>
    <meta property="og:site_name" content="Sanook"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="“ลำไส้ส่วนปลายอักเสบ” อาการ และอาหารที่ควรกิน-ควรเลี่ยง"/>
    <meta property="og:description" content="โรค “ลำไส้ส่วนปลายอักเสบ” เป็นโรคในระบบทางเดินอาหารที่เกิดการอักเสบบริเวณเยื่อบุผิวลำไส้ใหญ่และลำไส้ตรง ทำให้ผู้ป่วยปวดท้องและมีอาการต่าง ๆ ที่สร้างความทรมาน อาหารการกิน และพฤติกรรมในการใช้ชีวิตเป็นสาเหตุสำคัญของโรค สามารถรักษาให้หายได้ และลดความเสี่ยงได้เพียงการปรับอาหาร"/>
  </head>
  <body>
    <article>
      <h1>“ลำไส้ส่วนปลายอักเสบ” อาการ และอาหารที่ควรกิน-ควรเลี่ยง</h1>
      <address><time datetime="2019-11-25T10:36:00+00:00">25 Nov 2019, 10:36</time> by <a rel="author">Jurairat N.</a></address>
      <p>โรค<b> “ลำไส้ส่วนปลายอักเสบ” </b>เป็นโรคในระบบทางเดินอาหารที่เกิดการอักเสบบริเวณเยื่อบุผิวลำไส้ใหญ่และลำไส้ตรง ทำให้ผู้ป่วยปวดท้องและมีอาการต่าง ๆ ที่สร้างความทรมาน อาหารการกิน และพฤติกรรมในการใช้ชีวิตเป็นสาเหตุสำคัญของโรค สามารถรักษาให้หายได้ และลดความเสี่ยงได้เพียงการปรับอาหาร</p>
      <p>
        <a href="https://www.sanook.com/news/7963235/">&gt;&gt; "อั้ม พัชราภา" แอดมิทป่วยเป็นลำไส้ส่วนปลายอักเสบ เพื่อนซี้รีบเข้าเยี่ยม</a>
      </p>
      <h3>โรคลำไส้ส่วนปลายอักเสบ คืออะไร ?</h3>
      <p>โรคลำไส้ส่วนปลายอักเสบ คือ ภาวะที่มีสาเหตุจากการอักเสบของเยื่อบุผนังลำไส้ ซึ่งส่วนมากเกิดจากเชื้อโรค หรือสารพิษที่ปนเปื้อนในอาหาร ทำให้มีอาการปวดท้องอย่างเฉียบพลัน </p>
      <p>สามารถเกิดขึ้นได้ทั้งในส่วนลำไส้เล็ก และลำไส้ใหญ่ โดยสามารถแบ่งออกเป็น 2 ประเภทใหญ่ ๆ คือ</p>
      <h3>โรค<a href="http://www.sanook.com/health/14997/">ลำไส้อักเสบ</a>ฉับพลัน</h3>
      <p>อาการลำไส้อักเสบฉับพลัน เกิดจากการติดเชื้อโรค เชื้อแบคทีเรียที่มาจากการรับประทานอาหารที่มีเชื้อโรคปะปน เช่น เชื้ออีโคไล โนโวไวรัส ซาลโมเนลลา ชิเกลลา ฯลฯ รวมถึงสาเหตุอื่น ๆ ที่อาจพบได้ เช่น ได้รับสารพิษเข้าไปในร่างกายผ่านระบบทางเดินอาหาร เช่น กินเห็ดพิษเข้าไป ผลข้างเคียงจากยาบางชนิด แพ้สารอาหารบางอย่าง เช่น น้ำตาลแลคโตส กลูเต็น เป็นต้น</p>
      <h3>โรคลำไส้อักเสบเรื้อรัง </h3>
      <p>โรคลำไส้อักเสบเรื้อรัง ยังไม่ทราบสาเหตุของการเกิดโรคแน่ชัด แต่จากข้อมูลของ ผศ.นพ.จุลจักร ลิ่มศรีวิไล แพทย์ผู้เชี่ยวชาญ ด้านโรคลำไส้อักเสบเรื้อรัง ให้ข้อมูลว่า เกิดจากภูมิคุ้มกันของผู้ป่วยทำงานมากผิดปกติ และคิดว่าลำไส้ของตัวเองเป็นสิ่งแปลกปลอมจึงทำให้เกิดการอักเสบขึ้น คล้ายกับ "<a href="https://www.sanook.com/health/7733/">โรคพุ่มพวง</a>" ต่างกันที่<a href="https://www.sanook.com/health/7733/">โรคพุ่มพวง</a>ทำให้เกิดการอักเสบได้ทุกส่วนในร่างกาย แต่โรคลำไส้อักเสบเรื้อรังจะเกิดการอักเสบที่ระบบทางเดินอาหารเป็นหลัก แบ่งออกเป็น 2 โรคใหญ่ ๆ คือ</p>
      <p>
        <b>Crohn’s disease</b>
      </p>
      <p>เป็นโรคลำไส้อักเสบที่เกิดในระบบทางเดินอาหารส่วนใดก็ได้ตั้งแต่ปากถึงทวารหนัก แต่โดยมากมักเกิดที่ลำไส้เล็กส่วนปลายและลำไส้ใหญ่ส่วนต้น</p>
      <p>สามารถเกิดขึ้นได้ 3 ลักษณะ คือ</p>
      <ul>
        <li>ผนังลำไส้อักเสบบวมคล้ายฝี มีลักษณะตะปุ่มตะป่ำจนช่องภายในลำไส้แคบลง และอาจกลายเป็นลำไส้อุดตันได้</li>
        <li>ผนังลำไส้อักเสบเป็นแผลลึกจนทะลุไปอวัยวะอื่นที่อยู่ติดกัน</li>
        <li>การอักเสบกระจายทั่วไปในลำไส้</li>
      </ul>
      <p>
        <b>Ulcerative colitis</b>
      </p>
      <p>เป็นโรคลำไส้อักเสบที่เกิดในลำไส้ใหญ่เท่านั้น</p>
      <p>ลักษณะของโรค จะเกิดขึ้นเฉพาะที่ผนังลำไส้เท่านั้น และผู้ป่วยมักมีอาการร่วมอื่นๆ เช่น ข้ออักเสบ ตาอักเสบ ตับอักเสบ เป็นต้น</p>
      <h3>อาการของโรคลำไส้ส่วนปลายอักเสบ</h3>
      <p>หากเป็นโรคลำไส้อักเสบฉับพลัน จะมีอาการดังนี้</p>
      <ul>
        <li>ถ่ายเหลวเป็นน้ำ ไม่มีเลือดปน</li>
        <li>ปวดมวนท้อง</li>
        <li>คลื่นไส้ อาเจียน</li>
        <li>มีไข้ต่ำ ๆ</li>
        <li>ปวดศีรษะ</li>
        <li>ปวดกล้ามเนื้อ หรือตึงที่ข้อ</li>
        <li>อ่อนเพลียจากการถ่ายเป็นน้ำ</li>
        <li>อาจเสี่ยงภาวะขาดน้ำได้</li>
      </ul>
      <p>อาการทั้งหมด เกิดขึ้นฉับพลันภายในไม่กี่ชั่วโมง</p>
      <p>อาการของโรคลำไส้อักเสบเรื้อรัง</p>
      <ul>
        <li>ท้องร่วง มักมีเลือดปนด้วย</li>
        <li>ท้องเสียนานติดต่อกันหลายวัน หรือเป็นสัปดาห์</li>
        <li>ปวดบีบที่ท้อง</li>
        <li>มีไข้</li>
        <li>อ่อนเพลีย</li>
        <li>น้ำหนักลด</li>
      </ul>
      <h3>ความแตกต่างระหว่างลำไส้อักเสบเฉียบพลัน และลำไส้อักเสบเรื้อรัง</h3>
      <p>ลำไส้อักเสบเฉียบพลัน - มักมีอาการอย่างเฉียบพลัน หลังจากที่รับประทานอาหารที่มีเชื้อโรคปนเปื้อนภายในไม่กี่ชั่วโมง ถ่ายเหลวเป็นน้ำโดยไม่มีเลือดปน</p>
      <p>ลำไส้อักเสบเรื้อรัง - มักมีอาการท้องเสีย ถ่ายเป็นน้ำ อาจมีเลือดปน และมีอาการท้องเสียติดต่อกันหลายวัน จนอาจเป็นถึงสัปดาห์ สาเหตุไม่สามารถระบุได้แน่ชัด อาจเป็นเพราะระบบคุ้มกันตัวเองทำงานผิดปกติ</p>
      <h3>พฤติกรรมการกิน ช่วยลดเสี่ยงโรคลำไส้อักเสบได้</h3>
      <p>หากอยากลดความเสี่ยงโรคลำไส้อักเสบ สามารถปรับเปลี่ยนการรับประทานอาหารได้ ดังนี้</p>
      <ol>
        <li>เลือกรับประทานที่ปรุงสุกจากวัตถุดิบที่สด ใหม่ สะอาด</li>
        <li>เลือกดื่มน้ำ และเครื่องดื่มต่าง ๆ ที่สะอาด รวมถึงหลีกเลี่ยงน้ำแข็งที่ไม่แน่ใจในความสะอาด</li>
        <li>ทำความสะอาดห้องครัว และอุปกรณ์ทำความอาหารทุกอย่างให้สะอาดอยู่เสมอ รวมถึงแยกเขียงเนื้อสัตว์สด ผักดิบ และอาหารที่ปรุงสุกแล้วออกจากกัน</li>
        <li>ล้างมือให้สะอาดทุกครั้งที่จะใช้มือสัมผัสอาหาร</li>
        <li>หลีกเลี่ยงอาหารที่ทำให้เกิดอาการแพ้ทุกชนิด</li>
      </ol>
      <h3>อาหารที่ควรกิน-ควรหลีกเลี่ยง เมื่อมีอาการของโรคลำไส้อักเสบ</h3>
      <p>อาหารที่ควรกิน</p>
      <ul>
        <li>อาหารรสชาติอ่อน </li>
        <li>อาหารที่มีโพรไบโอติกส์ เพื่อช่วยในการทำงานของระบบย่อยอาหาร เช่น โยเกิร์ต (สูตรน้ำตาลน้อย หรือไม่มีน้ำตาล) เช่น โยเกิร์ต</li>
        <li>เนื้อสัตว์ไม่ติดมัน และย่อยง่าย เช่น ไก่ (ไม่มีหนัง) เนื้อปลา รวมถึงไข่ ซึ่งเป็นโปรตีนที่ดี</li>
        <li>น้ำดื่มสะอาด</li>
        <li>รับประทานอาหารให้ครบ 5 หมู่ เพื่อลดความเสี่ยงการขาดสารอาหาร</li>
      </ul>
      <p>อาหารที่ควรหลีกเลี่ยง</p>
      <ul>
        <li>ผักดิบ เนื้อสัตว์ดิบ เพราะทำให้ย่อยยาก ลำไส้ทำงานหนัก </li>
        <li>เครื่องดื่มที่คาเฟอีน เช่น ชา กาแฟ </li>
        <li>เครื่องดื่มแอลกอฮอล์ </li>
        <li>น้ำอัดลม โซดา เพราะเป็นการเพิ่มแก๊สในกระเพาะอาหาร </li>
        <li>อาหารที่มีส่วนประกอบของกำมะถัน เช่น เนื้อแดง ชีส ขนมปัง นม อัลมอนด์ ลูกเกด ลูกพรุน ผักตระกูลกะหล่ำ เป็นต้น</li>
      </ul>
      <footer><b>ขอขอบคุณ<br/></b>ข้อมูล :<a href="https://www.bumrungrad.com/th/health-blog/may-2014/understand-IBD-inflammatory-bowel-disease">โรงพยาบาลบำรุงราษฎร์</a>,<a href="https://www.honestdocs.co/inflammatory-bowel-disease-human-line-should-be-careful">Honest Docs</a>,<a href="https://www.pobpad.com/%E0%B8%A5%E0%B8%B3%E0%B9%84%E0%B8%AA%E0%B9%89%E0%B8%AD%E0%B8%B1%E0%B8%81%E0%B9%80%E0%B8%AA%E0%B8%9A-%E0%B8%81%E0%B8%B1%E0%B8%9A%E0%B8%AD%E0%B8%B2%E0%B8%AB%E0%B8%B2%E0%B8%A3%E0%B8%97%E0%B8%B5%E0%B9%88">พบแพทย์</a>,<a href="https://www.ibdthai.com/home/">ผศ.นพ.จุลจักร ลิ่มศรีวิไล แพทย์ผู้เชี่ยวชาญ ด้านโรคลำไส้อักเสบเรื้อรัง<br/></a>ภาพ :iStock</footer>
    </article>
  </body>
</html>