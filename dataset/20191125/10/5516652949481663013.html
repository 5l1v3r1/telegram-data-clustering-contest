<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426470/ayxanontai-oi-times-ths-benzinhs-apo-shmera-sto-prathrio-ths-elin-sthn-patmo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T10:40:01+00:00"/>
    <meta property="og:title" content="Aυξάνονται οι τιμές της βενζίνης από σήμερα στο πρατήριο της ΕΛΙΝ στην Πάτμο"/>
    <meta property="og:description" content="Από τον Απρίλιο του 2019 εφαρμόζεται στη νησιωτική Ελλάδα το μέτρο του Μεταφορικού ισοδύναμου και στα καύσιμα, για τα προϊόντα αμόλυβδη και ντίζελ, ώστε να αντιμετωπιστεί το αυξημένο μεταφορικό κόστος των μόνιμων κατοίκων, των προϊόντων καθώς και των στρατηγικών φορτίων και που η διαφορά εμφανίζεται στην αναγραφόμενη τιμή στο πρατήριο, ώστε το μειωμένο κόστος να εισπράττει αμέσως ο καταναλωτής."/>
  </head>
  <body>
    <article>
      <h1>Aυξάνονται οι τιμές της βενζίνης από σήμερα στο πρατήριο της ΕΛΙΝ στην Πάτμο</h1>
      <h2>Λόγω πλαφόν στο μεταφορικό ισοδύναμο</h2>
      <address>
        <time datetime="2019-11-25T10:40:01+00:00">25 Nov 2019, 10:40</time>
      </address>
      <p>
        <b>Από τον Απρίλιο του 2019 εφαρμόζεται στη νησιωτική Ελλάδα το μέτρο του Μεταφορικού ισοδύναμου και στα καύσιμα, για τα προϊόντα αμόλυβδη και ντίζελ, ώστε να αντιμετωπιστεί το αυξημένο μεταφορικό κόστος των μόνιμων κατοίκων, των προϊόντων καθώς και των στρατηγικών φορτίων και που η διαφορά εμφανίζεται στην αναγραφόμενη τιμή στο πρατήριο, ώστε το μειωμένο κόστος να εισπράττει αμέσως ο καταναλωτής.</b>
      </p>
      <p>Επειδή όμως οι επιχειρήσεις-δικαιούχοι του Μεταφορικού Ισοδυνάμου υπόκεινται στον Κανονισμό De Μinimis της Ε.Ε.. που ορίζει ότι οι συνολικές κρατικές επιδοτήσεις που μπορεί να λάβει μια επιχείρηση (μαζί με τις συνδεδεμένες εταιρίες της) σε μια τριετία, δεν μπορούν να υπερβούν το ανώτατο όριο των 200.000 ευρώ και επειδή η εταιρεία καυσίμων ΕΛΙΝΟΙΛ που έχει πρατήριο στο νησί μας λόγω του τουρισμού το έχει υπερβεί στο σύνολο των νησιών της παρουσίας της που δικαιούνται την επιδότηση, δεν μπορεί να συνεχίσει να διατηρεί την σημερινή μειωμένη τιμή των καυσίμων στον νησιώτη καταναλωτή και θα αναγκαστεί να την αυξήσει από 25 Νοεμβρίου 2019.</p>
      <p>Επικοινωνήσαμε με τον διευθυντή των ΠΡΑΤΗΡΙΩΝ ΝΟΤΙΟΥ ΕΛΛΑΔΟΣ της εταιρείας ΕΛΙΝ κ. Δημήτρη Μπιλμέζη και μας είπε :</p>
      <p>« Βάσει του Κανονισμού De Μinimis της Ε.Ε.. έχουμε συμπληρώσει το πλαφόν των 200.000 ευρώ από την 20η Αυγούστου 2019 και το ευρισκόμενο στην Πάτμο πρατήριο των Ελίν Σταθμών έχει ήδη τεθεί εκτός μέτρου.</p>
      <p>Παρόλα αυτά, η εταιρία μας επέλεξε μέχρι και σήμερα να συνεχίσει να κρατά τις τιμές χαμηλά, δηλαδή στα επίπεδα της επιδότησης, παρουσιάζοντας εκ του λόγου αυτού ζημία, υπερβαίνουσα το ποσό των 70.000€.</p>
      <p>Έχετε απευθυνθεί στα αρμόδια υπουργεία γι αυτό και τι απαντήσεις λάβατε; τον ρωτήσαμε.</p>
      <p>«Τα ανακύψαντα αυτά ζητήματα του Μεταφορικού Ισοδύναμου, έχουν ήδη επισημανθεί, στο αρμόδιο Υπουργείο, από τον Σύνδεσμο Εταιριών Εμπορίας Πετρελαιοειδών (ΣΕΕΠΕ), μέλος του οποίου αποτελεί και η ΕΛΙΝΟΙΛ, ενώ έχει κατατεθεί και σειρά προτάσεων για την επίλυσή τους.</p>
      <p>Δυστυχώς μέχρι σήμερα, παρά τις μεγάλες προσπάθειες που καταβάλαμε, δεν μπορέσαμε να ενημερωθούμε εάν η ισχύουσα διάταξη πρόκειται να αλλάξει, γι αυτό είμαστε πλέον υποχρεωμένοι από Δευτέρα 25 Νοεμβρίου 2019, στο συγκεκριμένο πρατήριο, να επαναφέρουμε τις τιμές στα προ της επιδότησης επίπεδα.</p>
      <p>Γι αυτό ζητούμε την κατανόηση των πολιτών γιατί είναι κάτι που υπερβαίνει την επιθυμία μας για αλληλεγγύη προς τον νησιώτη καταναλωτή και ανταγωνιστικότητα γενικότερα.</p>
      <p>Όσο αφορά το άλλο πρατήριο που προμηθεύεται καύσιμα της ΕΛΙΝ θα συνεχίσει να συμμετέχει στο μέτρο του Μεταφορικού Ισοδύναμου, για όσο χρόνο θα βρίσκεται εντός των τιθέμενων από τον Κανονισμό De Minimis ορίων.</p>
      <p>Σύμφωνα με το παραπάνω ρεπορτάζ της www.patmostimes.gr, επειδή η ΕΛΙΝ έχει συμπληρώσει το πλαφόν της τριετίας σύμφωνα με τον Κανονισμό De Μinimis της Ε.Ε. αν δεν αλλάξει κάτι και παραμείνει εκτός του μεταφορικού ισοδύναμου στα καύσιμα τα επόμενα δύο χρόνια, οι Πάτμιοι θα πληρώνουμε ακριβά την βενζίνη και το νησί μας θα γίνει ακριβότερο για τον τουρισμό.</p>
      <p>Η ΕΛΙΝ ενημέρωσε με την παρακάτω επιστολή της τον δήμαρχο Πάτμου κ. Λευτέρη Πέντε γιατί θεωρεί ότι είναι απαραίτητη και η δική του συμβολή, μέσω σχετικών παρατηρήσεων, για την βελτίωση και την αποτελεσματικότερη εφαρμογή του εν λόγω μέτρου.</p>
      <p>Ακολουθεί ολόκληρη η επιστολή της ΕΛΙΝ στον δήμαρχο κ. Πέντε.</p>
      <figure>
        <img src="https://www.rodiaki.gr/medias/2019/11/25/3252f3ca4e5fdd934505272299f0d369.jpg"/>
      </figure>
      <figure>
        <img src="https://www.rodiaki.gr/medias/2019/11/25/088b5d7ea9bbaf0b9c50833284a87b63.jpg"/>
      </figure>
      <p>Πηγή: https://www.patmostimes.gr/</p>
    </article>
  </body>
</html>