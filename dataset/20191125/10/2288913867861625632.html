<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736483"/>
    <meta property="og:site_name" content="De Standaard"/>
    <meta property="article:published_time" content="2019-11-25T10:39:00+00:00"/>
    <meta property="og:title" content="Fietser overleden na aanrijding door vrachtwagen in Zwijndrecht"/>
    <meta property="og:description" content="In Zwijndrecht is maandagochtend een 57-jarige man om het leven gekomen nadat hij op de fiets werd aangereden door een vrachtwagen. Dat zegt de lokale poli..."/>
  </head>
  <body>
    <article>
      <h1>Fietser overleden na aanrijding door vrachtwagen in Zwijndrecht</h1>
      <address>
        <time datetime="2019-11-25T10:39:00+00:00">25 Nov 2019, 10:39</time>
      </address>
      <p>
        <b>In Zwijndrecht is maandagochtend een 57-jarige man om het leven gekomen nadat hij op de fiets werd aangereden door een vrachtwagen. Dat zegt de lokale politie.</b>
      </p>
      <p>De omstandigheden worden nog volop onderzocht door een verkeersdeskundige, maar de eerste vaststellingen wijzen op een dodehoekongeval.</p>
      <p>De aanrijding vond plaats op het kruispunt van de Kruibeeksesteenweg met Oeverkant, in de deelgemeente Burcht. De fietser en de vrachtwagen reden allebei in dezelfde richting op de Kruibeeksesteenweg, maar toen de vrachtwagenchauffeur rechtsaf wilde draaien aan Oeverkant merkte hij de fietser allicht niet op.</p>
      <p>De hulpdiensten probeerden het slachtoffer nog te reanimeren, maar de man overleed ter plaatse.</p>
    </article>
  </body>
</html>