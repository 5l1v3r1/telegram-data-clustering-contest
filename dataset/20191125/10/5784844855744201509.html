<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/mobilna-telefonija/dogodki-in-obvestila/novi-iphone-12-pro-z-vec-pomnilnika.html?RSS40ef196f1a6adf7d3904ef6f2a468abc"/>
    <meta property="og:site_name" content="Računalniške novice"/>
    <meta property="article:published_time" content="2019-11-25T10:44:00+00:00"/>
    <meta property="og:title" content="Novi iPhone 12 Pro z več pomnilnika!"/>
    <meta property="og:description" content="Nedavno so na splet zašle prve govorice o pametnih mobilnih telefonih družine iPhone 12, ki naj bi v primerjavi z obstoječimi modeli prinesli kar nekaj novosti."/>
  </head>
  <body>
    <article>
      <h1>Novi iPhone 12 Pro z več pomnilnika!</h1>
      <address>
        <time datetime="2019-11-25T10:44:00+00:00">25 Nov 2019, 10:44</time>
      </address>
      <p>Nedavno so na splet zašle prve govorice o pametnih mobilnih telefonih družine iPhone 12, ki naj bi v primerjavi z obstoječimi modeli prinesli kar nekaj že dolgo časa pričakovanih novosti. Najbolj opazna sprememba naj bi bila v sami zasnovi ohišja telefona, saj novi iPhone naj ne bi imel več zaobljenih robov, ampak ohišje, kot smo ga bili vajeni pri modelih iPhone 4 in iPhone 5. Kljub temu naj bi bila novost še kompaktnejša v primerjavi z obstoječimi modeli. Podjetje Apple naj bi pripravil kar tri različice pametnih mobilnih telefonov družine iPhone 12, pri čemer bo najmanjša opremljena s 13,7 centimetrskim (5,4 palčnim) zaslonom, preostala dva zmogljivejša modela pa z zaslonom velikosti 15,5 centimetrov (6,1 palcev) in kar 17 centimetrov (6,7 palcev).</p>
      <p>Najcenejši in najmanjši pametni mobilni telefon iPhone 12 naj bi bil opremljen z zaslonom LCD, preostali dve različici pa s precej dražjim zaslonom vrste OLED. Cenejši zaslon bo slike izrisoval s povprečno frekvenco 60 sličic na sekundo, dražja pa s frekvenco 120 sličic na sekundo. Novi iPhone naj bi bil brez zareze na zaslonu, hkrati pa naj bi imel precej manjšo spletno kamero. Za zajem fotografij pa naj bi bili na voljo kar štiri digitalni fotoaparati, vključno z globinskim tipalom. Poleg tega naj bi bili modeli Pro opremljeni z večjo količino sistemskega pomnilnika. Ti naj bi bili namreč opremljeni s kar šestimi gigabajti sistemskega pomnilnika, medtem ko bo običajni model iPhone 12 razpolagal z »zgolj« štirimi gigabajti pomnilnika.</p>
      <p>Najmanj sistemskega pomnilnika pa naj bi imel model iPhone SE 2, in sicer tri gigabajte. Glede na spletne govorice naj bi bil ta opremljen z ohišjem pametnega mobilnega telefona iPhone 8 in naj bi za prikazovanje slik uporabljal zaslon z 11,9-centimetrsko oziroma 4,7-palčno diagonalo. Za tekoče poganjanje mobilnega operacijskega sistema iOS pa bo zadolžen zmogljiv Applov mobilni procesor A13. Pametni mobilni telefon iPhone SE 2 naj bi bil razkrit februarja 2020, v prodajo pa naj bi zašel marca naslednjega leta.</p>
      <figure>
        <iframe src="https://www.youtube.com/embed/Rr9RvTHNmPY" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.apple.com/">Apple</a></footer>
    </article>
  </body>
</html>