<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/klenotnictvi-luxus-znacka-obchod-tiffany-lvmh_1911251021_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T10:21:00+00:00"/>
    <meta property="og:title" content="Francouzská skupina LVMH bude novým vlastníkem klenotnictví Tiffany. Koupí ho za 16 miliard USD"/>
    <meta property="og:description" content="LVMH vlastní 75 luxusních značek, mimo jiné třeba Bulgari a Tag Heuer. Největší část podnikání firmy tvoří móda a doplňky."/>
  </head>
  <body>
    <article>
      <h1>Francouzská skupina LVMH bude novým vlastníkem klenotnictví Tiffany. Koupí ho za 16 miliard USD</h1>
      <address><time datetime="2019-11-25T10:21:00+00:00">25 Nov 2019, 10:21</time> by <a rel="author">ČTK</a></address>
      <p>
        <b>Francouzská skupina LVMH se definitivně dohodla s americkým klenotnictvím Tiffany &amp; Co. na jeho převzetí za 16, 2 miliardy USD (374, 2 miliardy Kč). Dohoda je dosud největší akvizicí LVMH a má posílit zatím nejmenší část podnikání této na luxus orientované skupiny, tedy klenotnictví a hodinářství. O dohodě informovaly samotné společnosti.</b>
      </p>
      <p>LVMH vlastní 75 luxusních značek, mimo jiné třeba Bulgari a Tag Heuer. Největší část podnikání firmy tvoří móda a doplňky.</p>
      <p>S nezávaznou nabídku na Tiffany přišla LVMH koncem října, kdy za jednu akcii nabídla 120 dolarů v hotovosti. Luxusnímu klenotnictví se však zdála nabídka nízká. Firmy se nakonec dohodly na ceně 135 dolarů na akcii v hotovosti.</p>
      <p>Dohodu schválily správní rady obou společností, souhlasit s ní musí ještě regulátoři a akcionáři Tiffany. Transakce by měla být dokončena v polovině příštího roku, uvedly agentury AP a <a href="https://www.reuters.com/article/us-tiffany-m-a-lvmh/lvmh-to-buy-u-s-jeweler-tiffany-for-16-2-billion-idUSKBN1XZ0K9">Reuters</a>.</p>
      <figure>
        <iframe data-src="https://twitter.com/anyuser/status/1198620121423654912" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Značka Tiffany byla založena v roce 1837 v New Yorku a je známá krabičkami v barvě vajec drozda stěhovavého či diamantovými prsteny. Patří mezi nejznámější jména v sektoru, proslavil ji také Truman Capote novelou Snídaně u Tiffanyho i stejnojmenný film s Audrey Hepburnovou. V posledních letech se ale firmě, která ve světě zaměstnává okolo 14 000 lidí, příliš nedaří získat přízeň mladších zákazníků.</p>
      <p>Musí se také vypořádat se změnou chování čínských zákazníků, kteří se stahují ze Spojených států a utrácejí více doma. Po celém světě má přes 300 obchodů, v České republice otevřela obchod v roce 2012 v pražské Pařížské ulici.</p>
      <p>V odvětví luxusního zboží jsou šperky jednou z oblastí s nejlepším výkonem. Podle výzkumné společnosti Bain &amp; Co. by globální trh se šperky měl letos vzrůst o sedm procent na 20 miliard USD.</p>
      <related>
        <h4>Související články</h4>
        <a href="https://www.irozhlas.cz/zpravy-svet/policie-slovensko-kradez-loupez-klenotnictvi_1911022225_jgr"/>
        <a href="https://www.irozhlas.cz/zpravy-domov/loupez-brno-klenotnictvi-hodinky_1910221444_dok"/>
        <a href="https://www.irozhlas.cz/ekonomika/luxusni-padelky-rusko-trh-obchod-kabelky_1907090915_dbr"/>
        <a href="https://www.irozhlas.cz/zpravy-domov/kradez-praha-parizska-ulice-diamanty-klenotnictvi-skoda-policie-patrani-belgie_1904241703_pla"/>
        <a href="https://www.irozhlas.cz/zpravy-domov/brno-klenotnictvi-mriz-auto_1910211220_pj"/>
      </related>
    </article>
  </body>
</html>