<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654077/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T10:38:00+00:00"/>
    <meta property="og:title" content="Милованов звільнив половину колишнього керівного складу Мінекономіки"/>
    <meta property="og:description" content="Міністр розвитку економіки, торгівлі та сільського господарства Тимофій Милованов звільнив 15 посадових осіб керівного складу колишньої структури МЕРТ."/>
  </head>
  <body>
    <article>
      <h1>Милованов звільнив половину колишнього керівного складу Мінекономіки</h1>
      <address>
        <time datetime="2019-11-25T10:38:00+00:00">25 Nov 2019, 10:38</time>
      </address>
      <p>Міністр розвитку економіки, торгівлі та сільського господарства Тимофій Милованов звільнив 15 посадових осіб керівного складу колишньої структури МЕРТ.</p>
      <p>Про це він <a href="https://www.facebook.com/profile.php?id=100004775745586&amp;__tn__=%2CdC-R-R&amp;eid=ARBET_fafYhxv9Qn3aAyYYCH0UtcVWerCruoXMQ97xKR0_G4b6yDGaGPjqvRcuk3I9f926Bln3YQcuTN&amp;hc_ref=ARRi1ooStZD-KpgEsymj0ceDLcWTLxCBcJF1qaTVmQVVzZ0WBZwWwhQQ3MiPkGBpgbM&amp;fref=nf">повідомив</a> у Facebook.</p>
      <p>"Перезавантаження влади. Сьогодні відбувся черговий етап трансформації Міністерства – прийнято рішення щодо звільнення 15 посадових осіб з керівного складу структурних підрозділів, що становить 50 % від попередньої структури (Міністерство економічного розвитку і торгівлі України)", - написав міністр.</p>
      <p>За його словами, керівництво змінили у юридичному департаменті, а також у департаментах міжнародного торговельно-економічного співробітництва та європейської інтеграції, стратегічного розвитку сектору оборони та безпеки, інтелектуальної власності (раніше), управління державною власністю, санкційної політики.</p>
      <p>Крім цього, звільнили керівників департаменту розвитку інформаційно-комунікаційних технологій‚ документообігу та електронних сервісів, а також секторів запобігання та виявлення корупції та забезпечення роботи державного секретаря Міністерства (самостійні підрозділи).</p>
      <p>Економічна правда</p>
    </article>
  </body>
</html>