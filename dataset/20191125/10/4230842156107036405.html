<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191125-siv-za-kermo-i-vybuhnulo-advokat-gagun-nazvav-versiyi-vybuhu-v-harkovi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T10:57:10+00:00"/>
    <meta property="og:title" content="Сів за кермо і вибухнуло. Адвокат Гагун назвав версії вибуху в Харкові"/>
    <meta property="og:description" content="У Харкові на вулиці Чайковського, 6 вибухнув автомобіль Toyota Camry, який належить адвокату Андрію Гагуну — зятю першого заступника прокурора області. Ніхто не постраждав, поліція ввела план перехоплення – розшукують Opel Vectra синього кольору."/>
  </head>
  <body>
    <article>
      <h1>Сів за кермо і вибухнуло. Адвокат Гагун назвав версії вибуху в Харкові</h1>
      <address>
        <time datetime="2019-11-25T10:57:10+00:00">25 Nov 2019, 10:57</time>
      </address>
      <p>У Харкові на вулиці Чайковського, 6 вибухнув автомобіль Toyota Camry, який належить адвокату Андрію Гагуну — зятю першого заступника прокурора області. Ніхто не постраждав, поліція ввела план перехоплення – розшукують Opel Vectra синього кольору.</p>
      <p>Після вибуху на вулиці Чайковського, 6  у Харкові та Харківській області оголошено план перехоплення.</p>
      <p>Речниця поліції Харківщини Олена Баранник заявила, що <b>автомобіль Opel Vectra</b>, на якому могли пересуватися причетні до вибуху на Чайковській, <b>знайшли підпаленим.</b></p>
      <p>Начальник Головного управління Нацполіції у Харківській області Валерій Сокуренко, повідомляє, що <b>вибухівка була саморобною</b>, в її основі — тротил.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsuspilne.kharkiv%2Fvideos%2F776780919435945%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Власник автомобіля – Андрій Гагун – колишній працівник прокуратури Харківської області. Він нібито є зятем колишнього першого заступника прокурора Харківщини Володимира Суходубова.</p>
      <p>Адвокат розповів журналістам, що вже<b> отримував погрози</b> через те, що веде адвокатську діяльність.</p>
      <blockquote>– Хочуть залякати, щоб перестав займатися адвокатською і правозахисною діяльністю, — сказав Андрій Гагун.</blockquote>
      <p>Він зазначив, що близько трьох років проживає у будинку, поруч з яким і стався вибух. Гагун уточнив, що зловмисники підклали вибухівку під його автомобіль, і та спрацювала, коли він рушив, унаслідок чого правозахисник отримав незначні порізи рук.</p>
      <slideshow>
        <figure>
          <img src="https://fakty.com.ua/wp-content/uploads/2019/11/25/1.jpeg"/>
        </figure>
        <figure>
          <img src="https://fakty.com.ua/wp-content/uploads/2019/11/25/2.jpeg"/>
        </figure>
      </slideshow>
      <p>Сів за кермо і вибухнуло. Адвокат Гагун назвав версії вибуху в Харкові / 2 фотографии</p>
      <p>Гагун також підтвердив, що в будинку, біля якого стався вибух, проживає голова Харківської облради Сергій Чернов, але вважає, що замах був скоєний саме на нього.</p>
      <p>Поліція розслідує пригоду як замах на умисне вбивство. Основна версія — замах, скоєний у зв’язку із адвокатською діяльністю.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsuspilne.kharkiv%2Fvideos%2F2816655158387143%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Нагадаємо, внаслідок <a href="https://fakty.com.ua/ua/proisshestvija/20191125-u-harkovi-pidirvaly-avto-z-cholovikom-useredyni/">вибуху у Харкові</a> пошкоджені автомобілі, що були припарковані поруч, а також кілька вікон будинку. Навколо авто розсипані уламки скла, автомобіль отримав значні механічні пошкодження.</p>
      <p>
        <b>Джерело: </b>
        <a href="https://www.facebook.com/suspilne.kharkiv/">UA: Харків</a>
      </p>
    </article>
  </body>
</html>