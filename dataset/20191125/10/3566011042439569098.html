<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549856.html/3-%D9%BE%DB%8C%D8%A7%D9%85-%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D8%A7%D8%B2-%D8%AA%D8%B5%D9%85%DB%8C%D9%85-%D8%B3%D8%B1%D8%A7%D9%86-%D9%82%D9%88%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:16:00+00:00"/>
    <meta property="og:title" content="3 پیام حمایت رهبری از تصمیم سران قوا"/>
    <meta property="og:description" content="بیانات رهبری در حمایت از تصمیم سران قوا در تغییر نرخ بنزین به عنوان فصل‌الخطاب، بسیاری از مردم نگران و ناراحت از این تصمیم را، آرام و به آینده امیدوار کرد."/>
  </head>
  <body>
    <article>
      <h1>3 پیام حمایت رهبری از تصمیم سران قوا</h1>
      <h2>یادداشت؛</h2>
      <address>
        <time datetime="2019-11-25T10:16:00+00:00">25 Nov 2019, 10:16</time>
      </address>
      <p>بیانات رهبری در حمایت از تصمیم سران قوا در تغییر نرخ بنزین به عنوان فصل‌الخطاب، بسیاری از مردم نگران و ناراحت از این تصمیم را، آرام و به آینده امیدوار کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a><a href="http://www.bloghnews.com/">، </a>شاید بتوان گفت یکی از مهم‌ترین تصمیم‌های رهبری در سال‌های اخیر که هزینه زیادی برای ایشان به عنوان بالاترین مقام رسمی کشور دارد، اعلام حمایت از تصمیم مسئولان ارشد کشور در"شورای عالی هماهنگی اقتصادی سران قوا" بوده است، شورایی که پس از مدت‌ها، تصمیم گرفت تا بنزین از تک نرخی خارج و دو نرخی شود و از 1000 به 1500 و 3 هزار تومان برسد.<br/><br/>هرچند تحلیل در خصوص ادبیات و محتوای بیانات رهبری را صاحبان اندیشه انجام داده‌اند و ساعت‌های دیگر نیز می‌توان آن را بررسی کرد اما چندین پیام از چرایی حمایت از سران قوا از سوی ایشان، برداشت می‌شود که به سه مورد مهم‌تر آن اشاره می‌کنیم.<br/><br/>این تصمیم سران قوا، شاید در روز نخست و ساعت‌های ابتدایی موافقان و مخالفان بسیاری به خود دید و شبکه‌های اجتماعی غرق در پیام‌های مختلف شد و در راس آن‌ها، پس از اعلام نارضایتی مردم از تصمیم گرفته شده، تعدادی نماینده در مخالفت با آن دست به‌کار شدند اما بیانات رهبری به عنوان فصل‌الخطاب، بسیاری از مردم نگران و ناراحت از این تصمیم را، آرام و به آینده امیدوار کرد.<br/><br/>هرچند برخی در خیابان‌ها ماندند و دست به ناآرامی زدند، خسارت زیادی به بار آوردند و به تعبیر رهبری تعدادی اشرار با پشتیبانی حامیان‌شان، دست به اقداماتی زدند، اما صرف نظر از همه این موارد، بیانات رهبری حاوی پیام‌های بسیار مهمی بود.<br/><br/>بر این اساس، پس از افزایش شدید موج اعتراضات نسبت به تصمیم سران قوا مبنی بر تغییر نرخ بنزین در کشور، مقام معظم رهبری در درس خارج خود در روز 26 آبان به صراحت، به بیان نکاتی چون " صاحب‌نظر نیستم، بر اساس تصمیم کارشناسی سران قوا، حمایت از تصمیم شورای عالی هماهنگی اقتصادی سران قوا، اشرار و ایجاد ناامنی و گم شدن مطالبه اصلی مردم، حمایت غرب‌نشینان منحوس پهلوی و منافقان، هیجانی شدن تعدادی جوان، مراقبت از افزایش قیمت کالا و ...." پرداختند و از این تصمیم حمایت کردند.<br/><br/>صرف نظر از اینکه تمام نکات مطرح شده در بیانات رهبری دارای "کد" و "پیام"های مختلف، روشن و مبرهن بوده، توجه به یک اصل را نباید نادیده گرفت و آن هم "وحدت داخلی" است.<br/><br/>در حالی‌که مجال بیان فرضیه و مبانی این اصل به صورت مشروح نیست اما به اختصار سه پیام مهم اصل "وحدت داخلی" در این اعلام حمایت رهبری از تصمیم سران قوا بدین ترتیب است.<br/><br/>1.  یکی از مهم‌ترین پیام‌ سخنان رهبری "تجلی دموکراسی و احترام به رای مردم" بود که این خود نیز حاوی پیام‌های بیشماری است، در جمهوری اسلامی ایران، مردم با حضور در انتخابات، روسای جمهور و نمایندگان خود در مجلس شورای اسلامی را انتخاب می‌کنند و پس از آن، این نمایندگان آن‌ها در قوای مجریه و مقننه هستند که امور را برای رفاه آن‌ها، در دست می‌گیرند.<br/><br/>از سوی دیگر، مردم از رهبری به عنوان مسئول ارشد کشور نیز انتظار دارند تا در مواقع حساس، با اعلام نظرات و توصیه‌های خود، نقشه راه مسائل کشور در جهات مختلف را ترسیم کنند، بدین صورت، با حمایت از تصمیم افرادی که خود، مستقیم از سوی مردم انتخاب شده‌اند، تصمیم‌گیری در این موضوع بسیار مهم را به نمایندگان مردم واگذار کرده و به آنها و قانون اساسی نهایت احترام را گذاشته است. در واقع در این بند وحدت داخلی عینیت یافت.<br/><br/>2.  در همان لحظات ابتدایی اعلام این خبر که خود حاوی نقدهای فراوانی نسبت به زمان و نحوه اعلام آن است، موج دو قطبی شدن جامعه به طرز وحشتناکی در حال شکل‌گیری بود به طوری که در فضای مجازی، هر کدام به گونه‌ای، از خجالت یکدیگر در می‌آمدند و کشور در حال تبدیل شدن به دوقطبی کاذب خودساخته بود اما بیانات رهبری، حتی به مخالفان این طرح نیز این نکته را گوشزد کرد که به جای تبدیل فضا به یک دوقطبی بی‌فایده و دشمن‌شاد کن، نظرات کارشناسی خود را در محافل رسمی‌شان اعلام و در اجرای این پیشنهاد دولت و تصمیم سران قوا، کمک‌کار و نه مخرب باشند. باید این چنین گفت؛ در این زمینه نیز وحدت داخلی عینیت یافت.<br/><br/>3.  سومین پیام هزینه رهبری از خود است، در حالی‌که به طور طبیعی، شاید برخی انتقادات را نیز متوجه خود ایشان ساخت، مصلحت کشور بود تا این امر انجام شود.<br/><br/>تجربه ثابت کرده است؛ مقام معظم رهبری به دلیل آگاه بودن به مسائل و تصمیمات درست، همواره مصلحت مملکت را در نظر گرفته‌اند و بدون شک با همراهی مردم این اصل "وحدت داخلی" در این پیچ تاریخی حساس، تداوم خواهد یافت، هرچند این با نقد بسیاری از عملکرد دولت همانند موضوعاتی چون "برجام، مسائل اقتصادی، لغو تحریم‌ها و غیره در تضاد نیست.<br/><br/>سید احمد حسینی</p>
      <p>انتهای پیام/</p>
    </article>
  </body>
</html>