<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/Otkriveno-ilegalno-priredjivanje-igara-na-srecu-u-Vlasenici-i-Ugljeviku/570372?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T10:52:30+00:00"/>
    <meta property="og:title" content="Otkriveno ilegalno priređivanje igara na sreću u Vlasenici i Ugljeviku"/>
    <meta property="og:description" content="BANJALUKA - Inspektori Odjeljenja za inspekcijski nadzor Republičke uprave za igre na sreću, u saradnji sa inspektorima Poreske uprave Republike Srpske – Područni centri Zvornik i Bijeljina, otkrili su 20. novembra godine neovlašteno priređivanje igara na sreću na području opština Vlasenica i Ugljevik."/>
  </head>
  <body>
    <article>
      <h1>Otkriveno ilegalno priređivanje igara na sreću u Vlasenici i Ugljeviku</h1>
      <address><time datetime="2019-11-25T10:52:30+00:00">25 Nov 2019, 10:52</time> by <a rel="author">N.N.</a></address>
      <p>BANJALUKA - Inspektori Odjeljenja za inspekcijski nadzor Republičke uprave za igre na sreću, u saradnji sa inspektorima Poreske uprave Republike Srpske – Područni centri Zvornik i Bijeljina, otkrili su 20. novembra godine neovlašteno priređivanje igara na sreću na području opština Vlasenica i Ugljevik.</p>
      <p>Neovlašteno priređivanje kladioničkih i elektronskih igara na sreću otkriveno je putem terminala u ugostiteljskoj radnji "RAVNA GOR" u Vlasenici.</p>
      <p>"Zbog učinjenog prekršaja, fizičkom licu S.M. zabranjeno je priređivanje kladioničkih i elektronskih igara na sreću bez odobrenja Republičke uprave za igre na sreću, te mu je izdat prekršajni nalog u iznosu od 2.000 KM. Takođe, oprema kojom je isti počinio prekršaj je privremeno oduzeta, do okončanja prekršajnog postupka", saopšteno je iz Republičke uprave.</p>
      <p>Inspektori Republičke uprave za igre na sreću otkrili su i dva slučaja ilegalnog priređivanja igara na sreću na području opštine Ugljevik.</p>
      <p>Ilegalno priređivanje elektronskih igara na sreću, kao i igara na sreću na sedam automata otkriveno je u Mjesnom domu, Donja Trnova bb, opština Ugljevik od strane fizičkog lica I.K.</p>
      <p>Takođe, neovlašteno priređivanje elektronskih igara na sreću, te igara na sreću na pet automata otkriveno je u objektu Doma kulture u mjestu Donja Trnova, opština Ugljevik, od strane lica M.M.</p>
      <p>"Zbog učinjenog prekršaja, automati za igre na sreću su privremeno oduzeti, a protiv odgovornih lica biće preduzete mjere i radnje propisane Zakonom o igrama na sreću", saopštili su.</p>
      <p>Inspektori Republičke uprave za igre na sreću će i u narednom periodu nastaviti sa intenzivnim sprovođenjem inspekcijskih nadzora u cilju otkrivanja prekršaja iz oblasti igara na sreću.</p>
    </article>
  </body>
</html>