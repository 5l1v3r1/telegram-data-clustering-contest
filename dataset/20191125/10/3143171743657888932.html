<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/no-alla-violenza-sulle-donne-in-campo-le-ospiti-del-cirs.html"/>
    <meta property="og:site_name" content="Tempostretto"/>
    <meta property="article:published_time" content="2019-11-25T10:44:10+00:00"/>
    <meta property="og:title" content="No alla violenza sulle donne: in campo le ospiti del Cirs"/>
    <meta property="og:description" content="Protagoniste le ospiti della struttura che cucineranno diverse pietanze. Ad ogni ricetta corrisponderà una storia"/>
  </head>
  <body>
    <article>
      <h1>No alla violenza sulle donne: in campo le ospiti del Cirs</h1>
      <address><time datetime="2019-11-25T10:44:10+00:00">25 Nov 2019, 10:44</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Protagoniste le ospiti della struttura che cucineranno diverse pietanze. Ad ogni ricetta corrisponderà una storia</i>
      </p>
      <p>Oggi, lunedì 25 novembre,  in occasione della celebrazione della giornata contro la violenza sulle donna, il <b>Cirs di Messina</b> ha organizzato un incontro nella sede dell’associazione, in via 24 Maggio,  con personalità istituzionali e la stampa cittadina.</p>
      <h3>Il Cirs</h3>
      <p>Tutti insieme per parlare di donne vittime di violenza, ma non solo questo. Perché Il Cirs ha pensato anche a un momento conviviale, in cui protagoniste saranno le stesse <b>ospiti della struttura</b>: daranno prova che il Centro non significa solo accoglienza, un tetto sopra la testa e un pasto caldo, ma, soprattutto, significa ‘Reinserimento sociale’.</p>
      <h3>Una donna, una ricetta</h3>
      <p>Ai fornelli, impegnate nella preparazione delle pietanze, ci saranno loro. Loro che sono state avviate a un mestiere che non smetterà mai di esistere: cucinare. Per questo motivo sarà anche messo a disposizione degli intervenuti un libro delle loro ricette, a cura dell’architetto Renato Arrigo, già presentato al Taobuk. <b>Alle ricette di ciascuna donna verrà affiancata la singola storia di ognuna.</b></p>
      <p>Saranno presenti gli assessori comunali Carlotta Previti e Alessandra Calafiore, in segno di partecipazione al progetto di recupero portato avanti dal Cirs.</p>
      <h3>Progetto dignità e lavoro</h3>
      <p>Un sostegno che <b>Maria Celeste Celi</b> confida arrivi anche dalla fascia imprenditoriale cittadina: “ <i>Non solo sotto la formula delle più comune beneficenza – spiega Celi – ma perché svolgano una funzione veicolante dei prodotti, culinari o artigianali, che le donne ospiti della struttura realizzeranno. Perché per chi vuol tentare la risalita non c’è miglior sostegno di colui che crede in lei/lui. Ecco perchè lo abbiamo chiamato ‘Progetto Dignità e Lavoro’</i>.”</p>
      <p>Il ‘Progetto Dignità e Lavoro’ riguarda anche il settore artigianale, è infatti in allestimento un laboratorio di antichi mestieri.</p>
    </article>
  </body>
</html>