<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T10:54:00+00:00"/>
    <meta property="og:title" content="آوایی:‌ آثار تورمی بنزین را به حداقل می‌رسانیم"/>
    <meta property="og:description" content="به گزارش مهر، علیرضا آوایی وزیر دادگستری در جلسه علنی امروز مجلس شورای اسلامی با اشاره به بحث کنترل قیمت‌ها، اظهارداشت: از آغاز طرح اصلاح قیمت بنزین در سامانه ۱۳۵ تعزیرات، حدود ۲۸ هزار و ۹۰۰ شکایت واصل شده است. عمده این شکایت‌ها مربوط به نانوایی‌ها، سوپرمارکت‌ها، میوه و تره بار، مرغ و تخم مرغ بوده است."/>
  </head>
  <body>
    <article>
      <h1>آوایی:‌ آثار تورمی بنزین را به حداقل می‌رسانیم</h1>
      <address>
        <time datetime="2019-11-25T10:54:00+00:00">25 Nov 2019, 10:54</time>
      </address>
      <p>وزیر دادگستری گفت: با همکاری وزارت صنعت معدن و تجارت و همچنین سازمان تعزیرات تا پایان امسال مشی ویژه‌ای را دنبال می‌کنیم تا آثار تورمی حاصل از افزایش قیمت بنزین به حداقل ممکن برسد.</p>
      <p>به گزارش مهر، علیرضا آوایی وزیر دادگستری در جلسه علنی امروز مجلس شورای اسلامی با اشاره به بحث کنترل قیمت‌ها، اظهارداشت: از آغاز طرح اصلاح قیمت بنزین در سامانه ۱۳۵ تعزیرات، حدود ۲۸ هزار و ۹۰۰ شکایت واصل شده است. عمده این شکایت‌ها مربوط به نانوایی‌ها، سوپرمارکت‌ها، میوه و تره بار، مرغ و تخم مرغ بوده است.</p>
      <p>وی با بیان اینکه ما در این مدت بازرسی‌ها و اکیپ های گشت خود را افزایش داده ایم، ادامه داد: نزدیک به ۱۵۰۰ نفر از مسئولان سازمان تعزیرات حکومتی در این روزها به صورت میدانی از بازار بازدید به عمل می آورند و قیمت ها را رصد می کنند.</p>
      <p>وزیر دادگستری با اشاره به اینکه پرونده های بسیار زیادی در این مدت مورد رسیدگی قرار گرفته است، متذکر شد: ۸۰ درصد پرونده هایی که مربوط به سوءاستفاده برخی از افراد پس از افزایش قیمت بنزین است، در مدت ۱۰ روز مورد رسیدگی قرار گرفته است.</p>
      <p>آوایی تأکید کرد: در این مدت میزان اکیپ های گشت و بازرسی های ما ارتقا یافته و روند بررسی پرونده ها علیرغم رشد بسیار زیاد پرونده ها افزایش یافته است.</p>
      <p>وی خاطرنشان کرد: تأکید اصلی ما این است که با همکاری وزارت صنعت معدن و تجارت و همچنین سازمان تعزیرات تا پایان امسال مشی ویژه ای را دنبال کنیم تا آثار تورمی حاصل از افزایش قیمت بنزین به حداقل ممکن برسد و بر این اساس هر روز جلسات تنظیم بازار به طور مرتب برگزار می شود.</p>
    </article>
  </body>
</html>