<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/papirutgaven-av-det-nye-blir-avviklet/71857747"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T10:32:46+00:00"/>
    <meta property="og:title" content="Papirutgaven av Det Nye blir avviklet"/>
    <meta property="og:description" content="Bladet forsvinner fra hyllene."/>
  </head>
  <body>
    <article>
      <h1>Papirutgaven av Det Nye blir avviklet</h1>
      <h2>Bladet forsvinner fra hyllene.</h2>
      <address><time datetime="2019-11-25T10:32:46+00:00">25 Nov 2019, 10:32</time> by <a rel="author">Anders Grønneberg</a></address>
      <p>I pressemeldingen fra Egmont står det at fram til 2005 hadde magasinet et opplag på mer enn 60.000 eksemplarer, men de siste åra har opplaget stadig gått nedover.</p>
      <p>- Dette viser, ikke overraskende, at jenter og unge kvinner i stor grad lever sine liv og bruker tiden sin på nye digitale plattformer, sier ansvarlig redaktør og direktør i VO Ung, Martine Lunder Brenne.</p>
      <h3>Mer enn 60 år</h3>
      <p>Det Nye ble lansert i 1957, og har i mer enn 60 år fylt livet til generasjoner av jenter og unge kvinner med innhold om mote, skjønnhet, samliv, helse, trening, kosthold og tyngre reportasjer og hjertesaker.</p>
      <p>
        <b>- Vi har satt oss ambisiøse mål spesielt fram til 2022, sier redaktøren, og legger til:</b>
      </p>
      <p>- Og for å ha fullt fokus på våre vekstinitiativer jobber vi aktivt med forvaltning av vår eksisterende portefølje. Og nå ser vi at tiden er inne til å avvikle printutgaven av Det Nye, slik at vi kan fokusere på andre ting.</p>
      <h3>- Vil nå unge kvinner</h3>
      <p>Vi skal fortsette å nå unge kvinner, og setter nå full gass på å videreutvikle digitale kanaler, podkast, Youtube og event - men det blir uten magasinet Det Nye, sier Martine Lunder Brenne.</p>
      <p>
        <b>Brenne understreker at Det Nye i sin tid var spiren til det som i dag er Egmont Publishings influencerbyrå Egmont People.</b>
      </p>
      <p>- Det Nye ble i 2017 til heldigitale «De Nye», som nå har utviklet seg til en egen influenceravdeling som har vokst seg langt større enn merkevaren den en gang var bygget på. I så måte har Det Nye vært en av våre store suksesser, også inn i en ny tidsalder, sier Brenne.</p>
    </article>
  </body>
</html>