<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/odroczono-sprawe-bylego-prezydenta-olsztyna,135514.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T10:40:00+00:00"/>
    <meta property="og:title" content="Odroczono sprawę byłego prezydenta Olsztyna"/>
    <meta property="og:description" content="Sąd Okręgowy w Olsztynie odroczył w poniedziałek rozpoznawanie sprawy apelacyjnej byłego prezydenta Olsztyna Czesława Jerzego Małkowskiego, ponieważ we wtorek ma mieć zabieg i przebywa w szpitalu. Małkowski, który jest oskarżony o gwałt, chce osobiście uczestniczyć w rozprawie."/>
  </head>
  <body>
    <article>
      <h1>Odroczono sprawę byłego prezydenta Olsztyna</h1>
      <address><time datetime="2019-11-25T10:40:00+00:00">25 Nov 2019, 10:40</time> by <a rel="author">PAP/KM  </a></address>
      <h4>Sąd Okręgowy w Olsztynie odroczył w poniedziałek rozpoznawanie sprawy apelacyjnej byłego prezydenta Olsztyna Czesława Jerzego Małkowskiego, ponieważ we wtorek ma mieć zabieg i przebywa w szpitalu. Małkowski, który jest oskarżony o gwałt, chce osobiście uczestniczyć w rozprawie.</h4>
      <hr/>
      <ul>
        <li>
          <b>Sąd w całości wyłączył jawność rozpoznawania sprawy Czesława Jerzego Małkowskiego.</b>
        </li>
        <li>
          <b>Sąd uzasadnił swoją decyzję możliwością obrazy dobrych obyczajów i ważnym interesem pokrzywdzonej.</b>
        </li>
        <li>
          <b>Małkowski w przeszłości zgodził się na podawanie jego personaliów.</b>
        </li>
      </ul>
      <p>Pełnomocnik Czesława Małkowskiego adwokat Marek Gawryluk poinformował po wyjściu z sali rozpraw, że proces apelacyjny nie rozpoczął się z powodu wniosku Małkowskiego.</p>
      <p>- Pan Małkowski dotąd uczestniczył w każdej rozprawie i w tej także by chciał uczestniczyć. Niestety, z powodu nagłej zmiany terminu zabiegu, jaki pan Małkowski ma przejść we wtorek w szpitalu, nie mógł się dziś zjawić w sądzie. Dlatego poprosił o wyznaczenie nowego terminu - powiedział Gawryluk. Sąd uwzględnił ten wniosek i wyznaczył nowy termin na 9 grudnia.</p>
      <p>Mecenas Gawryluk zapewnił, że zabieg, jaki ma przejść Małkowski nie wiąże się z długim procesem rekonwalescencji, nie wymaga od Małkowskiego dłuższego pobytu w szpitalu.</p>
      <p>- Z całą pewnością 9 grudnia będzie mógł w rozprawie uczestniczyć - dodał mecenas.</p>
      <p>Pierwotnie Małkowski miał przejść zabieg w ubiegłym tygodniu, ale jak mówił w lokalnej prasie - nagle zmieniono mu termin stawienia się w szpitalu.</p>
      <p>Czesław Jerzy Małkowski to były prezydent Olsztyna, którego w 2008 roku jedna z urzędniczek ratusza oskarżyła o gwałt. Miało do niego dojść, gdy kobieta była w zaawansowanej ciąży. Zarzuty urzędniczki potwierdziła prokuratura, która sformułowała wobec Małkowskiego akt oskarżenia.</p>
      <p>- Nadal uważamy, że do przestępstwa doszło, i że oskarżony powinien za to ponieść karę - powiedziała po wyjściu z sali rozpraw prokurator Iwona Kruszewska z Prokuratury Okręgowej w Białymstoku, która od początku prowadzi sprawę tzw. olsztyńskiej seksafery.</p>
      <p>W pierwszym rozpoznaniu sprawy przez sąd w Ostródzie Małkowski został skazany na 5 lat więzienia, w ponownym procesie, który w grudniu zakończył się w Olsztynie - został uniewinniony. Nie wiadomo, z jakiego powodu sąd tak diametralnie różnie ocenił sprawę, ponieważ w całości jej jawność jest wyłączona. Rzecznik sądu i prokurator informowali wcześniej, że w olsztyńskim procesie "materiał dowodowy został pogłębiony".</p>
      <p>Przeczytaj: <a href="https://www.portalsamorzadowy.pl/polityka-i-spoleczenstwo/malkowski-uniewinniony-prokuratura-i-pokrzywdzona-chca-znac-powody-decyzji-sadu,119649.html">Małkowski uniewinniony, prokuratura i pokrzywdzona chcą znać powody decyzji sądu</a></p>
      <p>Małkowski konsekwentnie twierdzi, że jest niewinny. W lokalnej gazecie przed laty przyznał się jedynie do romansu z urzędniczką i porównał swoją sytuację w tym względzie do Billa Clintona.</p>
      <p>W czasie procesów o seksaferę Małkowski trzy razy startował w wyborach samorządowych i za każdym razem przegrywał fotel prezydenta Olsztyna w drugiej turze. Małkowski jest obecnie olsztyńskim radnym.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>