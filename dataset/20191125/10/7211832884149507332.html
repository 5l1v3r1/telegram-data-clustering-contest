<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/finance-stock/stock/607340"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T10:07:00+00:00"/>
    <meta property="og:title" content="หุ้นไทย25พ.ย.62แนวโน้มปรับตัวขึ้นตามตลาดต่างประเทศ"/>
    <meta property="og:description" content="แนวโน้มหุ้นไทย 25 พ.ย. 62 ปรับตัวขึ้นตามตลาดภูมิภาคเอเชียที่อยู่ในแดนบวก ขณะที่ราคาทองคำในประเทศไม่เปลี่ยนแปลง"/>
  </head>
  <body>
    <article>
      <h1>หุ้นไทย25พ.ย.62แนวโน้มปรับตัวขึ้นตามตลาดต่างประเทศ</h1>
      <address><time datetime="2019-11-25T10:07:00+00:00">25 Nov 2019, 10:07</time> by <a rel="author">PostToday</a></address>
      <p>แนวโน้มหุ้นไทย 25 พ.ย. 62 ปรับตัวขึ้นตามตลาดภูมิภาคเอเชียที่อยู่ในแดนบวก ขณะที่ราคาทองคำในประเทศไม่เปลี่ยนแปลง</p>
      <p>เมื่อวันที่ 25 พ.ย. 62 ตลาดหุ้นไทยเปิดที่ระดับ 1,603.88 จุด ดัชนีปรับตัวเพิ่มขึ้น 6.16 จุด โดยนักวิเคราะห์มองว่าตลาดหุ้นเช้านี้มีโอกาสปรับขึ้นตามตลาดต่างประเทศ</p>
      <p>นายกิติชาญ ศิริสุขอาชา ผู้อำนวยการอาวุโสฝ่ายวิเคราะห์หลักทรัพย์รายย่อย บล.ซีจีเอส-ซีไอเอ็มบี (ประเทศไทย) กล่าวว่า ตลาดหุ้นไทยเช้านี้มีโอกาสที่จะปรับตัวขึ้นตามตลาดต่างประเทศ โดยตลาดหุ้นในภูมิภาคเอเชียเช้านี้ส่วนใหญ่จะบวกกัน ยกเว้นตลาดหุ้นมาเลเซียที่ติดลบเล็กน้อยมากคงเป็นผลจากปัจจัยเฉพาะตัว ขณะที่ดาวโจนส์ และตลาดในยุโรปต่างก็ปรับตัวขึ้นกันเมื่อวันศุกร์ที่ผ่านมา เนื่องจากมีความคืบหน้าเชิงบวกในประเด็นสงครามการค้า ภายหลังจากที่ประธานาธิบดีโดนัลด์ ทรัมป์ กล่าวว่า สหรัฐฯใกล้จะบรรลุข้อตกลงการค้าเฟสแรกกับจีนในไม่ช้านี้</p>
      <p>นอกจากนี้ ราคาน้ำมันในตลาดฟิวเจอร์สเช้านี้ก็บวกอีกครั้ง ซึ่งจะน่าจะเป็น Sentiment บวกให้กับหุ้นในกลุ่มพลังงาน และปิโตรเคมี ส่วนบ้านเราก็ให้จับตามมาตรการกระตุ้นเศรษฐกิจที่จะมีเพิ่มเติมเข้ามาอีก และในวันที่ 26 พ.ย.นี้ให้ติดตามการปรับน้ำหนักลงทุนของ MSCI จะมีผลบังคับใช้</p>
      <p>พร้อมให้แนวรับ 1,590 จุด ส่วนแนวต้าน 1,610 จุด</p>
      <p>ด้านสมาคมค้าทองคำ รายงานราคาทองคำประจำวันไม่มีการปรับเปลี่ยน โดยทองแท่งรับซื้อ 20,850 บาท ขายออก 20,950 บาท ทองรูปพรรณรับซื้อ 20,481.16 บาท ขายออก 21,450 บาท</p>
    </article>
  </body>
</html>