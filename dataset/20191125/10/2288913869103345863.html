<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736464"/>
    <meta property="og:site_name" content="De Standaard"/>
    <meta property="article:published_time" content="2019-11-25T10:11:00+00:00"/>
    <meta property="og:title" content="Luxelabel Loewe flatert met concentratiekampplunje"/>
    <meta property="og:description" content="Het Spaanse modehuis Loewe heeft zich verontschuldigd voor een gestreept ensemble uit hun collectie dat mensen te veel deed denken aan het uniform dat slac..."/>
  </head>
  <body>
    <article>
      <h1>Luxelabel Loewe flatert met concentratiekampplunje</h1>
      <address>
        <time datetime="2019-11-25T10:11:00+00:00">25 Nov 2019, 10:11</time>
      </address>
      <p>
        <b>Het Spaanse modehuis Loewe heeft zich verontschuldigd voor een gestreept ensemble uit hun collectie dat mensen te veel deed denken aan het uniform dat slachtoffers van de Holocaust moesten dragen.</b>
      </p>
      <p>Loewe lanceerde half november een capsulecollectie geïnspireerd op de negentiende-eeuwse Britse keramist William de Morgan. ‘Een collectie waarin de verbeelding wordt bevrijd en het magische wordt vermengd met het alledaagse', aldus creatief directeur Jonathan Anderson.</p>
      <p>Maar een broek en jasje met zwart-wit verticale strepen uit die collectie, dat ook werd afgebeeld in <i>British Vogue</i>, heeft wel heel erg veel weg van het uniform dat miljoenen slachtoffers van de Holocaust moesten dragen in de concentratiekampen. Onder meer Diet Prada, het Instagram-account dat de modewereld een spiegel voorhoudt, riep het modehuis tot orde.</p>
      <p>‘De specifieke verhouding van de strepen, de snit en het borstzakje van het ensemble ter waarde van 1.840 dollar zijn griezelig verontrustend’, klonk het bij Diet Prada, dat het des te meer zorgwekkend vond dat Loewe niet eens de moeite had genomen om te reageren op reacties op sociale media.</p>
      <p>Pas toen de stroom negatieve reacties op sociale media uit de hand liep, heeft het modehuis alsnog zijn verontschuldigingen aangeboden, en de kleding verwijderd uit het aanbod.</p>
      <p>‘Het werd ons onder de aandacht gebracht dat een van de looks uit de collectie rond William de Morgan verkeerd kon worden geïnterpreteerd als een verwijzing naar een van de meest afschuwelijke momenten uit onze geschiedenis’, klonk het in een mededeling die werd verspreid via Instagram Stories. ‘Het was absoluut nooit onze bedoeling en we willen ons verontschuldigen bij iedereen die misschien denkt dat we ongevoelig zijn voor de herinneringen.'</p>
      <p>Vijf jaar geleden maakte de Spaanse kledingketen Zara een gelijkaardige misstap, toen het in de kindercollectie een gestreept truitje verkocht met een gele ster, die deed denken aan de davidster, die joden op hun kleding moesten dragen tijdens de Tweede Wereldoorlog.</p>
      <figure>
        <embed-post data-src="https://www.instagram.com/p/B5LH3bJnsD6" data-service="Instagram"/>
      </figure>
    </article>
  </body>
</html>