<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/25/in-italia-sono-620-mila-le-aree-a-rischio-frana_c1f7a323-6312-4755-8765-b235be0d8086.html"/>
    <meta property="og:site_name" content="ANSA.it"/>
    <meta property="article:published_time" content="2019-11-25T10:14:22+00:00"/>
    <meta property="og:title" content="In Italia sono 620mila le aree a rischio frana"/>
    <meta property="og:description" content="Idrogeologo: 'Quella di ieri era piccola. Serve manutenzione opere' (ANSA)"/>
  </head>
  <body>
    <article>
      <h1>In Italia sono 620mila le aree a rischio frana</h1>
      <h2>Idrogeologo: 'Quella di ieri era piccola. Serve manutenzione opere'</h2>
      <address><time datetime="2019-11-25T10:14:22+00:00">25 Nov 2019, 10:14</time> by <a rel="author">Silvana Logozzo</a></address>
      <p><b>In Italia ci sono 620 mila aree a rischio frana</b>. A causa di questi eventi ogni anno <b>una media di dieci persone perde la vita, dicono i dati Ispra, Arpa e Cnr</b>.</p>
      <p>"In realtà il numero di zone a rischio è più ampio, poichè il territorio e il paesaggio italiano sono letteralmente stati scolpito e sono così come li vediamo oggi proprio per via di questi fenomeni continui e diffusi", spiega il direttore dell'Istituto di ricerca per la protezione idrogeologica del Consiglio Nazionale delle Ricerche (Cnr) Fausto Guzzetti.</p>
      <p>"La frana che ha provocato il crollo di una porzione di viadotto lungo l'autostrada A6 Torino-Savona, è effettivamente molto piccola. <b>Ma proprio questo ci dice quanto è fragile l'Italia</b> e come possa essere colpita gravemente nelle sue infrastrutture anche da un fenomeno non di grandi dimensioni. Le frane di piccole dimensioni sono difficili da prevedere, l'unica cosa da fare è il monitoraggio e la manutenzione di lungo periodo di ponti, viadotti, strade, strutture".</p>
      <p>"Le frane grandi danno dei precursori - continua - mentre quelle minori sono difficili da individuare. Spesso, quando non provocano danni, se ne accorgono solo le persone che abitano nella zona dove si verificano. Quello che è successo sull'A6 Torino-Savona fa parte di quei fenomeni praticamente inevitabili, vista anche la condizione meteorologica in cui si è venuta a trovare l'Italia nell'ultimo mese. Non solo: mentre per i terremoti e la piena dei fiumi è stata sviluppata una tecnologia che fornisce informazioni di previsione, per le frane il discorso è più complesso".</p>
      <p>E conclude: "Quando si costruiscono delle infrastrutture, si scende a compromessi con il paesaggio. Si fanno delle analisi costi-benefici, gli ingegneri sanno come vanno convogliate le acque e progettano secondo questi criteri con reti che le portano nel posto giusto. Ma in Italia il problema è vecchio come il cucco, e una frana come quella di oggi, se non aveva dato avvisaglie, era imprevedibile".</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>