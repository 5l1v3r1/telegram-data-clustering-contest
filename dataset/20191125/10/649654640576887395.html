<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/od-pocetka-godine-u-srbiji-ubijeno-28-zena-nadlezni-ne-saradjuju-na-adekvatan-nacin/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T10:32:00+00:00"/>
    <meta property="og:title" content="Od početka godine u Srbiji ubijeno 28 žena, nadležni ne sarađuju na adekvatan način"/>
    <meta property="og:description" content="Samo u toku ove godine ubijeno je 28 žena, a u najvećem broju slučajeva nadležni organi nisu sarađivali na adekvatan način, navodi se u saopštenju Zaštitnika građana."/>
  </head>
  <body>
    <article>
      <h1>Od početka godine u Srbiji ubijeno 28 žena, nadležni ne sarađuju na adekvatan način</h1>
      <h2>Obeležava se Međunarodni dan borbe protiv nasilja nad ženama</h2>
      <address><time datetime="2019-11-25T10:32:00+00:00">25 Nov 2019, 10:32</time> by <a rel="author">Dragana Jovanović</a></address>
      <p>
        <b>Samo u toku ove godine ubijeno je 28 žena, a u najvećem broju slučajeva nadležni organi nisu sarađivali na adekvatan način, navodi se u saopštenju Zaštitnika građana.</b>
      </p>
      <p>Poražavajuća statistika je to, kako prenosi RTS, da je u proteklih deset godina, više od 320 žena stradalo u porodičnom nasilju.</p>
      <p>Zaštitnik građana Zoran Pašalić u saopštenju ističe da žene žrtve nasilja najčešće nisu u mogućnosti da sa decom napuste nasilnika jer nisu finansijski samostalne.</p>
      <p>On ističe da posebnu pažnju treba posvetiti sprečavanju od rodno zasnovanog nasilja prema ženama na selu, kao i zaštiti žena sa invaliditetom i Romkinja.</p>
      <p>Pašalić podseća i na važnost usvajanja Nacionalne strategije za sprečavanje i suzbijanje nasilja u porodici i partnerskim odnosima, kao i na važnost razvoja usluga u zajednici koje bi ženama žrtvama nasilja pružile što bolju podršku i pomoć za njihovo osamostaljivanje. Dodaje da u najvećem broju slučajeva nadležni organi ne sarađuju na adekvatan način.</p>
      <p>Podsetimo, 25. novembar proglašen je Međunarodnim danom borbe protiv nasilja nad ženama na prvom sastanku feministkinja Latinske Amerike i Kariba (Feminist Encuentro) održanom u Bogoti, 1981. godine.</p>
      <p>Ujedinjene Nacije su rezolucijom 54/134, 1999. godine službeno potvrdile 25. novembar kao Međunarodni dan borbe protiv nasilja nad ženama.</p>
      <p>Ovaj dan je odabran kao sećanje na sestre Mirabel (Patriju, Minervu i Mariju Terezu) koje je brutalno ubio diktator Rafael Truhiljo u Dominikanskoj republici 1960. Pod imenom „Las Mariposas“ (Leptiri) delovale su kao političke aktivistkinje i postale vidljivi simbol otpora diktatorskom režimu Truhilja.</p>
      <p>
        <b>Ukoliko ste žrtve nasilja, možete ga prijaviti Sigurnoj kući na 0800 011 011. Linija je besplatna, a radno vreme centrale je radnim danima od 10 do 19 časova.</b>
      </p>
      <figure>
        <embed-post data-src="https://www.instagram.com/p/B5Q0wy8J4kF" data-service="Instagram"/>
      </figure>
      <blockquote><b>Beograd u bojama solidarnosti</b><br/>Narodna skupština, palata „Albanija“, Most na Adi, Fontana na Slaviji i Brankov most danas će biti u narandžastoj boji, koja simbolizuje borbu protiv nasilja nad ženama.</blockquote>
      <h3>Povezani tekstovi:</h3>
    </article>
  </body>
</html>