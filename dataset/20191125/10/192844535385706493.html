<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/money/711547/"/>
    <meta property="og:site_name" content="Sanook"/>
    <meta property="article:published_time" content="2019-11-25T10:42:00+00:00"/>
    <meta property="og:title" content="แบกเข้าไป! Gen Y หมดเงินกับ &quot;ของมันต้องมี&quot; ก่อหนี้ท่วมหัว เงินออมร่อยหรอก่อนตายตาหลับ"/>
    <meta property="og:description" content="ทีเอ็มบีเฉลย กลุ่มคน Gen Y แบกหนี้หัวละ 432,000 บาท เหตุมาจากใช้เงินซื้อสินค้า &quot;ของมันต้องมี&quot; เกาะกระแสสังคม หลังกลัวเชย"/>
  </head>
  <body>
    <article>
      <h1>แบกเข้าไป! Gen Y หมดเงินกับ "ของมันต้องมี" ก่อหนี้ท่วมหัว เงินออมร่อยหรอก่อนตายตาหลับ</h1>
      <address><time datetime="2019-11-25T10:42:00+00:00">25 Nov 2019, 10:42</time> by <a rel="author">Tassaran C.</a></address>
      <p>
        <b>ทีเอ็มบีเฉลย กลุ่มคน Gen Y แบกหนี้หัวละ 432,000 บาท เหตุมาจากใช้<a href="https://www.sanook.com/money/">เงิน</a>ซื้อสินค้า "ของมันต้องมี" เกาะกระแสสังคม หลังกลัวเชย</b>
      </p>
      <p>แค่ได้ยินคำว่า “หนี้” คงไม่มีใครอยากมีหรืออยากได้เท่าไหร่นัก ยิ่งเป็นหนี้ที่เกิดจากการใช้จ่ายซื้อสินค้าฟุ่มเฟือยตามเทรนด์แล้วล่ะก็ ยิ่งทำให้<a href="https://www.sanook.com/money/">เงิน</a>ออมที่จำเป็นต้องเก็บไว้ใช้ในอนาคตยิ่งร่อยหรอลงทุกที่ จนเรามักจะได้ยินคำเหน็บแนมกันว่า</p>
      <h3>“กว่าจะรวยมีเงินถึงล้านอาจตายก่อนพอดี”</h3>
      <p>แต่ที่น่าตกใจไปกว่านั้นคือ คนไทยเป็นหนี้เร็วขึ้นและเป็นหนี้ตั้งแต่อายุยังน้อย ซึ่งข้อมูลจากธนาคารแห่งประเทศไทย หรือ ธปท. เคยรายงานก่อนหน้านี้ว่า ปริมาณหนี้ต่อหัวเริ่งขึ้นในกลุ่มคนที่มีอายุประมาณปลาย 20-30 ปี และยังคงอยู่ในระดับสูงตลอดอายุการทำงาน ที่สำคัญระดับหนี้ไม่ได้ลดลงแม้จะเข้าสู่วัยใกล้เกษียณ สะท้อนถึงปัญหาความมั่นคงของชีวิต</p>
      <p>โดยกลุ่มคนที่มีช่วงอายุปลาย 20-30 ปี ก็คือกลุ่ม Gen Y ที่เติบโตมาควงคู่กับโซเชียลมีเดียนั่นเอง ซึ่งการใช้จ่ายซื้อสินค้าของคนกลุ่มนี้หมดเงินไปกับอะไรบ้าง ต้นเหตุของการสร้างหนี้คืออะไร ค่าใช้จ่ายต่อหัวปีหนึ่งเป็นจำนวนเท่าไหร่ หากเทียบค่าใช้จ่ายของคนกลุ่มนี้สามารถทำอะไรให้เมะกะโปรเจกต์ระดับชาติได้บ้าง Sanook Money มีข้อมูลดีๆจาก นายนริศ สถาผลเดชา หัวหน้าศูนย์วิเคราะห์ TMB มาฝากกัน</p>
      <figure>
        <img src="https://s.isanook.com/mn/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21uLzAvdWQvMTQyLzcxMTU0Ny90bWIuanBn.jpg"/>
        <figcaption>นายนริศ สถาผลเดชา หัวหน้าศูนย์วิเคราะห์ TMB</figcaption>
      </figure>
      <h4>“ของมันต้องมี” ดับความฝันหนุ่ม-สาว Gen Y ดันหนี้พุ่งโดยไม่รู้ตัว</h4>
      <p>นายนริศ เล่าว่า พฤติกรรมด้านการเงินกลุ่มคน Gen Y ช่วงอายุ 23-30 ปี ส่วนใหญ่ฝันที่จะมีบ้าน รถ และเงินเก็บก่อนอายุ 40 ปี แต่ว่าในความเป็นจริงตรงกันข้าม เพราะเงินส่วนใหญ่ที่จะเอาไว้ใช้ในอนาคตกลับถูก "ดูด" มาใช้จ่ายกับ "ของมันต้องมี" กว่า 69% ไม่ว่าจะเป็นโทรศัพท์มือถือ, เสื้อผ้า, เครื่องสำอาง, อุปกรณ์อิเล็กทรอนิกส์, กระเป๋า, นาฬิกา และเครื่องประดับ หากคำนวณค่าใช้จ่ายของกลุ่ม Gen Y คร่าวๆ จะพบว่าปีหนึ่งพวกเขาสูญเงินไป 95,518 บาท ซึ่งค่าใช้จ่ายต่อปีของกลุ่มเหล่านี้ เมื่อนำมาเทียบกับรายได้ 377,694 บาทต่อปี คิดเป็น 1 ใน 4 ของรายได้ต่อปี</p>
      <figure>
        <img src="https://s.isanook.com/mn/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21uLzAvdWQvMTQyLzcxMTU0Ny9pc3RvY2stMTA1ODI0MTc0MC5qcGc=.jpg"/>
      </figure>
      <h4>กลัว "OUT" ก็เลย "ต้องมี" หนุนสร้างหนี้บัตรเดบิต-เครดิต เกือบครึ่งหนึ่งของกลุ่ม Gen Y</h4>
      <p>นายนริศ เล่าสาเหตุที่ทำให้กลุ่ม Gen Y หมดเงินไปกับ "ของมันต้องมี" จนสร้างหนี้โดยไม่รู้ตัวว่าเกิดจากการซื้อตามเทรนด์ เพราะถ้าของที่ใช้อยู่ในตอนนี้ไม่ตามเทรนด์ถือว่าเชย (OUT) ซึ่งคนที่ซื้อตามเทรนด์ในกลุ่มนี้มีประมาณ 42% มากกว่าการซื้อสิ่งของที่จำเป็น 37% ซึ่งเงินที่ใช้ซื้อของเหล่านี้มาจากการกู้เงินผ่านธนาคารพาณิชย์ โดยใช้<a href="https://money.sanook.com/creditcard/">บัตรเครดิต</a>-บัตรเอทีเอ็ม ซึ่งมีมากกว่า 70% ของคนกลุ่ม Gen Y ที่ต้องผ่อนชำระสินค้า-บริการรวมถึงดอกเบี้ยอีกด้วย หากคิดเป็นจำนวนคนก็ราว 3.7 ล้านคนที่ต้องแบกรับภาระดอกเบี้ย-ค่าผ่อนสินค้า</p>
      <p>ข้อมูลจากธนาคารแห่งประเทศไทย เผยกลุ่มคน Gen Y มีการกู้เงิน 7.2 ล้านคน คิดเป็น 50% ของกลุ่มนี้ทั้งหมด มีภาระหนี้เฉลี่ยคนละ 423,000 บาท มีหนี้เสีย 1.4 ล้านคน คิดเป็น 7.1% ของสินเชื่อทั้งหมดที่มีการผิดนัดชำระ</p>
      <h4>เม็ดเงินกลุ่ม Gen Y ใช้จ่ายแต่ละปี ดันภาพรวมเศรษฐกิจไทยติดจรวดพุ่งปรี๊ด!</h4>
      <figure>
        <img src="https://s.isanook.com/mn/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21uLzAvdWQvMTQyLzcxMTU0Ny90bWJkZXRhaWxzLmpwZw==.jpg"/>
      </figure>
      <p>นายนริศ บอกว่า ค่าใช้จ่ายในการซื้อ "ของมันต้องมี" ในกลุ่ม Gen Y มีแนวโน้มเพิ่มขึ้นต่อเนื่อง โดยตั้งแต่ปี 2551-2560 มีรายจ่ายเพิ่มขึ้น 112% คิดเป็นเม็ดเงินประมาณ 1.37 ล้านล้านบาท หากเทียบกับโครงการเมะกะโปรเจกต์ระดับชาติแล้วล่ะก็ เท่ากับว่าสามารถสร้างรถไฟฟ้าความเร็วสูงเชื่อม 3 สนามบินได้ถึง 8 สาย, งบลงทุนใน EEC รวมกัน 5 ปี (91%) หรือแม้กระทั่งทำให้เศรษฐกิจไทยขยายตัวได้มากถึง 13% เลยทีเดียว</p>
      <p>ลองคิดดูเล่นๆ หาก "ของมันต้องมี" เหล่านี้เป็นสินค้าที่ผลิตในประเทศไทย เท่ากับว่าเม็ดเงินทุกคนโดยเฉพาะกลุ่ม Gen Y ก็จะช่วยกระจายสู่เศรษฐกิจฐานราก ดันภาพรวมเศรษฐกิจไทยให้ดีขึ้น แต่กลับหันหากเป็นของที่ผลิตจากต่างประเทศและนำเข้ามาในไทยเท่ากับว่าเม็ดเงินดังกล่าวไม่ได้ช่วยเศรษฐกิจไทยให้ดีขึ้นด้วยซ้ำ และยังเป็นการเอาไปจมกับของที่ไม่จำเป็นอีกต่างหาก</p>
      <h4>ทางแก้ Gen Y มีเงินใช้ก่อนตายตาหลับโดยปราศจากหนี้</h4>
      <figure>
        <img src="https://s.isanook.com/mn/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL21uLzAvdWQvMTQyLzcxMTU0Ny9pc3RvY2stODg0NzA3OTcwLmpwZw==.jpg"/>
      </figure>
      <p>สำหรับทางออกของคนกลุ่ม Gen Y นั้น นายนริศ มองว่าควรลดพฤติกรรมการซื้อ "ของมันต้องมี" ให้ได้ไม่เกิน 50% ควบคู่กับการวางแผนเก็บเงินให้มากขึ้น ซึ่งจะช่วยให้มีเงินเพิ่มขึ้นปีละ 43,000 บาท และยังช่วยให้สามารถซื้อสินทรัพย์ที่ฝันไว้ได้ในอีกระยะเวลา 10-30 ปีอีกด้วย</p>
      <footer><b>ขอขอบคุณ<br/></b>ภาพ :<a href="https://www.istockphoto.com/th/photo/woman-hand-open-empty-purse-looking-for-money-having-problem-bankrupt-broke-gm977418884-265748340">istockphoto</a></footer>
    </article>
  </body>
</html>