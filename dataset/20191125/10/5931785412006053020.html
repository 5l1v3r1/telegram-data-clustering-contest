<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/25/dika-stojanovic-marakana-ima-cudnu-moc-mozda-se-istorija-ponovi/"/>
    <meta property="og:site_name" content="Sportska centrala"/>
    <meta property="article:published_time" content="2019-11-25T10:42:45+00:00"/>
    <meta property="og:title" content="Dika Stojanović: Marakana ima čudnu moć, možda se istorija ponovi"/>
    <meta property="og:description" content="Kapiten Zvezdine generacije koja se 1991. godine popela na krov Evrope, Stevan Dika Stojanović, prisetio se duela sa Bajernom koji su prethodili finalu Kupa šampiona i istakao da je uveren da i današnji tim crveno-belih može da iznenadi Bavarce na „Marakani“. Mečeve sa Bajernom iz tog vremena pamti po mnogim detaljima, kao i golu koji […]"/>
  </head>
  <body>
    <article>
      <h1>Dika Stojanović: Marakana ima čudnu moć, možda se istorija ponovi</h1>
      <address><time datetime="2019-11-25T10:42:45+00:00">25 Nov 2019, 10:42</time> by <a rel="author">Darko</a></address>
      <p>Kapiten Zvezdine generacije koja se 1991. godine popela na krov Evrope, Stevan Dika Stojanović, prisetio se duela sa Bajernom koji su prethodili finalu Kupa šampiona i istakao da je uveren da i današnji tim crveno-belih može da iznenadi Bavarce na „Marakani“.</p>
      <p>Mečeve sa Bajernom iz tog vremena pamti po mnogim detaljima, kao i golu koji je kroz noge primio u revanšu.</p>
      <p><b>– Tek sad trezveno razmišljam o tim utakmicama, a sećam se više onog revanša jer su nas svi već videli u finalu. A, nas je čakalo 90 minuta paklene borbe jer smo znali šta su Nemci. Krilatica kaže „svi igraju fudbal a Nemci pobeđuju“. To se umalo i ovde dogodilo iako smo prvo poluvreme odigrali fenomenalno, imali smo mnogo šansi. Mihajlović je postigao gol na vreme, naši igrači su bili pomalo sebični. Sećam se da nam je trener Ljupko Petrović na poluvremenu rekao – Samo se vi igrajte fudbala, ovo su Nemci“ –</b> priseća se Stojanović.</p>
      <p>Augentalerov udarac u 61. minutu bio je jak ali niko nije očekivao da će lopta završiti u mreži.</p>
      <p>
        <b>– Bitno je da smo mi prošli, taj gol se pamti i prepričava i danas. Kad sam primio taj pogodak bilo mi je u glavi samo da i sa tim rezultatom prolazimo. Motivisao sam sebe samo tom činjenicom da smo i sa 1:1 išli dalje. Međutim, usledio je drugi i počela je drama. Bilo je kao u ringu, oni napad, mi napad, stativa. Neverovatne slike, a onda naš gol, pa četiri minuta pakla. Mi smo na terenu manje strahovali od svih ostalih jer je drugačije kad si akter. Koncentrisan si na dešavanja na terenu. Kraj i fenomenalno slavlje. Ali, zaslužili smo da prodjemo jer smo taj ciklus odigrali maestralno. Od četiri poluvremena sa Bajernom u tri smo bili daleko bolji.</b>
      </p>
      <p>Meč sa Bajernom u utorak je ponovo od velikog značaja za Zvezdu.</p>
      <p>
        <b>– Drugačije su okolnosti i odnosi snaga u svetskom fudbalu. Meč ima veliku težinu jer može da nam donese proleće u Evropi. Kad bismo odigrali nerešeno napravili bismo značajan iskorak ka plasmanu u Ligu Evrope, dok bi pobeda bila fenomenalno dostignuće. Nadam se da igrači Zvezde neće podleći utisku javnosti da će Bajern doći bez imperativa u Beograd, sa drugim timom, jer je već obavio posao u Ligi šampiona. Šta znači drugi tim Bajerna? Ništa jer su to sve vrhunski fudbaleri. S druge strane ne treba se smetnuti sa uma i finansijski efekat jer se za pobedu zarađuje 2,7 miliona evra samo od UEFA, plus razni bonusi od sponzorskih ugovora. Svi danas igraju za novac.</b>
      </p>
      <p>Dika ipak zrači optimizmom i napominje.</p>
      <p><b>– Verujem da će naš tim igrati svoju igru i probati da pobedi. Oni su favoriti ali Zvezda kao klub, kroz poslednje tri sezone, ima već tu rutinu igranja ovakvih utakmica. Ne sumnjam da će priprema meča biti odrađena od strane stručnog štaba na pravi način, trener Vladan Milojević neće morati mnogo ni da motiviše tim. Lično sam prezadovoljan ulaskom u Ligu šampiona, sve ostalo je premija. Stvoren je kontiuitet igranja u grupnoj fazi i to je jedan od velikih pluseva za ovakve utakmice. Mnogo je favorita dolazilo na Marakanu i odlazilo pognutih glava. Ima ova Marakana neku čudnu moć, nikad se ne zna. Možda se istorija ponovi – </b>veruje Dika Stojanović.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/25/bajern-krenuo-u-beograd-sa-najjacim-snagama/"/>
        <a href="https://www.sportskacentrala.com/2019/11/24/najdoski-bajern-opet-moze-da-padne-jer-nije-sve-u-novcu/"/>
        <a href="https://www.sportskacentrala.com/2019/11/24/milojevic-zvezda-je-masina-koja-mora-da-ide-napred-igracemo-ponovo-ligu-sampiona/"/>
        <a href="https://www.sportskacentrala.com/2019/11/24/jedan-od-najboljih-deli-pravdu-zvezdi-i-bajernu/"/>
        <a href="https://www.sportskacentrala.com/2019/11/24/degenek-nadam-se-krcatim-tribinama-protiv-bajerna/"/>
        <a href="https://www.sportskacentrala.com/2019/11/23/kosanovic-nije-moglo-danas-nikako-milojevic-ima-prostora-za-napredak-o-bajernu-ne-mislimo/"/>
        <a href="https://www.sportskacentrala.com/2019/11/23/ben-doneo-prednost-zvezdi-na-cairu-video/"/>
        <a href="https://www.sportskacentrala.com/2019/11/23/live-radnicki-nis-crvena-zvezda/"/>
        <a href="https://www.sportskacentrala.com/2019/11/23/spremni-su-sastavi-za-derbi-u-nisu/"/>
      </related>
    </article>
  </body>
</html>