<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402433/%D8%A7%D8%B2-%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D9%85%D8%B1%DB%8C%D9%86%D8%A7%D8%AA-%D8%A8%D8%AF%D9%88%D9%86-%D8%B3%D8%B1%D9%85%D8%B1%D8%A8%DB%8C-%D8%AA%D8%A7-%D8%B9%D8%AF%D9%85-%D9%85%D8%B4%D8%AE%D8%B5-%D8%B4%D8%AF%D9%86-%D8%A7%D8%B9%D8%B2%D8%A7%D9%85-%D8%A8%D9%87-%D8%B3%D8%A7%D9%88%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T10:32:04+00:00"/>
    <meta property="og:title" content="از برگزاری تمرینات بدون سرمربی تا عدم مشخص شدن اعزام به ساوه"/>
    <meta property="og:description" content="ایسنا/هرمزگان تمرینات تیم فوتسال آذرخش بندرعباس این روزها بدون حضور سرمربی در حال پیگیری است و اعزام این هفته بازیکنان به ساوه جهت رویارویی با تیم سن ایچ در هاله‌ای از ابهام قرار دارد."/>
  </head>
  <body>
    <article>
      <h6 class="kicker">وضعیت بی سر و سامان تیم فوتسال آذرخش بندرعباس؛</h6>
      <h1>از برگزاری تمرینات بدون سرمربی تا عدم مشخص شدن اعزام به ساوه</h1>
      <address><time datetime="2019-11-25T10:32:04+00:00">25 Nov 2019, 10:32</time> by <a rel="author">امير حسين طالبي</a></address>
      <p>ایسنا/هرمزگان تمرینات تیم فوتسال آذرخش بندرعباس این روزها بدون حضور سرمربی در حال پیگیری است و اعزام این هفته بازیکنان به ساوه جهت رویارویی با تیم سن ایچ در هاله‌ای از ابهام قرار دارد.</p>
      <p>درحالی‌که تیم فوتسال آذرخش بندرعباس در این فصل با مشکلات عدیده مالی و مدیریتی روبه‌رو است، در تازه‌ترین اتفاق، شاهد غیبت تمامی اعضای کادرفنی به‌جز بدنساز این تیم در تمرینات هفته جاری هستیم.</p>
      <p><b>در همین خصوص مدیر روابط عمومی باشگاه آذرخش بندرعباس</b> ضمن تأیید این خبر، به ایسنا، گفت: در هفته جاری به دلیل عدم تعیین تکلیف مدیرعامل باشگاه و سردرگمی و عدم پرداخت مطالبات اعضای تیم فوتسال آذرخش شاهد غیبت اعضای کادرفنی در تمرینات بوده‌ایم.</p>
      <p>حسین مرسلی با بیان اینکه طی هفته‌های گذشته تمامی اعضا در انتظار مشخص شدن مدیرعامل باشگاه هستند، تصریح کرد: در این هفته باید در ساوه به مصاف تیم سن ایچ برویم و پس‌ازآن در بهبهان مهمان تیم اهورا هستیم تا دیدار معوقه خود را به انجام برسانیم اما با مشکلات پیش رو اعزام تیم فوتسال آذرخش در هاله‌ای از ابهام قرار دارد.</p>
      <p>وی در پایان اضافه کرد: در این هفته امید پرمر در تمرینات به‌عنوان مربی بدنساز حضور داشته و فعالیت بازیکنان را زیر نظر می‌گرفت اما تاکنون اعزام تیم به ساوه و بهبهان مشخص نیست.</p>
      <p><b>در همین خصوص عباس روزپیکر، سرمربی تیم فوتسال آذرخش بندرعباس</b> در گفت‌وگو با ایسنا، افزود: تا زمان مشخص نشدن وضعیت باشگاه و سروسامان گرفتن مدیریت آن نه در تمرین حاضر می‌شوم و نه در مسابقه‌ای روی نیمکت می‌نشینم.</p>
      <p>
        <b>به گزارش ایسنا، قرار است از سری مسابقات هفته نوزدهم لیگ برتر فوتسال کشور، دیدار تیم‌های سن ایچ ساوه و آذرخش بندرعباس ششم آذرماه در ساوه برگزار شود.</b>
      </p>
      <p>انتهای پیام</p>
    </article>
  </body>
</html>