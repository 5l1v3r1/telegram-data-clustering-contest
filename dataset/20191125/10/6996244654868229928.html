<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710035?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-25T10:38:44+00:00"/>
    <meta property="og:title" content="&quot;לוקה דונצ'יץ' מנהל את ההצגה שלנו&quot;"/>
    <meta property="og:description" content="ילד הפלא של דאלאס המשיך לשבור שיאים גם ביוסטון, ובליגה הטובה בעולם רק מתחרים על הסופרלטיבים • כל השיאים בפנים כדורסל עולמי"/>
  </head>
  <body>
    <article>
      <h1>"לוקה דונצ'יץ' מנהל את ההצגה שלנו"</h1>
      <h2>ילד הפלא של דאלאס המשיך לשבור שיאים גם ביוסטון, ובליגה הטובה בעולם רק מתחרים על הסופרלטיבים • קריסטפס פורזינגיס: "כולנו תלויים בו, לוקה פשוט בתקופה אדירה" • הסלובני מצטנע: "המטרה שלנו היא רק להעפיל לפלייאוף" • כל השיאים בפנים</h2>
      <address><time datetime="2019-11-25T10:38:44+00:00">25 Nov 2019, 10:38</time> by <a rel="author" href="https://www.israelhayom.co.il/writer_articles?tid=12053" target="_blank">מערכת ספורט היום</a></address>
      <p>זה כבר נהיה קצת נדוש להחמיא לילד הפלא הסלובני של דאלאס, אבל <a href="https://www.israelhayom.co.il/article/710007">לוקה דונצ'יץ' </a>פשוט לא מאפשר אחרת. הכוכב של המאבס המשיך לנצוץ הלילה (בין ראשון לשני), כשהפך לשחקן השני הכי צעיר אי פעם שקולע מעל 30 נקודות בארבעה משחקים ברציפות, והפעם הוא עשה זאת בעזרת עם 41 נקודות, 10 אסיסטים ו-6 ריבאונדים <a href="https://www.israelhayom.co.il/article/710007">ב-123:137 בדרבי של טקסס.</a></p>
      <p>ואם זה לא מספיק, לוקה הפך לשחקן השני בהיסטוריה שרושם שני משחקים או יותר של 40 נקודות ו-10 אסיסטים לפני גיל 21 ולראשון בהיסטוריה של המאבריקס שקולע מעל 30 ומוסר לפחות 10 אסיסטים בארבעה משחקים רצופים. </p>
      <p>"לוקה הוא המנצח הראשי של המופע שלנו, הוא מנהל את הכל", החמיא החבר הטוב קריסטפס פורזינגיס, שגם הוא יודע כי גדל לצידו משהו מיוחד במינו, "כולנו תלויים בו, ולוקה פשוט בתקופה אדירה. אני ממש שמח בשבילו שהכל מסתדר עבורו. במקביל, אנחנו לא רוצים להקדים שום דבר. העונה ארוכה, וזה הזמן שלנו להתחבר ולעבוד על הכימיה".</p>
      <figure>
        <img src="https://www.israelhayom.co.il/sites/default/files/u56067/New_Mavericks_Rockets_Basketball_78126.jpg-da1e5.jpg"/>
        <figcaption>
          <b>לוקה בפעולה, הלילה מול יוסטון. גם הארדן לא הצליח לעצור אותו // צילום: אי-פי</b>
        </figcaption>
      </figure>
      <p>כוכב הלילה, דונצ'יץ' המשיך לשדר כי הוא לא מתכוון להסתנוור מההצלחה: "בינתיים עבר רק חודש, וזו עונה מאוד ארוכה. עבורי, המטרה נשארה: פשוט להעפיל לפלייאוף. בשביל להצליח, אנחנו חייבים להמשיך במלוא הכוחות שלנו. מעולם לא דמיינתי שיצעקו לי MVP בצורה הזאת, זה מיוחד מאוד עבורי. נחמד לשמוע את השם שלי בין כל השמות הגדולים. ניצחנו את הקבוצה של ג'יימס הארדן, שהוא אחד משלושת הכוכבים הכי גולים בליגה, אז בהחלט מדובר בניצחון חשוב עבורנו".</p>
      <p>גם המנג'ר ריק קרלייל ניסה להוריד את האופוריה לקרקע: “אנחנו יודעים למה אנחנו מסוגלים, אבל אני מבטיח שלא נתלהב יותר מדי מהניצחון הזה. זה ניצחון גדול, אין ספק. עשינו את זה ביוסטון - מקום קשה לשחק בו נגד שחקנים נהדרים. מגיע את כל הקרדיט לבחורים שלנו".</p>
      <figure>
        <iframe data-src="https://twitter.com/espn_macmahon/status/1198753831682793474?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>