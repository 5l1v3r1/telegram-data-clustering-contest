<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000113079"/>
    <meta property="og:site_name" content="MGR Online"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="เวียดนามไฟเขียวสร้างสนามบินซาปา นักท่องเที่ยวลุ้นหิมะพิชิตยอดเขาฟานซีปันกันง่ายขึ้น"/>
    <meta property="og:description" content="MGR ออนไลน์ - กระทรวงคมนาคมเวียดนามอนุมัติแผนสร้างสนามบินในเมืองซาปา จ.หล่าวกาย ทางภาคเหนือของเวียดนาม โดยการก่อสร้างมีกำหนดเริ่มขึ้นในปีนี้และจะแล้วเสร็จในปี 2564"/>
  </head>
  <body>
    <article>
      <h1>เวียดนามไฟเขียวสร้างสนามบินซาปา นักท่องเที่ยวลุ้นหิมะพิชิตยอดเขาฟานซีปันกันง่ายขึ้น</h1>
      <address><time datetime="2019-11-25T10:36:00+00:00">25 Nov 2019, 10:36</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011694101.JPEG"/>
      </figure>
      <p><b>MGR ออนไลน์ - กระทรวงคมนาคมเวียดนามอนุมัติแผนสร้างสนามบินในเมืองซาปา จ.หล่าวกาย ทางภาคเหนือของเวียดนาม โดยการก่อสร้างมีกำหนดเริ่มขึ้นในปีนี้ และจะแล้วเสร็จในปี 2564</b><br/><br/>โครงการก่อสร้างสนามบินมูลค่า 5.9 ล้านล้านด่ง (ประมาณ 254 ล้านดอลลาร์) จะใช้งานในกิจการทั้งของพลเรือนและทหาร โดยสนามบินแห่งนี้จะมีความยาวรันเวย์ที่ 2,400 เมตร กว้าง 45 เมตร และสามารถขยายความยาวได้ถึง 3,050 เมตรในปี 2573 หากจำเป็น ซึ่งรันเวย์ของสนามบินจะสามารถรองรับเครื่องบินแอร์บัส A320 A321 หรือเทียบเท่าได้สูงสุด 9 ลำ <br/><br/>อาคารผู้โดยสารจะมี 2 ชั้น สำหรับผู้โดยสารขาเข้า และผู้โดยสารขาออก และยังสำรองพื้นที่สำหรับการก่อสร้างอาคารผู้โดยสารอีกหลังหนึ่งและอาคารสินค้าอีกหลังหนึ่งหลังจากปี 2573 โดยในระยะสั้น สินค้าทั้งหมดจะดำเนินการผ่านทางอาคารผู้โดยสาร<br/><br/>ประธานคณะกรรมการประชาชน จ.หล่าวกาย กล่าวว่า นักท่องเที่ยวที่เดินทางมาเยือน จ.หล่าวกาย ในปี 2561 มีจำนวนเกือบ 4.2 ล้านคน เพิ่มขึ้นจากปี 2560 ราว 21% และคาดว่าจำนวนนักท่องเที่ยวจะเพิ่มขึ้นถึง 5 ล้านคนในปีนี้<br/><br/>ผู้ใช้งานหลักของสนามบินซาปาคาดว่าจะเป็นนักท่องเที่ยวจากทั่วทั้งประเทศ และนักท่องเที่ยวจากมณฑลหยุนหนาน และคุนหมิงของจีน<br/><br/>ซาปา เป็นเมืองขนาดเล็กบนภูเขาทางภาคเหนือของประเทศ ห่างจากกรุงฮานอยไปทางตะวันตกเฉียงเหนือราว 350 กิโลเมตร เมืองท่องเที่ยวแห่งนี้มักมีรายงานข่าวว่ามีหิมะตกโปรายปรายให้เห็นในช่วงฤดูหนาว ทำให้ทั้งชาวเวียดนามเองและนักท่องเที่ยวต่างชาติเดินทางมาเฝ้าลุ้นรอชมหิมะตกและสัมผัสอากาศอุณหภูมิติดลบกันทุกปี และการเดินทางของนักท่องเที่ยวจากกรุงฮานอยไปยังเมืองซาปานั้นมีอยู่สองทางเลือกคือ รถโดยสารประจำทาง หรือรถไฟ.</p>
      <figure>
        <img src="https://mpics.mgronline.com/pics/Images/562000011694102.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/indochina/photo-gallery/9620000113079"/>
      </related>
    </article>
  </body>
</html>