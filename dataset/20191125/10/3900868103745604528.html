<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563169/anathewrisi-toy-syntagmatos-seira-enstasewn-apo-ton-giani-baroyfaki"/>
    <meta property="og:site_name" content="NOOZ."/>
    <meta property="article:published_time" content="2019-11-25T10:22:00+00:00"/>
    <meta property="og:title" content="Αναθεώρηση του Συντάγματος: Σειρά ενστάσεων από τον Γιάνη Βαρουφάκη"/>
    <meta property="og:description" content="Σειρά ενστάσεων για το περιεχόμενο των προτάσεων σχετικά την αναθεώρηση του Συντάγματος κατέθεσε ο γραμματέας του ΜέΡΑ 25 Γιάνης Βαρουφάκης, με την ομιλία του στη Βουλή σήμερα το πρωί."/>
  </head>
  <body>
    <article>
      <h1>Αναθεώρηση του Συντάγματος: Σειρά ενστάσεων από τον Γιάνη Βαρουφάκη</h1>
      <address>
        <time datetime="2019-11-25T10:22:00+00:00">25 Nov 2019, 10:22</time>
      </address>
      <p>
        <b>Σειρά ενστάσεων για το περιεχόμενο των προτάσεων σχετικά την αναθεώρηση του Συντάγματος κατέθεσε ο γραμματέας του ΜέΡΑ 25 Γιάνης Βαρουφάκης, με την ομιλία του στη Βουλή σήμερα το πρωί.</b>
      </p>
      <p>Ο κ . Βαρουφάκης παρατήρησε ότι τα άλλα κόμματα δεν είχαν κάποια μεγάλη φιλοδοξία να αλλάξουν άρθρα του Συντάγματος που τροποποιούσαν σοβαρά τον καταστατικό χάρτη και έκανε λόγο για μια ακόμη χαμένη ευκαιρία. Σημείωσε, επίσης, ότι τα πολιτικά κόμματα και η κυβέρνηση εξακολουθούν να τελούν υπό την επίδραση των μνημονίων και τις απαιτήσεις των δανειστών και στο θέμα της αναθεωρητικής διαδικασίας.</p>
      <p>Στο σημείο αυτό, ο κ. Βαρουφάκης τόνισε ότι το ελληνικό κράτος και τα υπουργεία εξακολουθούν να είναι παραδομένα στους δανειστές, ενώ δήλωσε ότι το ΜέΡΑ 25 θα ξεκινήσει από αύριο αγώνες για τη δημοκρατία, την αξιοπρέπεια και την ανάκτηση της εθνικής κυριαρχίας.</p>
      <p>Ο κ. Βαρουφάκης επανέφερε τις προτάσεις του κόμματός του σχετικά με την ριζοσπαστική ισότητα των πολιτικών δικαιωμάτων, την ισότητα όλων απέναντι στο νόμο, τάχθηκε υπέρ του ουδετερόθρησκου κράτους και τον διαχωρισμό κράτους και εκκλησίας, ζήτησε την κατάργηση του «αναχρονιστικού θεσμού» του όρκου. Για τον νόμο περί ευθύνης υπουργών είπε ότι είναι φτιαγμένος για να ξεπλύνει τη διαπλοκή και πρότεινε την κατάργηση της βουλευτικής και υπουργικής ασυλίας.</p>
      <p>Ο γραμματέας του ΜέΡΑ 25 πρότεινε επίσης την «επιστροφή του Δήμου στη Δημοκρατία» με την συμμετοχή των πολλών στη λήψη των αποφάσεων. Πρότεινε, ειδικότερα, τη θεσμοθέτηση των κληρωτών αντιπροσώπων που θα λειτουργούν παράλληλα με το κοινοβούλιο σε μια ευρεία γκάμα θεμάτων από τις Ανεξάρτητες Αρχές μέχρι και την εκλογή προέδρου της Δημοκρατίας.</p>
      <p>Ακόμη, τάχθηκε υπέρ της «μεγιστοποίησης των ελευθεριών», με ενίσχυση των υφιστάμενων δικαιωμάτων και ελευθεριών και την επέκτασή τους σε τομείς όπως οι συλλογικές διαπραγματεύσεις, η κοινωνική ασφάλιση, δίνοντας, όπως σημείωσε, μια νέα έννοια στα δικαιώματα.</p>
    </article>
  </body>
</html>