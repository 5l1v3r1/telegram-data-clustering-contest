<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/trashtalk/20191125-nba-doncic-mar-a-legnagyobbak-kozott-ujra-o-volt-csapata-legjobbja.html"/>
    <meta property="og:site_name" content="Origo"/>
    <meta property="article:published_time" content="2019-11-25T10:53:00+00:00"/>
    <meta property="og:title" content="Luka Doncic már a legnagyobbak között, újra ő volt csapata legjobbja"/>
    <meta property="og:description" content="A Houston Rockets ellen újra extrát nyújtott a szlovén zseni."/>
  </head>
  <body>
    <article>
      <h1>Luka Doncic már a legnagyobbak között, újra ő volt csapata legjobbja</h1>
      <address><time datetime="2019-11-25T10:53:00+00:00">25 Nov 2019, 10:53</time> by <a rel="author">MTI</a></address>
      <p>
        <b>Houstonban is Luka Doncic vezérletével nyert a Dallas Mavericks, a szlovén játékos 41 ponttal segítette csapatát az észak-amerikai kosárlabdaliga (NBA) vasárnapi játéknapján.</b>
      </p>
      <p>A texasi derbi hőse tíz gólpasszt is adott, míg társai közül Tim Hardaway Jr. 31 ponttal, a 221 centis lett Kristaps Porzingis pedig 23 ponttal és 13 lepattanóval zárt. A nyitónegyedben 45 pontot szórt a Mavericks, amely sorozatban öt sikernél tart, és utóbbi három meccsén legalább 137 pontot dobott. </p>
      <figure>
        <embed-post data-src="https://www.instagram.com/p/B5RKp7hA7yR" data-service="Instagram"/>
      </figure>
      <p>Az egymás után harmadik mérkőzésén vesztes Rockets 44 triplakísérletéből csak 10 hullott a gyűrűbe, a gárda vezére, a 32 pontos James Harden 15-ször próbálkozott a vonalon túlról, de csak kétszer talált be.</p>
      <figure>
        <iframe src="https://www.youtube.com/embed/tyPlb9UL9tA" width="560" height="315" data-service="Youtube" scrolling="no"/>
      </figure>
      <p>A Los Angeles Clippers főként Montrezl Harrellnek köszönheti diadalát a New Orleans ellen, aki 34 pontjából 24-et a második félidőben szerzett. Az ötös sikerszériánál tartó kaliforniaiaknál a júniusi nagydöntő legjobbjává választott Kawhi Leonard 26, míg a hatszoros All Star-válogatott, olimpiai bajnok Paul George 18 pontig jutott.</p>
      <p>A New York-i rangadón a Knicks odahaza kikapott a Brooklyntól, így 4/13-as győzelmi mérleggel a keleti főcsoport utolsó helyére csúszott.</p>
      <p><i>Eredmények:</i><br/>Houston Rockets-Dallas Mavericks 123-137<br/>New York Knicks-Brooklyn Nets 101-103<br/>Washington Wizards-Sacramento Kings 106-113<br/>Denver Nuggets-Phoenix Suns 116-104<br/>Los Angeles Clippers-New Orleans Pelicans 134-109</p>
    </article>
  </body>
</html>