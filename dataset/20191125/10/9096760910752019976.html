<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363319"/>
    <meta property="og:site_name" content="Voetbalzone"/>
    <meta property="article:published_time" content="2019-11-25T10:36:00+00:00"/>
    <meta property="og:title" content="Italiaanse media: Oorlog bij Napoli van start met geëiste megaboetes"/>
    <meta property="og:description" content="Het is oorlog bij Napoli, zo melden diverse Italiaanse media, waaronder Corriere dello Sport en La Gazzetta dello Sport. De spelers van i Partenopei weigerden begin november na het Champions League-duel met Red Bull Salzburg op trainingskamp te gaan, tot woede van voorzitter Aurelio De Laurentiis. De preses gaat de muitende spelers zeer hard aanpakken, zo klinkt het in Italië."/>
  </head>
  <body>
    <article>
      <h1>Italiaanse media: Oorlog bij Napoli van start met geëiste megaboetes</h1>
      <address>
        <time datetime="2019-11-25T10:36:00+00:00">25 Nov 2019, 10:36</time>
      </address>
      <p>
        <b>Het is oorlog bij <a href="https://www.voetbalzone.nl/club.asp?uid=233">Napoli</a>, zo melden diverse Italiaanse media, waaronder <i>Corriere dello Sport</i> en <i>La Gazzetta dello Sport</i>. De spelers van <i>i Partenopei</i> weigerden begin november na het Champions League-duel met Red Bull Salzburg op trainingskamp te gaan, tot woede van voorzitter Aurelio De Laurentiis. De preses gaat de muitende spelers zeer hard aanpakken, zo klinkt het in Italië.</b>
      </p>
      <p>Volgens diverse Italiaanse media is De Laurentiis procedures gestart tegen zijn eigen spelers. Hij hoopt zijn selectie een boete van ongeveer 2,5 miljoen euro op te leggen. Het verzoek voor loonaftrek tot 25 procent van hun brutomaandsalaris is inmiddels ingediend; de lonen van oktober zijn naar verluidt nog niet uitbetaald. Dries Mertens, volgens <i>Het Laatste Nieuws</i> een van de grootverdieners bij Napoli, zou bijvoorbeeld een boete tussen de tachtig- en honderdduizend euro kunnen verwachten.</p>
      <figure>
        <img src="https://static.voetbalzone.nl/images/photos/ori_288_162/cp_863596351635.jpg"/>
      </figure>
      <p>
        <a href="https://www.voetbalzone.nl/doc.asp?uid=362929">Muiterij lijkt druppel voor flamboyante preses: ‘Steek je geld maar in je reet’<br/>Lees artikel</a>
      </p>
      <p>Allan mag een zwaardere straf verwachten. Nadat de spelers hun muiterij bekendmaakten aan Edo De Laurentiis, de zoon van de voorzitter, zou het bijna tot een fysieke confrontatie met de Braziliaanse middenvelder zijn gekomen. Aurelio De Laurentiis wil zodoende de helft van het maandloon van Allan intrekken, wat neerkomt op ongeveer tweehonderdduizend euro. De spelers van Napoli zouden zich nu met advocaten voorbereiden op een verweer.</p>
      <p>Volgens Italiaanse media wil De Laurentiis op twee manieren zijn spelers straffen. De arbitragezaak inzake muiterij en dus contractschending is stap één. Daarnaast wil Napoli de selectie aanpakken vanwege de imagoschade die de club heeft geleden. Ook op sportief vlak gaat het slecht met Napoli. De huidige nummer zeven van de Serie A wist zaterdag niet verder te komen dan een 1-1 gelijkspel tegen AC Milan, waardoor de club reeds zes duels op rij niet heeft gewonnen.</p>
    </article>
  </body>
</html>