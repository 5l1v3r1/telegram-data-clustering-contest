<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780630/%DB%B7%DB%B0-%D8%AF%D8%B1%D8%B5%D8%AF-%D9%86%DB%8C%D8%B1%D9%88%DA%AF%D8%A7%D9%87-%D9%87%D8%A7%DB%8C-%D8%AE%D9%88%D8%B1%D8%B4%DB%8C%D8%AF%DB%8C-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D8%AF%D8%B1-%D8%AF%D8%B4%D8%AA%DB%8C-%D8%A7%DB%8C%D8%AC%D8%A7%D8%AF-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:58:39+00:00"/>
    <meta property="og:title" content="فرماندار دشتی: ۷۰ درصد نیروگاه‌های خورشیدی استان بوشهر در دشتی ایجاد شده است"/>
    <meta property="og:description" content="فرماندار دشتی با بیان اینکه ۷۰ درصد نیروگاه‌های خورشیدی استان بوشهر در دشتی ایجاد شده است، گفت: کارگاه‌های صنایع دستی در ۱۶ روستای این شهرستان فعال شده است."/>
  </head>
  <body>
    <article>
      <h1>فرماندار دشتی: ۷۰ درصد نیروگاه‌های خورشیدی استان بوشهر در دشتی ایجاد شده است</h1>
      <address>
        <time datetime="2019-11-25T10:58:39+00:00">25 Nov 2019, 10:58</time>
      </address>
      <p>به گزارش <a href="https://www.mehrnews.com/">خبرنگار مهر</a>، عبدالله نادری ظهر دوشنبه در نشست شورای اداری استان بوشهر با اشاره به اجرای طرح‌های بوم‌گردی در روستاهای هدف گردشگری در راستای جذب گردشگران داخلی و خارجی اظهار داشت: از ابتدای دولت تدبیر وامید تاکنون ۱۰ شرکت دانش بنیان در سطح شهرستان در زمینه های مختلف فعال شده است.</p>
      <p>وی افزود: ظرف دو سال اخیر ۴۰۰ هزار متر مربع از معابر روستایی شهرستان آسفالت شده و در زمینه مقاوم سازی منازل مسکونی نیز تاکنون ۵۹ درصد واحدهای مسکونی مقاوم سازی شده که از این حیث شهرستان رتبه اول استان به خود اختصاص داده است.</p>
      <p>نادری ادامه داد: گاز رسانی به روستاهای بالای ۲۰ خانوار تا سال ۹۲ حدود ۲۱ درصد بوده که این رقم در این دولت به ۹۵ درصد رسیده است.</p>
      <p>وی بیان کرد: از ۱۲ هزار هکتار آبیاری تحت فشار در شهرستان هشت هزار هکتار آن در این دولت انجام شده است.</p>
      <p>نادری اضافه کرد: در زمینه احداث گلخانه از ابتدای شروع این طرح تا پایان سال گذشته ۸۵ هکتار انجام شده در صورتی که تعهد امسال شهرستان ۸۱ هکتار است که تاکنون بیش از ۴۱ هکتار آن اجرا شده و یا در دست اجرا است.</p>
      <p>وی یادآور شد: در زمینه تسهیلات اشتغال پایدار روستایی، عشایر و فراگیر تاکنون حدود۲۹۰ میلیارد ریال برای اجرای ۳۲۶ طرح پرداخت شده که زمینه اشتغال ۶۳۲ فرصت شغلی ایجاد شده است.</p>
      <p>نادری با بیان اینکه ۷۰ درصد نیروگاه‌های خورشیدی استان در این شهرستان است که این اقدامات ظرف مدت دو سال اخیر انجام شده است، گفت: تاکنون پنج نیروگاه با ظرفیت ۳۲۵ کیلو وات به بهره برداری رسیده و یک نیروگاه با ظرفیت دو مگا وات در دست ساخت است و دو نیروگاه نیز با ظرفیت ۳۰ کیلو وات خانگی در دست ساخت است که هم اکنون دارای پیشرفت فیزیکی ۹۰ درصدی است.</p>
      <p>وی اظهار کرد: اخیرا نیز طرحی به معاون امور دهیاریهای وزارت کشور ارائه شد در خصوص احداث نیروگاه‌های خورشیدی ۱۰۰ کیلو واتی در ۲۰ روستا توسط دهیاریها در جهت پایدار کردن آنها که مورد موافقت قرار گرفت که با اجرای آن سالانه ۱۸۰ میلیون تومان درآمد برای آنها ایجاد خواهد شد.</p>
      <p>فرماندار دشتی با بیان اینکه هم اکنون پیشرفت فیزیکی آب شیریکن این شهرستان ۳۰ درصد است، گفت: با توجه به سفر استاندار بوشهر به روستای بن بید که برای اولین بار اتفاق افتاد کارهای خوبی در زمینه اجرای طرح های هادی و شبکه های آب صورت گرفته که برای تکمیل پروژه آب سه میلیارد ریال اعتبار نیاز است.</p>
    </article>
  </body>
</html>