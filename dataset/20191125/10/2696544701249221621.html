<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_MUOSZ_Felajanljak_a_jogi_segitseguket_az_Index_ujsagiroinak"/>
    <meta property="og:site_name" content="HVG.hu"/>
    <meta property="article:published_time" content="2019-11-25T10:22:00+00:00"/>
    <meta property="og:title" content="Felajánlotta jogi segítségét az újságírószövetség az Index újságíróinak"/>
    <meta property="og:description" content="Megszólalt a MÚOSZ a fővárosi antiszemita plakátokról. Remélik, hogy a jogsértés a hazai hatóságokat is haladéktalan cselekvésre sarkallja."/>
  </head>
  <body>
    <article>
      <h1>Felajánlotta jogi segítségét az újságírószövetség az Index újságíróinak</h1>
      <address><time datetime="2019-11-25T10:22:00+00:00">25 Nov 2019, 10:22</time> by <a rel="author">hvg.hu</a></address>
      <p>
        <b>Megszólalt a MÚOSZ a fővárosi antiszemita plakátokról. Remélik, hogy a jogsértés a hazai hatóságokat is haladéktalan cselekvésre sarkallja.</b>
      </p>
      <p>A Magyar Újságírók Országos Szövetsége (MÚOSZ) felajánlotta a jogi segítségét az Index két újságírójának, akikről antiszemita plakátok jelentek meg Budapest több pontján.</p>
      <p>A MÚOSZ az üggyel kapcsolatban megjelent <a href="https://muosz.hu/2019/11/25/a-muosz-az-ujsagirokat-megbelyegzo-gyuloletplakatokrol/">közleménye szerint</a> az újkori magyar történelem legsötétebb korszakait idéző plakátok jelentek meg Budapesten. A MÚOSZ szerint Magyarországon, ahol a sajtószabadság és a véleménynyilvánítás szabadsága alkotmányos védelem alatt áll, a hatályos jog pedig tiltja a faji, etnikai vagy vallási gyűlölet szítását, semmilyen, a jogszerű újságíró munkával összefüggő korábbi magatartás nem teremthet jogalapot a rasszista uszításra és a sajtóban dolgozók megfélemlítésére vagy megbélyegzésére.</p>
      <p>Azt is hozzátették, bárki szabadon eldöntheti, <a href="https://hvg.hu/360/201947_stadiongiccs">ülve vagy állva hallgat-e végig egy éneket a labdarúgó mérkőzésen</a>, ugyanakkor senki nem formálhat jogot arra, hogy másokkal szemben rasszista, indulatkeltő nyilvános állításokat fogalmazzon meg: a véleményszabadság nem egyenlő az antiszemita uszítás szabadságával.</p>
      <p>A MÚOSZ bízik benne, hogy a hatóságok is jogsértésként értékelik a történteket, mindemellett felajánlották a jogi segítségüket.</p>
      <figure>
        <iframe data-src="https://twitter.com/panyiszabolcs/status/1198249735775240193?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mint korábban beszámoltunk róla, az Index két újságíróját, Miklósi Gábort és Dezső Andrást izraeli zászló előtt "Mi is a határon túlról jöttünk" felirattal ábrázolták. A plakáton alul az Index logója is látható a "Konstans rinyálás, látens magyarellenesség, hazaárulás" felirat mellett. A plakát készítőjére vagy megrendelőjére nem utal semmi.</p>
      <p>Miklósi Gábort az elmúlt héten több kormánypárti médium is erősen támadta, mert a Puskás Aréna megnyitóján nem állt fel az Ismerős Arcok Nélküled című száma alatt, és erről cikket is írt. Később a Mi Hazánk Mozgalom <a href="https://hvg.hu/itthon/20191120_kozosseg_elleni_uszitas_per_index_mi_hazank">beperelte közösség elleni uszításért</a>. Ugyanez a párt Dezső Andrást is elítélte egy közleményben, mert egy videómontázsban a szám egy koncertfelvételét és menekültekről készült képeket vágott össze.</p>
      <related>
        <a href="https://hvg.hu/itthon/20191124_Antiszemita_plakatok_jelentek_meg_Budapesten_az_Index_ujsagiroirol"/>
        <a href="https://hvg.hu/itthon/20191124_Karacsony_az_antiszemita_plakatok_leszedeteset_igeri"/>
      </related>
    </article>
  </body>
</html>