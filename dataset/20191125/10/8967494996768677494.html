<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/football-talk-balotelli-maakt-het-opnieuw-bont-bij-brescia-finse-ref-fluit-genk-salzburg~ac1045ea/"/>
    <meta property="og:site_name" content="HLN"/>
    <meta property="article:published_time" content="2019-11-25T10:53:00+00:00"/>
    <meta property="og:title" content="Football Talk. Balotelli maakt het opnieuw bont bij Brescia - Finse ref fluit Genk-Salzburg"/>
    <meta property="og:description" content="Brescia verloor gisteren kansloos met 3-0 van AS Roma. Het verlies tekent de slechte situatie in en rond de ploeg. Trainer en ex-international Fabio Grosso kwam na de match nog even terug op een in..."/>
  </head>
  <body>
    <article>
      <h1>Football Talk. Balotelli maakt het opnieuw bont bij Brescia - Finse ref fluit Genk-Salzburg</h1>
      <address><time datetime="2019-11-25T10:53:00+00:00">25 Nov 2019, 10:53</time> by <a rel="author">Voetbalredactie</a></address>
      <h3>Balotelli in de clinch met trainer Grosso</h3>
      <p>Brescia verloor gisteren kansloos met 3-0 van AS Roma. Het verlies tekent de slechte situatie in en rond de ploeg. Trainer en ex-international Fabio Grosso kwam na de match nog even terug op een incident op training met Mario Balotelli. Hij verweet zijn spits onder meer dat hij geen inzet toont op training. Balotelli maakte dan ook geen deel uit van de selectie voor de match tegen Roma. Balotelli had donderdag het oefencomplex met slaande deuren verlaten. Hij zou ondertussen al azen op een transfer in januari. “Hij zal z’n plek in het team enkel terugkrijgen als hij meer inzet en enthousiasme toont. Hij kan bij ons een leidende rol hebben, maar dan moet hij net als iedereen de nodige discipline tonen”, reageerde Grosso. Vanmorgen zou Balotelli zich eerst wel op het trainingscomplex gemeld hebben, maar verliet hij dat meteen. Hij mist zo ook de geplande training van 11u.</p>
      <figure>
        <img src="https://images1.persgroep.net/rcs/-qZGq5uCgejYTwtlS3PPVhmRB3Y/diocontent/161335591/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <p> De Italiaan tekende in de zomer een contract voor drie seizoenen bij Brescia. Tot nog toe kon de spits daar niet overtuigen en scoorde hij amper twee keer in zeven wedstrijden. Brescia staat voorlopig dan ook troosteloos laatste met zeven punten uit twaalf wedstrijden. Balotelli ondervond in Italië ook al problemen met racisme. Zo verliet hij in de uitmatch op Verona begin deze maand bijna het veld omdat supporters hem verbaal beledigden.</p>
      <figure>
        <img src="https://images0.persgroep.net/rcs/AIOfliaiBpPTZUAEUGzfitSXVzY/diocontent/160333802/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© EPA</cite>
        </figcaption>
      </figure>
      <h3>Fin Mattias Gestranius is ref voor Genk-Salzburg</h3>
      <p>De Finse scheidsrechter Mattias Gestranius moet de Champions Leaguewedstrijd van woensdagavond (21u) tussen Racing Genk en Red Bull Salzburg in goede banen leiden. Hij werd maandag aangeduid door de Europese Voetbalbond UEFA. De 41-jarige Gestranius floot nog geen wedstrijden met Belgische clubs. In 2012 was hij wel de scheidsrechter voor een match van de nationale U17-ploeg op het EK tegen Polen (1-0 nederlaag).</p>
      <p>Racing Genk is na vier speeldagen vierde en laatste in groep E met één punt. Salzburg telt er drie meer en is derde, achter Liverpool (9 ptn) en Napoli (8). Om nog in aanmerking te komen voor de derde plaats, die recht geeft op Europese overwintering in de Europa League, moet de Belgische landskampioen in de Luminus Arena absoluut winnen van Salzburg. Op de eerste speeldag gaven de Oostenrijkers Genk een 6-2 pandoering.</p>
      <figure>
        <img src="https://images3.persgroep.net/rcs/Q2tGefdtg13aUzL_OZePF_Uf5mM/diocontent/160221305/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Mattias Gestranius<cite>© AFP</cite></figcaption>
      </figure>
      <h3>PSG kan op Verratti rekenen tegen Real Madrid</h3>
      <p>PSG-coach Thomas Tuchel kan op Marco Verratti rekenen wanneer de Franse landskampioen het dinsdag (21u) in het Bernabeu-stadion opneemt tegen Real Madrid op de vijfde speeldag in Champions League-groep A. De Italiaanse middenvelder ontbrak vrijdag tegen Lille (2-0 zege) nog met een pijnlijke knie.</p>
      <p>Tuchel kan verder ook beroep doen op supersterren Neymar, die zijn eerste Champions League-wedstrijd sinds december 2018 kan spelen, en Kylian Mbappé, die met een virus kampte. Neymar vierde vrijdag zijn rentree nadat hij iets meer dan een maand aan de kant stond met een blessure aan de achillespees.</p>
      <p>Eveneens in groep A speelt Club Brugge dinsdag (18u55) uit tegen Galatasaray. Na vier speeldagen telt blauw-zwart twee punten, één meer dan Galatasaray. PSG is met twaalf op twaalf al zeker van de achtste finales. Real Madrid staat op de tweede plaats met zeven punten en is mits een zege tegen PSG zeker van een ticket voor de volgende ronde. Als Club Brugge wint bij Galatasaray is de derde plaats in de groep binnen. Die geeft recht op Europese overwintering in de Europa League.</p>
      <figure>
        <img src="https://images4.persgroep.net/rcs/Dp5--Z6Y6CpS4gjxEk51dpj_13U/diocontent/160177951/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Marco Verratti<cite>© AFP</cite></figcaption>
      </figure>
      <h3>Bayern München trekt zonder Alaba naar Belgrado</h3>
      <p>Bayern München moet het dinsdag (21u) zonder David Alaba stellen in het uitduel tegen Rode Ster Belgrado op de vijfde speeldag in Champions League-groep B. De Oostenrijkse verdediger blijft in München, aangezien zijn vriendin op het punt staat te bevallen. Dat heeft Der Rekordmeister maandag bekendgemaakt. Bayern kan evenmin rekenen op de Franse middenvelder Mickaël Cuisance, die ziek is. Met 12 op 12 is Bayern München al zeker van een stek in de achtste finales. Daarna volgen Tottenham (7 ptn), Rode Ster Belgrado (3) en Olympiacos (1).</p>
      <figure>
        <img src="https://images0.persgroep.net/rcs/AFjM7NurnZ_BwidfKaFvao_R52A/diocontent/161273304/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>David Alaba<cite>© REUTERS</cite></figcaption>
      </figure>
      <h3>Casper Nielsen (Union) moet door Reviewcommissie schorsing vrezen</h3>
      <p>De Reviewcommissie van de Koninklijke Belgische Voetbalbond (KBVB) heeft maandag op basis van de tv-beelden van de zestiende speeldag in de Proximus League (1B) beslist om Union-aanvaller Casper Nielsen te laten vervolgen door het Bondsparket.</p>
      <p>Op het veld van Lommel verpestte Nielsen net voor het halfuur een Brusselse counter. De topschutter van Union liet de bal te ver van zijn voet stuiten. In een poging om zijn foutje recht te zetten, ging Nielsen over de bal en hij plantte zijn studs op de enkel van de Lommelse verdediger Tim Siekman. Die schreeuwde het uit van de pijn. Scheidsrechter Willems hield de kaarten op zak.</p>
      <p>Maar de Deense spelverdeler moet alsnog een sanctie vrezen, want door de Reviewcommissie krijgt de fase een staartje. Op basis van de tv-beelden vordert de commissie het Bondsparket om een vervolging in te stellen. Nielsen moet binnenkort voor de Geschillencommissie verschijnen. Als ook ref Willems bevestigt dat er een rode kaart moest gegeven worden, dreigt een schorsing.</p>
      <p>Het is de tweede keer dit seizoen dat de Reviewcommissie tussenkomt. Ook Nielsens ploeggenoot Teddy Teuma werd op basis van tv-analyse vervolgd voor een tackle in de thuismatch tegen Westerlo op Kemphaan Abrahams. De middenvelder van Union moet zich daar dinsdag voor gaan verantwoorden en riskeert dus ook nog een sanctie.</p>
      <figure>
        <img src="https://images0.persgroep.net/rcs/zEamtOAH5u-oOY9B3EyXuhnJrAU/diocontent/161271928/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© BELGA</cite>
        </figcaption>
      </figure>
    </article>
  </body>
</html>