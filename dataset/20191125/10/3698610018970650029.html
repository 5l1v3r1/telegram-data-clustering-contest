<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-yevropi-zatrimali-pidvodniy-choven-dlya-perevezennya-kokayinu-330776_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T10:55:00+00:00"/>
    <meta property="og:title" content="У Європі вперше затримали підводний човен з трьома тоннами кокаїну"/>
    <meta property="og:description" content="Довжина субмарини становить 22 метри."/>
  </head>
  <body>
    <article>
      <h1>У Європі вперше затримали підводний човен з трьома тоннами кокаїну</h1>
      <h2>Довжина субмарини становить 22 метри.</h2>
      <address>
        <time datetime="2019-11-25T10:55:00+00:00">25 Nov 2019, 10:55</time>
      </address>
      <p><a href="https://dt.ua/WORLD/ekspertna-komisiya-vidnovila-naybilsh-virogidniy-scenariy-zagibeli-pidvodnogo-chovna-san-huan-294571_.html"><b>Іспанська поліція перехопила підводний човен</b></a> для перевезення наркотиків біля узбережжя Галісії в північно-західній частині країни у неділю, повідомляє <a href="https://elpais.com/">El Pais</a>.</p>
      <p>Міжнародна операція Національної поліції, Цивільної гвардії і Митного нагляду завершилася захопленням субмарини недалеко від пляжу Хіо в провінції Понтеведра. </p>
      <p>Два члени екіпажу, еквадорці, були заарештовані.</p>
      <p>Зазначається, що це перший випадок в Європі із захопленням подібного транспортного засобу для перевезення наркотиків.</p>
      <p>Відомо, що субмарина була зроблена в Гайані, її довжина становить 22 метри, а в Європу вона прибула з Колумбії. </p>
      <p>Раніше <b><a href="https://dt.ua/WORLD/u-gamburzi-viluchili-partiyu-kokayinu-vartistyu-u-milyard-yevro-319448_.html">партія тонни кокаїну</a></b> на чверть мільярда євро була вилучена в порту Джоя Тауро в Калабрії на півдні Італії. Карабінери разом з працівниками фінансової охорони і митниці виявили 144 упаковки кокаїну, заховані в контейнері з бананами, привезені на кораблі з Південної Америки.</p>
      <p>22 лютого у Аргентині в дипломатичній пошті посольства Росії було виявлено близько <a href="https://dt.ua/WORLD/diplomati-rf-sprobuvali-vivezti-z-argentini-400-kg-kokayinu-270201_.html">400 кг кокаїну</a>. Аргентинська поліція затримала п'ять співробітників посольства за підозрою у незаконному обігу наркотичних засобів. Вантаж наркотиків був упакованим у 12 валіз і призначався для перевезення до Росії. </p>
      <p>У Міністерстві закордонних справ Російської Федерації спростували інформацію про те, що <a href="https://dt.ua/WORLD/mzs-rosiyi-zaperechuye-scho-389-kg-kokayinu-provozili-do-rf-dipposhtoyu-270388_.html">389 кг кокаїну з Аргентини відправили дипломатичною поштою</a>. Офіційний представник МЗС РФ Марія Захарова <a href="https://zn.ua/WORLD/rossiyskiy-mid-podtverdil-nahodku-400-kg-kokaina-v-posolstve-rf-v-argentine-276292_.htmlhttps://dt.ua/WORLD/rosiyskiy-mzs-pidtverdiv-znahidku-400-kg-kokayinu-v-posolstvi-rf-v-argentini-270288_.html">підтвердила виявлення в одному з будинків посольства Росії в Буенос-Айресі великої партії кокаїну</a>. Також вона стверджувала, що на дуже підозрілі валізи увагу поліцейських звернув російський посол Віктор Коронелли, тому успіх всієї операції – заслуга в першу чергу російського диппредставництва. Виявивши наркотики, аргентинські силовики замінили їх борошном, після чого дипломатичним рейсом відправили валізи до місця призначення – Росії.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2VscGFpcy5jb20v">El Pais</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>