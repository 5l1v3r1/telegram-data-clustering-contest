<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/ni-junaka-ki-bi-zdrzal-taksno-bombo-253055"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T10:30:00+00:00"/>
    <meta property="og:title" content="Ni junaka, ki bi zdržal takšno bombo"/>
    <meta property="og:description" content="Ameriški boksarski šampion Deontay Wilder je še desetič ubranil naslov svetovnega prvaka v težki kategoriji po različici WBC, potem ko je včeraj v Las Vegasu še drugič v dobrem poldrugem letu..."/>
  </head>
  <body>
    <article>
      <h1>Ni junaka, ki bi zdržal takšno bombo</h1>
      <h2>Deontay Wilder ostaja na prestolu združenja WBC. Kubanski izzivalec Luis Ortiz še drugič na kolenih.</h2>
      <address><time datetime="2019-11-25T10:30:00+00:00">25 Nov 2019, 10:30</time> by <a rel="author">Miha Šimnovec</a></address>
      <p>Ameriški boksarski šampion <b>Deontay Wilder</b> je še desetič ubranil naslov svetovnega prvaka v težki kategoriji po različici WBC, potem ko je včeraj v Las Vegasu še drugič v dobrem poldrugem letu nokavtiral kubanskega izzivalca <b>Luisa Ortiza</b>. Odločitev o zmagovalcu je padla malce pred koncem sedme runde, ko je bronasti bombarder s strahovito bombo poslal na tla King Konga.<br/>Wilder, ki v poklicnem ringu še ni okusil grenkobe poraza, se je veselil še 42. zmage (41. z nokavtom!). »Kadar zadenem z desnico, lahko tekmecu rečem le še lahko noč. Luisa sem zadel močno in pod pravim kotom, to je bil popoln udarec. Takoj sem vedel, da ne bo mogel nadaljevati dvoboja,« je poudaril 34-letni Američan, ki je, zanimivo, do nokavta pri vseh treh sodnikih zaostajal po točkah (55:59, 56:58 in 55:59). Ortiz je za nameček po uradni statistiki do prekinitve vodil po zadetih udarcih (35:34), tudi močnejših (28:17).</p>
      <h3>Moral se je igrati s King Kongom</h3>
      <p>»Ortiz je vrhunski boksar, eden boljših na svetu. Je izjemno močan, ki in se zna zelo strateško gibati po ringu. Videli ste, zakaj se ga drugi težkokategorniki izogibajo,« je Wilder povedal o šest let starejšem Kubancu in dodal, da se je moral zaradi izzivalčeve izjemne kakovosti in rutine na neki način igrati z njim. »Zelo potrpežljivo sem moral čakati na svojo priložnost. Moral sem se premikati naprej in tudi nazaj, minilo je kar nekaj časa, preden sem našel pravo razdaljo. Ko pa sem jo, sem, kakor sem tudi napovedal, potreboval vsega dve sekundi, da sem ga zrušil. Pomeril sem, sprožil in bum! Ni junaka, ki bi po takšni bombi ostal na nogah,« je v svojem slogu rohnel neporaženi zvezdnik iz Alabame, čigar brezhibno statistiko malce kazi le en neodločeni izid z britanskim asom <b>Tysonom Furyjem </b>(29 zmag, 20 s k. o., 1 neodločen izid, brez poraza).<br/><br/>Z njim naj bi se Wilder, ki mu bo tokratni uspeh skupno navrgel 20 milijonov dolarjev – Ortiz (31 zmag, 26 z nokavtom, 2 poraza) se bo tolažil s sedmimi milijoni ameriških zelencev –​, še enkrat pomeril v začetku prihodnjega leta. »Naslednji na vrsti bo Tyson, po njem pa si želim združiti vse štiri šampionske pasove. Težka kategorija je premajhna za vse te naslove, potrebujemo le enega svetovnega prvaka, enega šampiona, en obraz, eno ime. In to sem seveda jaz!« je dal bronasti bombarder jasno vedeti, da se želi po obračunu s Furyjem spoprijeti še z zmagovalcem spektakla 7. decembra v Rijadu, kjer bo Američan mehiškega rodu<b> Andy Ruiz</b> (33 zmag, 22 s k. o., 1 poraz) proti Britancu <b>Anthonyju Joshui</b> (22 zmag, 21 s k. o., 1 poraz) branil šampionske pasove združenj IBF, WBA in WBO. </p>
    </article>
  </body>
</html>