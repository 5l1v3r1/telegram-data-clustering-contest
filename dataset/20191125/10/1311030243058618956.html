<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626200/%E0%A6%95%E0%A6%BF%E0%A6%B6%E0%A7%8B%E0%A6%B0%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A7%9F-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T10:34:00+00:00"/>
    <meta property="og:title" content="কিশোরগঞ্জে বাবাকে হত্যায় ছেলের যাবজ্জীবন"/>
    <meta property="og:description" content="কিশোরগঞ্জ সদরে বাবাকে ধারালো অস্ত্র দিয়ে কুপিয়ে হত্যার দায়ে ছেলেকে যাবজ্জীবন কারাদণ্ড দিয়েছেন আদালত। একই সঙ্গে তাঁকে এক লাখ টাকা জরিমানা করা হয়েছে।"/>
  </head>
  <body>
    <article>
      <h1>কিশোরগঞ্জে বাবাকে হত্যায় ছেলের যাবজ্জীবন</h1>
      <address><time datetime="2019-11-25T10:34:00+00:00">25 Nov 2019, 10:34</time> by <a rel="author">প্রতিনিধি, কিশোরগঞ্জ</a></address>
      <p>কিশোরগঞ্জ সদরে বাবাকে ধারালো অস্ত্র দিয়ে কুপিয়ে হত্যার দায়ে ছেলেকে যাবজ্জীবন কারাদণ্ড দিয়েছেন আদালত। একই সঙ্গে তাঁকে এক লাখ টাকা জরিমানা করা হয়েছে।<br/><br/>আজ সোমবার বেলা ১১টার দিকে কিশোরগঞ্জ ১ নম্বর অতিরিক্ত জেলা ও দায়রা জজ আদালতের বিচারক মোহাম্মদ আবদুর রহিম এই রায় দেন। দণ্ডপ্রাপ্ত ছেলে মামুন মিয়া (৩২) পলাতক আছেন।</p>
      <p>মামলার সংক্ষিপ্ত বিবরণে জানা যায়, ২০০৮ সালের ২২ জুলাই রাত ১০টার দিকে পারিবারিক কলহের জেরে কিশোরগঞ্জ সদর উপজেলার করমুলী গ্রামে নিজের বাড়িতে বাবা ইসরাঈল মিয়াকে (৫৫) ধারালো অস্ত্র দিয়ে এলোপাতাড়ি কুপিয়ে আহত করেন ছেলে মামুন। গুরুতর আহত অবস্থায় ইসরাঈলকে উদ্ধার করে কিশোরগঞ্জ সদর জেনারেল হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। পরের দিন নিহতের স্ত্রী রেখা আক্তার ওরফে সুফিয়া বাদী হয়ে মামুনের বিরুদ্ধে কিশোরগঞ্জ সদর মডেল থানায় হত্যা মামলা করেন। একই বছরের ২৫ নভেম্বর মামলার অভিযোগপত্র আদালতে দাখিল করে পুলিশ।</p>
      <p>রাষ্ট্রপক্ষের আইনজীবী আবু সাঈদ ইমাম রায়ের বিষয়টি নিশ্চিত করেছেন। তিনি বলেন, জামিনে বেরিয়ে আসামি মামুন পলাতক হন।</p>
      <p>আসামিপক্ষের আইনজীবী হিসেবে মামলাটি পরিচালনা করেন মিয়া মোহাম্মদ ফেরদৌস।</p>
    </article>
  </body>
</html>