<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387805/valilikten-trt-personeline-sansur-talimati"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T10:26:00+00:00"/>
    <meta property="og:title" content="Valilikten TRT personeline 'sansür' talimatı"/>
    <meta property="og:description" content="Trabzon Valiliği, TRT Trabzon Müdürlüğü'ne çalışanlarla ilgili bir yazı gönderdi. Gönderilen yazıda çalışanların sosyal medya hesaplarıyla ilgili talimatlara yer verildiği iddia edildi."/>
  </head>
  <body>
    <article>
      <h1>Valilikten TRT personeline 'sansür' talimatı</h1>
      <h2>Trabzon Valiliği, TRT Trabzon Müdürlüğü'ne çalışanlarla ilgili bir yazı gönderdi. Gönderilen yazıda çalışanların sosyal medya hesaplarıyla ilgili talimatlara yer verildiği iddia edildi.</h2>
      <address>
        <time datetime="2019-11-25T10:26:00+00:00">25 Nov 2019, 10:26</time>
      </address>
      <p>Trabzon Valiliği'nden TRT Trabzon Müdürlüğü’ne gönderildiği iddia edilen yazıda, “TRT personelinin valilik izni olmadan sosyal medya hesaplarında görev alanı dışında hiçbir açıklama yapmayacağını, yaptığı takdirde personel hakkında disiplin işlemi başlatılacağını” bildirdi.</p>
      <p>Cumhuriyet Gazetesi'nden Sena Yaşar'ın haberine göre Trabzon Valiliği Özel Kalem Müdürlüğü’nden, Vali İsmail Ustaoğlu imzasıyla, TRT Trabzon Müdürlüğü’ne “Basına bilgi, demeç verme ve sosyal medya kullanımı” konulu bir yazı gönderildi. Müdürlüğe iletilen yazıda, “Valilik izni olmadan hiçbir kamu personelinin basın açıklaması yapmaması” emredildi. Kamu personelinin, WhatsApp dahil hiçbir sosyal medya hesabından siyasi mesajlar verilen paylaşımlarda bulunmayacağının belirtildiği yazıda, “Bulunursa, ilgili, sıralı amirleri tarafından haklarında disiplin işlemi başlatılacaktır” ifadeleri kullanıldı. Öte yandan, kurumların sosyal medya hesaplarından, görev alanlarına giren hizmetler dışında paylaşımda bulunulmayacak ve haber yapılmayacaktır” da denildi.</p>
      <p>
        <b>TÜM BİRİMLERE GÖNDERİLDİ</b>
      </p>
      <p>TRT Trabzon Müdürü Sami Serdar Şişman ise valilikten gönderilen yazıyı “tüm personele duyurulması” emriyle şu birimlere gönderdi: “Haberden Sorumlu TRT Müdür Yardımcılığı, Radyodan Sorumlu TRT Müdür Yardımcılığı, Verici İşletmelerinden Sorumlu TRT Müdür Yardımcılığı, Satınalma Servisi, Muhasebe Servisi, Koruma ve Sosyal İşler Servisi ile Ulaşım Hizmetleri Servisi.”</p>
    </article>
  </body>
</html>