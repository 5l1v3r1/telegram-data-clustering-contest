<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www2.hkej.com/instantnews/stock/article/2311662"/>
    <meta property="og:site_name" content="信報即時新聞"/>
    <meta property="article:published_time" content="2019-11-25T10:53:00+00:00"/>
    <meta property="og:title" content="【輪證贏家】港股+港人=振奮日"/>
    <meta property="og:description" content="相信大部分嘅香港人噚日一大清早起身，第一件事除咗刷牙洗面之外，就係落街排隊投票，無論條龍排幾耐都好，都要用自己手上嘅一票嚟幫自己發聲。我個區好啲，排咗半個鐘頭就完成晒所有程序；今朝..."/>
  </head>
  <body>
    <article>
      <h1>【輪證贏家】港股+港人=振奮日</h1>
      <address>
        <time datetime="2019-11-25T10:53:00+00:00">25 Nov 2019, 10:53</time>
      </address>
      <table>
        <tr>
          <td/>
        </tr>
      </table>
      <p>相信大部分嘅香港人噚日一大清早起身，第一件事除咗刷牙洗面之外，就係落街排隊投票，無論條龍排幾耐都好，都要用自己手上嘅一票嚟幫自己發聲。我個區好啲，排咗半個鐘頭就完成晒所有程序；今朝起身睇新聞就見到自己所投嘅侯選人，終於由社區主任「升職」成為區議員。當然其他區仲有其他令人振奮到要開香檳，甚至請小鳳姐出場啦！<br/>今日港股都陪香港人振奮一番，恒指開市先高開278點，開市報26700點；到正式開市之後，就見恒指一支箭咁向上飆，依家9點58分，恒指現報27015點，升420點，最高做過27043點。日線圖上今日一個裂口向上彈，唔單止將恒指推返上27000點水平之上，仲順便收復埋10天線(26703點)、20天線(26992點)、50天線(26651點)同100天線(26825點)；收得到條20天線，亦即係喺保歷加下降通道爬返上去上升通道啦，但如果聽日係成粒燭完全企喺條20天線之上嘅話，咁就真係perfect啦！<br/>睇埋恒指牛熊證街貨圖，今日恒指一彈一口氣殺咗三層熊證街貨，呢三層夾埋都只係相當於652張期指。都真心覺得有啲奇怪，以上個星期五(11月22日)恒指收報26595點計，假設今日大市係下行400點嘅話(用返同一走勢點數，只係向相反方向作假設)，其實會落到去26195點，以同一牛熊證街貨計，其實都係殺咗頭三層牛證街貨，而三層牛證街貨相當於691張期指。張數上其實係同熊證依家所殺一到嘅差唔多，唔通就係因為上星期五嗰粒暗示轉勢嘅「十字星」令到成件事180度轉變？嘿！果然一粒燭都不能看少！<br/>依家盤口咁開法，就梗係似繼續上行有利啦反正都踩正入熊證街貨區啦；BTW，畫畫吓個圖又好似畫到個「小雙底」出嚟喎，再開多次恒指5分鐘圖睇，依家10點16分恒指再做多次今日高位出嚟，而SlowSTC(14,3)已經頂到嚴重超買水平，追升嘅不如比啲時間個市冷靜一陣先啦，恒指牛(<a href="http://stock360.hkej.com/quotePlus/60758">60758</a>)，收回價26668點，同現價有近340點差距，同一收回價中最高槓桿，或者今日稍後時間Day trade用得著呢。<br/>作者阿珊，任財經/投資版傳媒人十幾年，《鐘擺戰略贏港股》作者。用技術分析專心玩輪證，唔貪心，志在搵餐下午茶。<br/>電郵：gladyshan@gmail.com；FB：輪證贏家</p>
    </article>
  </body>
</html>