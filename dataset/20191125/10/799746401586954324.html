<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103446/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T10:56:38+00:00"/>
    <meta property="og:title" content="Росія завдала авіаударів по містах Сирії: знищено важливу лікарню"/>
    <meta property="og:description" content="Армія президента Сирії Башара Асада за підтримки російських військових за останню добу захопила стратегічно важливе селище Ум Халахіль і висоту Мушейріф на південному сході Ідлібскої зони деескалації."/>
  </head>
  <body>
    <article>
      <h1>Росія завдала авіаударів по містах Сирії: знищено важливу лікарню</h1>
      <address>
        <time datetime="2019-11-25T10:56:38+00:00">25 Nov 2019, 10:56</time>
      </address>
      <p>Армія президента Сирії Башара Асада за підтримки російських військових за останню добу захопила стратегічно важливе селище Ум Халахіль і висоту Мушейріф на південному сході Ідлібської зони деескалації.</p>
      <p>Про це повідомляє "Європейська правда" з посиланням на <a href="https://www.aa.com.tr/tr">Anadolu</a>.</p>
      <p>Селище Ум Халахіль вважалося першою лінією оборони на шляху до міста Маарет-ен-Нуман.</p>
      <p>Авіація армії Асада завдала ударів по місту Кафранбіль, селищу Кеферумма, а також низці сіл.</p>
      <p>Водночас авіація Росії завдала повітряних ударів по містам Маарет-ен-Нуман і Кенсафра, селищам Кафр Ваді, Мааретхирми, Ум Мушейріф, Брейіс, Тавіль Халіб і Мааретеннісан.</p>
      <p>У селищі Мааретеннісан загинули троє мирних мешканців, а в Брейіс поранені п'ятеро сирійців.</p>
      <p>Російська армія, зокрема, розбомбила єдину на півдні Ідліба лікарню "Ківан" в місті Кенсафра. Крім того, зруйнована одна з міських мечетей.</p>
      <figure>
        <iframe data-src="https://twitter.com/JulianRoepcke/status/1198919609354768385?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Населення в страху перед російськими бомбардуваннями здебільшого покинуло міські квартали, що дозволило зменшити число жертв.</p>
      <p>Головний лікар лікарні Алі Хушшум повідомив, що повітряний удар по медустанові завдали в ніч на 25 листопада. "Будівля лікарні, де на безкоштовній основі діяли відділення педіатрії, урології, хірургії, пологове відділення повністю зруйновано. Щомісяця тут надавали допомогу 6500 хворим", - сказав він.</p>
      <figure>
        <iframe data-src="https://twitter.com/aa_russian/status/1198931722840289280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Хушшум зазначив, що за сім хвилин до авіаудару надійшло повідомленні про повітряні удари по довколишньому селищу Кафр Ваді, що стало приводом для ухвалення рішення про евакуацію персоналу і хворих.</p>
      <p>"Десятки тисяч мешканців 35 населених пунктів району Джабель аль Завіе позбулися медичних послуг", - сказав Хушшум.</p>
      <related>
        <a href="https://www.eurointegration.com.ua/news/2019/11/23/7103406/"/>
        <a href="https://www.eurointegration.com.ua/news/2019/11/21/7103304/"/>
      </related>
    </article>
  </body>
</html>