<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/rada-ue-bez-przedstawiciela-wielkiej-brytanii/"/>
    <meta property="og:site_name" content="Polsat News"/>
    <meta property="article:published_time" content="2019-11-25T10:55:00+00:00"/>
    <meta property="og:title" content="Rada UE bez przedstawiciela Wielkiej Brytanii"/>
    <meta property="og:description" content="Rada UE zatwierdziła w poniedziałek oficjalnie listę kandydatów na komisarzy bez przedstawiciela Wielkiej Brytanii - poinformowały służby prasowe tej instytucji."/>
  </head>
  <body>
    <article>
      <h1>Rada UE bez przedstawiciela Wielkiej Brytanii</h1>
      <address>
        <time datetime="2019-11-25T10:55:00+00:00">25 Nov 2019, 10:55</time>
      </address>
      <p>
        <b>Rada UE zatwierdziła w poniedziałek oficjalnie listę kandydatów na komisarzy bez przedstawiciela Wielkiej Brytanii - poinformowały służby prasowe tej instytucji.</b>
      </p>
      <related>
        <a href="https://www.polsatnews.pl/wiadomosc/2019-09-17/dyplomatyczny-skandal-z-brexitem-w-tle-boris-johnson-wybuczany-w-luksemburgu/"/>
      </related>
      <p>Otwiera to drogę do tego, by w tym tygodniu w Parlamencie Europejskim odbyło się głosowanie nad kolegium pod przewodnictwem Ursuli von der Leyen.</p>
      <p>
        <a href="https://www.polsatnews.pl/wiadomosc/2019-11-24/boris-johnson-dzieki-brexitowi-zbudujemy-nowa-wielka-brytanie/">
          <b>ZOBACZ: Boris Johnson: dzięki brexitowi zbudujemy nową Wielką Brytanię</b>
        </a>
      </p>
      <p>Zgodnie z art. 17 Traktatu o UE lista kandydatów na komisarzy jest przyjmowana przez Radę w porozumieniu z wybranym przewodniczącym Komisji. Von der Leyen wyraziła zgodę na propozycję listy 21 listopada.</p>
      <p>
        <b>Nowa Komisja Europejska będzie liczyć 27 osób</b>
      </p>
      <p>Mimo uzgodnień z UE i formalnego obowiązku swojego kandydata nie przedstawiła Wielka Brytania. Ustępująca KE wszczęła wobec tego procedurę o naruszenie prawa UE wobec Londynu, ale i to nie zmobilizowało rządu premiera Borisa Johnsona do podporządkowania się woli Brukseli.</p>
      <p>Cała sprawa wywołuje pytania prawne, bo zgodnie z decyzją Rady Europejskiej liczba komisarzy wraz z przewodniczącym ma odpowiadać liczbie państw członkowskich. Tymczasem nowa KE będzie liczyć 27 osób.</p>
      <p>Przedstawiciele instytucji unijnych podkreślają jednak, że z wewnętrznych opinii prawnych wynika, że nowa Komisja może zacząć działać bez Brytyjczyka w składzie. Głosowanie nad poparciem dla kolegium pod przewodnictwem Niemki zaplanowano na środę w Strasburgu.</p>
      <p>
        <a href="https://www.polsatnews.pl/wideo/kim-dzong-un-eskortowany-przed-12-ochroniarzy-biegli-otaczajac-limuzyne_6710461/">WIDEO - Kim Dzong Un eskortowany przed 12 ochroniarzy. Biegli otaczając limuzynę</a>
      </p>
      <figure>
        <img src="https://s.redefine.pl/file/o2/redefine/cp/f5/f5xn74gngawx6w5jf6kh5vm3gfyy93bk.jpg"/>
      </figure>
    </article>
  </body>
</html>