<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/premier-powola-nowych-wojewodow,135511.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T10:06:00+00:00"/>
    <meta property="og:title" content="Premier powoła nowych wojewodów"/>
    <meta property="og:description" content="W poniedziałek o g. 13.00 w KPRM premier Mateusz Morawiecki powoła kilku nowych wojewodów - poinformował  rzecznik rządu Piotr Müller. Jak dodał zaplanowana jest konferencja prasowa z udziałem szefa rządu."/>
  </head>
  <body>
    <article>
      <h1>Premier powoła nowych wojewodów</h1>
      <address><time datetime="2019-11-25T10:06:00+00:00">25 Nov 2019, 10:06</time> by <a rel="author">PAP/KM  </a></address>
      <h4>W poniedziałek o g. 13.00 w KPRM premier Mateusz Morawiecki powoła kilku nowych wojewodów - poinformował  rzecznik rządu Piotr Müller. Jak dodał zaplanowana jest konferencja prasowa z udziałem szefa rządu.</h4>
      <hr/>
      <p>Wojewodowie są przedstawicielami Rady Ministrów w województwach. Zgodnie z ustawą o wojewodzie i administracji rządowej w województwie, wojewodę powołuje i odwołuje premier na wniosek ministra właściwego do spraw administracji publicznej, obecnie jest to minister spraw wewnętrznych i administracji.</p>
      <p>Dotychczasowy wiceszef MSWiA Paweł Szefernaker informował 12 listopada, że premier Morawiecki odwołał ośmioro wojewodów i dwoje wicewojewodów, którzy uzyskali mandaty poselskie, a do czasu powołania nowych wojewodów ich zadania będą wykonywać wicewojewodowie.</p>
      <p>W październikowych wyborach parlamentarnych do Sejmu wybranych zostało siedmioro wojewodów: Ewa Leniart - wojewoda podkarpacka, Agata Wojtyszek - wojewoda świętokrzyska, Paweł Hreniak - wojewoda dolnośląski, Zbigniew Hoffmann - wojewoda wielkopolski, Zdzisław Sipiera - wojewoda mazowiecki, Władysław Dajczak - wojewoda lubuski oraz Przemysław Czarnek - wojewoda lubelski. Ponadto do parlamentu zostało wybranych dwoje wicewojewodów: Violetta Porowska - wicewojewoda opolska oraz Bartłomiej Dorywalski - wicewojewoda świętokrzyski.</p>
      <p>W połowie listopada premier, na wniosek szefa MSWiA Mariusza Kamińskiego, powołał Zbigniewa Koniusza na stanowisko wojewody świętokrzyskiego.</p>
      <p>Jeszcze w październiku, nowo wybrani parlamentarzyści pełniący funkcje wojewodów i wicewojewodów złożyli rezygnacje z pełnionych funkcji.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>