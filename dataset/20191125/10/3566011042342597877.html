<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549863.html/%D8%A8%D8%B5%DB%8C%D8%B1%D8%AA-%D8%A7%D8%AC%D8%AA%D9%85%D8%A7%D8%B9%DB%8C-%D9%88-%D8%B3%DB%8C%D8%A7%D8%B3%DB%8C-%D8%A8%D8%A7%DB%8C%D8%AF-%D8%AF%D8%B1-%DA%A9%D9%86%D8%A7%D8%B1-%D8%B9%D9%84%D9%85-%D9%88-%D8%AA%D9%82%D9%88%D8%A7-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D8%A8%D8%AF--%D8%A8%D8%A7%DB%8C%D8%AF-%D8%AA%DA%A9%D9%84%DB%8C%D9%81-%D8%B4%D9%86%D8%A7%D8%B3-%D9%88-%D9%85%D9%88%D9%82%D8%B9%DB%8C%D8%AA-%D8%B4%D9%86%D8%A7%D8%B3-%D8%A8%D8%A7%D8%B4%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T10:18:00+00:00"/>
    <meta property="og:title" content="بصیرت اجتماعی و سیاسی باید در کنار علم و تقوا افزایش یابد/ باید تکلیف‌شناس و موقعیت‌شناس باشیم"/>
    <meta property="og:description" content="رئیس موسسه آموزشی و پژوهشی امام خمینی(ره) گفت: بصیرت اجتماعی و سیاسی باید در کنار علم و تقوا افزایش یابد و فرد بفهمد در چه جایی چه اقدامی انجام دهد."/>
  </head>
  <body>
    <article>
      <h1>بصیرت اجتماعی و سیاسی باید در کنار علم و تقوا افزایش یابد/ باید تکلیف‌شناس و موقعیت‌شناس باشیم</h1>
      <h2>آیت‌الله مصباح یزدی در همایش بزرگداشت شهدای بسیج جهانی مستضعفین:</h2>
      <address>
        <time datetime="2019-11-25T10:18:00+00:00">25 Nov 2019, 10:18</time>
      </address>
      <p>رئیس موسسه آموزشی و پژوهشی امام خمینی(ره) گفت: بصیرت اجتماعی و سیاسی باید در کنار علم و تقوا افزایش یابد و فرد بفهمد در چه جایی چه اقدامی انجام دهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ آیت‌الله محمدتقی مصباح یزدی شب گذشته در همایش بزرگداشت شهدای بسیج جهانی مستضعفین که در مجتمع آیه‌های مشهد برگزار شد، اظهار کرد: خداوند در زمان خلقت انسان فرمود موجودی را می آفرینم که خلیفه من روی زمین باشد لذا انسان آفریده شده تا از صفر تا بینهایت حرکت کند.</p>
      <p>وی افزود: انسان در طول زندگی خود بر حسب تکالیفی که انجام می دهد آماده انجام یک سری تکالیف سنگینتر می شود از این رو ما مکلفیم جهت انجام کارهای خوب و باید بدانیم هرچه قدر معرفت ما به معارف الهی و اسلامی بیشتر شود، تکلیف ما سخت‌تر و سنگین‌تر می‌شود. </p>
      <p>رئیس موسسه آموزشی و پژوهشی امام خمینی(ره) ادامه داد: ما نمی‌توانیم راه صدساله را یک شبه برویم و به مقام اولیاء الهی برسیم، این راه را باید تدریجی و با استقامت طی کنیم، اما انسان در یک شب سقوط می‌کند و به پایین‌ترین درجه می‌رسد. </p>
      <p>وی خاطر‌نشان کرد: باید برنامه‌ریزی کنیم که علم ما روزبه‌روز افزایش یابد و باید مراقب باشیم آموزه‌های ما فراموش نشود، همچنین باید با اخلاص عمل خود را در مسیر بندگی خدا قرار دهیم، غیر از علم، تقوا و اخلاص بصیرت اجتماعی نیز مهم است.</p>
      <p>آیت‌الله مصباح یزدی افزود: باید در تشخیص تکلیف خود مهارت داشته باشیم، وظیفه ما در کنار افزایش علم و تقوا افزایش بصیرت سیاسی و اجتماعی است، باید تکلیف شرعی، دینی و معارف آن را بشناسیم و اراده قوی برای عمل خالصانه داشته باشیم.</p>
      <p>رئیس موسسه آموزشی و پژوهشی امام خمینی(ره) عنوان کرد: نباید به‌دنبال هوس راه بیفتیم، فقط علم و تقوا و بصیرت لازم نیست با هوای نفس نیز باید مبارزه کنیم، تهذیب نفس مهم است و هوای نفس سبب تسلط شیطان بر ما می‌شود.</p>
      <p>وی اظهار کرد: امام(ره) وقتی حرکت خود را آغاز کرد برخی از دوستانش نیز با حرکتش مخالف بودند و تا زمان پیروزی انقلاب هم مخالفت کردند، گفتند کار امام(ره) اشتباه بوده است، ما باید تکلیف‌شناس و موقعیت‌شناس باشیم تا بدانیم تکلیف خود را چگونه باید اجرا کنیم.</p>
      <p>آیت‌الله مصباح یزدی با اشاره به اینکه بصیرت اجتماعی و سیاسی باید در کنار علم و تقوا افزایش یابد و فرد بفهمد در چه جایی چه اقدامی انجام دهد، ادامه داد: بصیرت سیاسی و اجتماعی ما نیز باید افزایش یابد بدین معنی که بفهمد کی باید چه اقدامی را انجام دهد از طرف دیگر باید سعی کنیم آفاتی که امکان دارد در راه رسیدن به خدا دچار آن شویم را شناسایی و از آن ها دوری کنیم.</p>
      <p>انتهای پیام/ </p>
    </article>
  </body>
</html>