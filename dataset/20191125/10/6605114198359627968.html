<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/vereseggel-zarta-a-tornat-a-noi-kezivalogatott-2051001/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T10:05:00+00:00"/>
    <meta property="og:title" content="Vereséggel zárta a tornát a női kéziválogatott"/>
    <meta property="og:description" content="A szombaton rajtoló világbajnokságra készülő magyar női kézilabda-válogatott 25-23-ra kikapott Szerbiától hétfőn a Szöulban zajló Premiere4 Kupa nemzetközi torna harmadik, utolsó fordulójában."/>
  </head>
  <body>
    <article>
      <h6 class="kicker">PREMIERE4 KUPA</h6>
      <h1>Vereséggel zárta a tornát a női kéziválogatott</h1>
      <address>
        <time datetime="2019-11-25T10:05:00+00:00">25 Nov 2019, 10:05</time>
      </address>
      <h4>A szombaton rajtoló világbajnokságra készülő magyar női kézilabda-válogatott 25-23-ra kikapott Szerbiától hétfőn a Szöulban zajló Premiere4 Kupa nemzetközi torna harmadik, utolsó fordulójában.</h4>
      <p>A két csapat negyedik egymás elleni mérkőzésén a magyarok két győzelem mellett másodszor veszítettek.</p>
      <p>Védekezésben jól kezdtek a magyarok, támadásban viszont több hibát is elkövettek. Kim Rasmussen szövetségi kapitány tíz perc után cserékkel próbálkozott, majd időt kért, mert játékosai nem boldogultak a szerbek kemény, nyitott védekezésével. Dragana Cvijic mindkét kapu előtt csapata kulcsembere volt, és mivel a magyarok továbbra is tanácstalanok voltak riválisuk stílusával szemben, a dán edző szokatlanul korán, már a 23. percben kikérte második idejét is.</p>
      <p>A szerbek egy 7-1-es sorozattal elhúztak, és bár az első félidőben a magyarok szerezték az utolsó három találatot, a szünetben így is háromgólos hátrányban voltak.</p>
      <p>A térfélcsere után is számos labdaeladással „segítette” ellenfelét a magyar csapat, amely sok lövést elrontott, védekezésben pedig nem volt ellenszere az erős, pontos szerb átlövésekre. Rasmussen utolsó időkérésére a meccs háromnegyedénél került sor, ezután csapata véget vetett a szerbek 5-0-s szériájának, majd Triffa Ágnes és Klujber Katrin jó teljesítményére alapozva sorozatban ötször volt eredményes, de az egyenlítésre nem maradt ideje.</p>
      <p>A magyar válogatott szombaton Kazahsztán ellen kezdi meg szereplését a Japánban sorra kerülő olimpiai kvalifikációs világbajnokságon.</p>
      <p>Forrás: MTI</p>
    </article>
  </body>
</html>