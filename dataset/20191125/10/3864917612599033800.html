<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2824786-svastiki-na-pamatniku-solomalejhemu-dii-vandaliv-kvalifikuvali-ak-huliganstvo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T10:28:00+00:00"/>
    <meta property="og:title" content="Свастики на пам'ятнику Шолом-Алейхему: дії вандалів кваліфікували як хуліганство"/>
    <meta property="og:description" content="Поліція розпочала кримінальне провадження за фактом пошкодження пам’ятника Шолом-Алейхему в Києві за статтею &quot;хуліганство&quot; і наразі розшукує вандалів."/>
  </head>
  <body>
    <article>
      <h1>Свастики на пам'ятнику Шолом-Алейхему: дії вандалів кваліфікували як хуліганство</h1>
      <h2>Поліція розпочала кримінальне провадження за фактом пошкодження пам’ятника Шолом-Алейхему в Києві за статтею "хуліганство" і наразі розшукує вандалів.</h2>
      <address>
        <time datetime="2019-11-25T10:28:00+00:00">25 Nov 2019, 10:28</time>
      </address>
      <p>Про це повідомляє <a href="https://kyiv.npu.gov.ua/news/publichna-bezpeka-ta-poryadok/pravooxoronczi-z-yasovuyut-obstavini-poshkodzhennya-pam-yatnika-na-stolichnomu-pechersku/">пресслужба ГУ Нацполіції в м. Києві</a>.</p>
      <p>"Слідчим відділом Печерського управління поліції розпочато кримінальне провадження за ч. 1 ст. 296 (Хуліганство) Кримінального кодексу України. Санкція статті передбачає до п‘яти років обмеження волі. Вживаються заходи зі встановлення та затримання осіб, причетних до правопорушення", - йдеться у повідомленні.</p>
      <p>У столичній поліції поінформували, що після звернення співробітника релігійної установи на вулиці Шота Руставелі із повідомленням, що вночі невідомі обмалювали фарбою пам’ятник, на виклик виїхала слідчо-оперативна група Печерського управління поліції та задокументувала подію.</p>
      <p>На місці <a href="https://www.ukrinform.ua/tag-policia">поліцейські</a> опитали заявника, а також оглянули споруду та прилеглу територію. Окрім того, правоохоронці вилучили записи з вуличних камер відеоспостереження.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2824652-stolicna-policia-perevirae-informaciu-sodo-svastiki-na-pamatniku-solomalejhemu.html">Столична поліція перевіряє інформацію щодо свастики на пам'ятнику Шолом-Алейхему</a>
      </blockquote>
      <p>Як повідомляв Укрінформ, міністр закордонних справ України Вадим Пристайко різко засудив осквернення невідомими пам'ятника Шолом-Алейхему в Києві та закликав до оперативного розслідування інциденту.</p>
      <p>Раніше про інцидент у <a href="https://www.facebook.com/388184211532597/posts/1061150477569297/">Facebook</a> повідомив головний рабин України Моше Реувен Асман.</p>
    </article>
  </body>
</html>