<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/cinske-zpravodajske-sluzby-australie-ovlivnovani-voleb-cina-australie_1911251046_vtk"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T10:46:00+00:00"/>
    <meta property="og:title" content="Austrálie není naivní, prohlásil premiér Morrison o pokusu Číny nastrčit do parlamentu svého člověka"/>
    <meta property="og:description" content="V Austrálii v současné době probíhá debata o vlivu Číny do australské politiky a společnosti."/>
  </head>
  <body>
    <article>
      <h1>Austrálie není naivní, prohlásil premiér Morrison o pokusu Číny nastrčit do parlamentu svého člověka</h1>
      <address><time datetime="2019-11-25T10:46:00+00:00">25 Nov 2019, 10:46</time> by <a rel="author">Jakub Lucký, Vít Kubant</a></address>
      <p>
        <b>Austrálie je hluboce znepokojena údajným čínským vměšováním do voleb. Oznámil to premiér Scott Morrison v reakci na zprávu australské rozvědky, podle které se čínské zpravodajské služby snažily proniknout až do parlamentu. Morrison dodal, že Austrálie není naivní a uvedl, že jeho vláda dlouhodobě podniká kroky na ochranu před cizím vměšováním.</b>
      </p>
      <p>Program Nine 60 minut v neděli oznámil, že podezřelí čínští agenti se před všeobecnými volbami v Austrálii, které se konaly v květnu, obrátili na prodejce luxusních automobilů Nicka Zhao.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/usa-cina-spionaz-soud-odsouzen-cia-vezeni_1911230620_cha"/>
      </related>
      <p>Čínská rozvědka měla Zhaovi, který byl již členem Liberální strany, nabídnout milion australských dolarů (skoro 15,7 milionu korun) za to, že bude kandidovat a následně spolupracovat s čínskými agenty. Politik Zhao podle televize Channel Nine v loňském roce informoval o údajné nabídce Australskou bezpečnostní zpravodajskou organizaci (Asio). V březnu byl ale nalezen mrtvý v hotelovém pokoji v Melbourne.</p>
      <p>„Nepřátelská zahraniční zpravodajská činnost nadále představuje pro náš národ a jeho bezpečnost skutečnou hrozbu,“ uvedl ve svém prohlášení generální ředitel Asio Mike Burgess s tím, že se k případu nebude dále vyjadřovat s ohledem na dlouhodobou praxi.</p>
      <p>Morrison uvedl, že jeho vláda je odhodlána udržet Australany „svobodné a bezpečné“, ale naléhal na občany, aby během vyšetřování nečinili předčasné závěry.</p>
      <p>V Austrálii v současné době probíhá debata o vlivu Číny do australské politiky a společnosti. Někteří politici obvinili Peking ze snahy proniknout do Canberry prostřednictvím darů a jiných prostředků. Další politici se však domnívají, že obvinění podporují xenofobii a ohrožují prosperitu země. Čína je největším australským obchodním partnerem.</p>
      <related>
        <h4>Související články</h4>
        <a href="https://www.irozhlas.cz/komentare/rusko-spionaz-nepratele-statu-ruska-spolecnost_1911230629_aur"/>
        <a href="https://www.irozhlas.cz/zpravy-domov/cina-ambasada-vliv-univerzity-uk-balaban_1911151204_tec"/>
        <a href="https://www.irozhlas.cz/zpravy-svet/kanada-policie-spion-spionaz-cameron-ortis-kralovska-kanadska-jizdni-policie_1909140617_ako"/>
      </related>
    </article>
  </body>
</html>