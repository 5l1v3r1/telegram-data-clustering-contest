<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780566/%D8%B1%D9%88%DB%8C%DA%A9%D8%B1%D8%AF-%D9%86%D8%A7%D8%AC%D8%A7-%D8%AF%D8%B1-%D8%AC%D9%85%D8%B9-%DA%A9%D8%B1%D8%AF%D9%86-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%D9%85%D8%AB%D8%A8%D8%AA-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T10:10:55+00:00"/>
    <meta property="og:title" content="امام جمعه ساری: رویکرد ناجا در جمع کردن ناآرامی های اخیر مثبت بوده است"/>
    <meta property="og:description" content="ساری - امام جمعه ساری، عملکرد و رویکرد نیروی انتظامی در برخورد با شرارت ها و جمع کردن جریان ناآرامی ها مثبت دانست."/>
  </head>
  <body>
    <article>
      <h1>امام جمعه ساری: رویکرد ناجا در جمع کردن ناآرامی های اخیر مثبت بوده است</h1>
      <address>
        <time datetime="2019-11-25T10:10:55+00:00">25 Nov 2019, 10:10</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام محمدباقر محمدی لائینی بعدازظهر دوشنبه در دیدار با فرمانده و پرسنل انتظامی شهرستان ساری، با گرامیداشت هفته بسیج، عملکرد نیروی انتظامی را در هفته گذشته و آرام کردن ناآرامی ها بسیجی وار و جهادی دانست و با تقدیر از اقدامات مجموعه نیروی انتظامی استان و شهرستان ساری اظهار داشت: سختی کار نیروی انتظامی را درک می کنیم زیرا خط اول برخورد با مشکلات و شرارت ها، نیروی انتظامی است و خوب توانسته جریان ناآرامی ها را جمع کند.</p>
      <p>وی ادامه داد: مازندران و شهرستان ساری در جریانات اخیر وضعیت خوب و سفیدی داشته است و این نشان از بصیرت بالای مردم استان مازندران است که با نیروی انتظامی همکاری و همراهی خوبی دارند.</p>
      <p>وی حمایت مردمی را بزرگترین دلگرمی و پشتوانه نیروی انتظامی دانست و افزود: دشمنان به صراحت اعلام کردند که دو سال مشغول آموزش در زمینه شرارت های اخیر بودند و این ماجرای خطرناک و فتنه عظیم با کارآمدی نیروی انتظامی و همراهی مردم حل شده است.</p>
      <p>امام جمعه ساری یادآور شد: نیروی انتظامی سعی کرد با زبان نرم با معترضان برخورد کند و در نهایت با دستگیری چندنفر غائله را حل کرد و با تدبیر و صبر عملکرد و رویکرد خوبی از خود به جا گذاشته است.</p>
      <p>وی خواستار حفظ هوشیاری برای پیشگیری از حوادث احتمالی شد و گفت: نیروی انتظامی هوشیار و بیدار هستند و به موقع اقدامات خود را انجام خواهند داد.</p>
    </article>
  </body>
</html>