<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843627"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T23:39:00+00:00"/>
    <meta property="og:title" content="বেনাপোলে ট্রাকের গরম মোবিলে তিন মোটরসাইকেল আরোহী দগ্ধ"/>
    <meta property="og:description" content="যশোরের বেনাপোলে মোজাহার এন্টারপ্রাইজের ট্রাকের গরম মোবিলে তিন মোটরসাইকেল আরোহী দগ্ধ হয়েছেন। আজ সোমবার সন্ধ্যায় বেনাপোল বাজারের তালশারির মোড়ে এ দুর্ঘটনাটি ঘটে। দগ্ধ তিন আরোহী হলেন, বেনাপোল পোর্ট থানার সাদিপুর গ্রামের সুলতান আহম্মেদ বাবু মেম্বরের ছেলে শাকিব (২৪), একই গ্রামের চাঁদ মিয়া লেটোর ছেলে মিরাজ হোসেন (২২) ও নামাজ গ্রামের কামরুল ইসলামের ছেলে রাব্বি ইসলাম (২৫)। দগ্ধ শাকিবের বাবা বাবু মেম্বর জানান, তার ছেলে ও ছেলের অপর দুই বন্ধু বেনাপোলের কাগজপুকুর বাজার থেকে বেনাপোল বাজারে আসছিল। এ সময় বেনাপোল তালশারি মোড়ে মিলন চেয়ারম্যানের তেল পাম্পের সামনে আসলে যশোর-বেনাপোল মহাসড়ক সংস্কারের কাজে ব্যবহৃত মোজাহার এন্টারপ্রাইজের একটি গরম মোবিলবাহী ট্রাক (চুয়াডাঙ্গা-ট-০২-০০৮৯) দ্রুতগতিতে এসে তালশারি মোড়ের স্পিড ব্রেকারে এসে জোরে ব্রেক মারে। এতে ট্রাকের ট্যাংকে থাকা মোবিল গিয়ে পড়ে তিন আরোহীর গায়ে। এ সময় ট্রাকের মোবিলের ট্যাংকের মুখ খোলা ছিল। এতে করে তারা তিনজন মারাত্মকভাবে দগ্ধ হয়। পরে স্থানীয়রা তাদেরকে উদ্ধার করে বেনাপোল বাজারের সুরক্ষা ডায়াগনস্টিক সেন্টারে নিয়ে যায়। সুরক্ষা ডায়াগনস্টিক সেন্টারের ডা. মিন্টু রহমান (আরএমপি) জানান…"/>
  </head>
  <body>
    <article>
      <h1>বেনাপোলে ট্রাকের গরম মোবিলে তিন মোটরসাইকেল আরোহী দগ্ধ</h1>
      <address><time datetime="2019-11-25T23:39:00+00:00">25 Nov 2019, 23:39</time> by <a rel="author">বেনাপোল (যশোর) প্রতিনিধি</a></address>
      <p>যশোরের বেনাপোলে মোজাহার এন্টারপ্রাইজের ট্রাকের গরম মোবিলে তিন মোটরসাইকেল আরোহী দগ্ধ হয়েছেন। আজ সোমবার সন্ধ্যায় বেনাপোল বাজারের তালশারির মোড়ে এ দুর্ঘটনাটি ঘটে।</p>
      <p>দগ্ধ তিন আরোহী হলেন, বেনাপোল পোর্ট থানার সাদিপুর গ্রামের সুলতান আহম্মেদ বাবু মেম্বরের ছেলে শাকিব (২৪), একই গ্রামের চাঁদ মিয়া লেটোর ছেলে মিরাজ হোসেন (২২) ও নামাজ গ্রামের কামরুল ইসলামের ছেলে রাব্বি ইসলাম (২৫)।</p>
      <p>দগ্ধ শাকিবের বাবা বাবু মেম্বর জানান, তার ছেলে ও ছেলের অপর দুই বন্ধু বেনাপোলের কাগজপুকুর বাজার থেকে বেনাপোল বাজারে আসছিল। এ সময় বেনাপোল তালশারি মোড়ে মিলন চেয়ারম্যানের তেল পাম্পের সামনে আসলে যশোর-বেনাপোল মহাসড়ক সংস্কারের কাজে ব্যবহৃত মোজাহার এন্টারপ্রাইজের একটি গরম মোবিলবাহী ট্রাক (চুয়াডাঙ্গা-ট-০২-০০৮৯) দ্রুতগতিতে এসে তালশারি মোড়ের স্পিড ব্রেকারে এসে জোরে ব্রেক মারে। এতে ট্রাকের ট্যাংকে থাকা মোবিল গিয়ে পড়ে তিন আরোহীর গায়ে। এ সময় ট্রাকের মোবিলের ট্যাংকের মুখ খোলা ছিল। এতে করে তারা তিনজন মারাত্মকভাবে দগ্ধ হয়। পরে স্থানীয়রা তাদেরকে উদ্ধার করে বেনাপোল বাজারের সুরক্ষা ডায়াগনস্টিক সেন্টারে নিয়ে যায়।</p>
      <p>সুরক্ষা ডায়াগনস্টিক সেন্টারের ডা. মিন্টু রহমান (আরএমপি) জানান, দগ্ধ তিনজনকে প্রাথমিক চিকিৎসা দেওয়া হয়েছে। তাদের শরীরের বিভিন্ন অংশ গরম মোবিলে ঝলছে গেছে। তাদের মধ্যে শাকিব ও রাব্বির অবস্থা গুরুতর হওয়ায় তাদের যশোর ২৫০ শয্যা জেনারেল হাসপাতালে পাঠানো হয়েছে।</p>
      <p>এদিকে স্থানীরা আরো বলেন, মোজাহার কোম্পানীর যানবাহন গুলো একটি বড় ঠিকাদার প্রতিষ্ঠানের হওয়ায় তারা কোনো নিয়ম না মেনে সব সময় সড়কে বেপরোয়া গতিতে চলে। ফলে সড়কে প্রায় ছোট বড় দুর্ঘটনা ঘটে চলেছে। </p>
      <p>এ ব্যাপারে মোজাহার কম্পানির কোনো কর্মকর্তাকে বেনাপোলে না পাওয়ায় তাদের বক্তব্য নেওয়া সম্ভব হয়নি।</p>
    </article>
  </body>
</html>