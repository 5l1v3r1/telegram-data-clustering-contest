<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/hagi-sunt-multumit-de-rezultat-ne-trebuia-victoria-el-i-a-urat-bafta-lui-mirel-radoi-la-prima-reprezentativa-1922402925002019112319181516"/>
    <meta property="og:site_name" content="News.ro"/>
    <meta property="article:published_time" content="2019-11-25T23:29:00+00:00"/>
    <meta property="og:title" content="Hagi: Sunt mulţumit de rezultat, ne trebuia victoria/ El i-a urat baftă lui Mirel Rădoi la prima reprezentativă"/>
    <meta property="og:description" content="Gheorghe Hagi a declarat, luni seară, că FC Viitorul merita victoria în meciul cu Sepsi, scor 4-1, subliniind că cel mai bun jucător al echipei sale a fost Rivaldinho. El i-a urat baftă lui Mirel Rădoi, care, cel mai probabil, va fi numit selecţioner al României."/>
  </head>
  <body>
    <article>
      <h1>Hagi: Sunt mulţumit de rezultat, ne trebuia victoria/ El i-a urat baftă lui Mirel Rădoi la prima reprezentativă</h1>
      <address><time datetime="2019-11-25T23:29:00+00:00">25 Nov 2019, 23:29</time> by <a rel="author">Luminiţa Turcu</a></address>
      <p>
        <b>Gheorghe Hagi a declarat, luni seară, că FC Viitorul merita victoria în meciul cu Sepsi, scor 4-1, subliniind că cel mai bun jucător al echipei sale a fost Rivaldinho. El i-a urat baftă lui Mirel Rădoi, care, cel mai probabil, va fi numit selecţioner al României.</b>
      </p>
      <p>"Sunt mulţumit de rezultat, ne trebuia victoria, îmi felicit jucătorii. Mai avem cinci meciuri şi trebuie să jucăm bine şi să facem puncte. Obiectivul nostru rămâne intrarea în play-off. Louis Munteanu e un atacant bun, dar Rivaldinho a jucat cel mai bine, ne ajută foarte mult. Louis o are în sânge, e marcator, sper să rămână conectat şi să vrea să progreseze. El mi-a dat încredere şi ne ajută într-un moment foarte greu, în care ne-au lipsit Ganea şi Iancu. Găsim soluţii", a declarat Hagi la Digisport.</p>
      <p>Hagi i-a urat succes lui Mirel Rădoi, care, cel mai probabil, va fi noul selecţioner al României. "Toţi în Româna ne gîndim să construim succesul. Îi urez baftă lui Mirel, trebuie să fii inspirat, să construieşti. A avut succes la tineret, dar aici devine mai greu, dar potenţial există", a mai spus Hagi.</p>
      <p>Formaţia FC Viitorul a învins, luni, pe teren propriu, cu scorul de 4-1, echipa Sepsi OSK Sfântu Gheorghe, în etapa a XVII-a a Ligii I. Echipa ardeleană a evoluat cu doi jucători mai puţin încă din minutul 36.</p>
      <p>Pentru FC Viitorul au marcat Ghiţă '4, Munteanu '52, Rivaldinho '79 şi Matei '86 (penalti), în timp ce pentru Sepsi a înscris Safranko '27.</p>
      <p>De la Sepsi au fost eliminaţi Tincu '33 şi Bouhenna '36.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>