<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843588"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T23:18:00+00:00"/>
    <meta property="og:title" content="দুই সপ্তাহেও উদঘাটন হয়নি জামাল হত্যার রহস্য"/>
    <meta property="og:description" content="কিশোরগঞ্জের ভৈরবে জামাল মিয়া নামে তিন সন্তানের জনক হত্যাকাণ্ডের দুই সপ্তাহ পেরিয়ে গেলেও খুনের রহস্য উদঘাটন করতে পারেনি থানা পুলিশ। ফলে ধরাছোঁয়ার বাইরে আসামিরা। এ নিয়ে হতাশা বাড়ছে পরিবার ও স্বজনদের। তবে পুলিশ বলছে হত্যাকাণ্ডের সঙ্গে জড়িতরা শিগগিরই ধরা পড়বে। জানা গেছে, ভৈরবের শম্ভুপুর এলাকার আলুকান্দার একটি নির্জন জঙ্গল থেকে গত ১০ নভেম্বর  রবিবার বিকেলে পুরুষাঙ্গ কাটা বিবস্ত্র অবস্থায় জামাল মিয়ার মরদেহ উদ্ধার করে পুলিশ। নিহত জামাল মিয়া একই উপজেলার শ্রীনগর ইউনিয়নের বাউসমারা গ্রামের বাসিন্দা ছিলেন।  নিহতের স্বজনদের দাবি, পৌর শহরের কমলপুর গাছতলা ঘাট এলাকার একটি মেয়ের সঙ্গে মুঠোফোনে প্রায়ই জামালের কথা হতো। নিহতের আগের দিন শনিবার রাত ৮টার দিকে ফোনে মেয়েরটির ডাকে সাড়া দিয়ে নিহত জামাল শহরে দেখা করতে আসে। এরপর থেকে তার আর খোঁজ মিলেনি। পরে সামাজিক যোগাযোগ মাধ্যম ফেসবুকে ছবি দেখে নিহতের খবর পায় তারা। এ ঘটনায় ১১ নভেম্বর সোমবার সকালে নিহতের স্ত্রী বিলকিছ বেগম বাদী হয়ে অজ্ঞাতনামা আসামি করে থানায় ১টি হত্যা মামলা দায়ের করেন।  নিহতের বড় ভাই আবুল মিয়া জানায়, দুই সপ্তাহ পেরিয়ে গেলেও পুলিশ কাউকে গ্রেপ্তার করতে পারেনি। এমনকি আসলে…"/>
  </head>
  <body>
    <article>
      <h1>দুই সপ্তাহেও উদঘাটন হয়নি জামাল হত্যার রহস্য</h1>
      <address><time datetime="2019-11-25T23:18:00+00:00">25 Nov 2019, 23:18</time> by <a rel="author">ভৈরব (কিশোরগঞ্জ) প্রতিনিধি</a></address>
      <p>কিশোরগঞ্জের ভৈরবে জামাল মিয়া নামে তিন সন্তানের জনক হত্যাকাণ্ডের দুই সপ্তাহ পেরিয়ে গেলেও খুনের রহস্য উদঘাটন করতে পারেনি থানা পুলিশ। ফলে ধরাছোঁয়ার বাইরে আসামিরা। এ নিয়ে হতাশা বাড়ছে পরিবার ও স্বজনদের। তবে পুলিশ বলছে হত্যাকাণ্ডের সঙ্গে জড়িতরা শিগগিরই ধরা পড়বে।</p>
      <p>জানা গেছে, ভৈরবের শম্ভুপুর এলাকার আলুকান্দার একটি নির্জন জঙ্গল থেকে গত ১০ নভেম্বর  রবিবার বিকেলে পুরুষাঙ্গ কাটা বিবস্ত্র অবস্থায় জামাল মিয়ার মরদেহ উদ্ধার করে পুলিশ। নিহত জামাল মিয়া একই উপজেলার শ্রীনগর ইউনিয়নের বাউসমারা গ্রামের বাসিন্দা ছিলেন। </p>
      <p>নিহতের স্বজনদের দাবি, পৌর শহরের কমলপুর গাছতলা ঘাট এলাকার একটি মেয়ের সঙ্গে মুঠোফোনে প্রায়ই জামালের কথা হতো। নিহতের আগের দিন শনিবার রাত ৮টার দিকে ফোনে মেয়েরটির ডাকে সাড়া দিয়ে নিহত জামাল শহরে দেখা করতে আসে। এরপর থেকে তার আর খোঁজ মিলেনি। পরে সামাজিক যোগাযোগ মাধ্যম ফেসবুকে ছবি দেখে নিহতের খবর পায় তারা। এ ঘটনায় ১১ নভেম্বর সোমবার সকালে নিহতের স্ত্রী বিলকিছ বেগম বাদী হয়ে অজ্ঞাতনামা আসামি করে থানায় ১টি হত্যা মামলা দায়ের করেন। </p>
      <p>নিহতের বড় ভাই আবুল মিয়া জানায়, দুই সপ্তাহ পেরিয়ে গেলেও পুলিশ কাউকে গ্রেপ্তার করতে পারেনি। এমনকি আসলে ঠিক কি কারণে আমার ভাই হত্যাকাণ্ডের শিকার হয়েছে। পুলিশের কাছ থেকে এর সঠিক কোনো জবাবও পাচ্ছি না। ফলে দিন যতই পার হচ্ছে, ততই আমাদের হতাশা বাড়ছে।</p>
      <p>এ প্রসঙ্গে জানতে চাইলে ভৈরব থানার ওসি মোহাম্মদ শাহিন মুঠোফোনে জানান, আশা করছি অচিরেই হত্যাকাণ্ডে জড়িত আসামিদের গ্রেপ্তার করা হবে। পুলিশ গোপনীয়তা রক্ষা করে মামলার তদন্ত কাজ অনেক দূর অগ্রসর হয়েছে। আর আসামিরা ধরা পড়লেই খুনের আসল রহস্যও বেরিয়ে আসবে। </p>
    </article>
  </body>
</html>