<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/premierul-israelian-benjamin-netanyahu-inculpat-pentru-coruptie-isi-poate-pastra-functia-intr-un-guvern-de-tranzitie_1406741.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T23:40:04+00:00"/>
    <meta property="og:title" content="Premierul israelian, Benjamin Netanyahu, inculpat pentru corupţie, îşi poate păstra funcţia într-un guvern de tranziţie"/>
    <meta property="og:description" content="Premierul israelian, Benjamin Netanyahu, inculpat pentru corupţie,poate rămâne în post în"/>
  </head>
  <body>
    <article>
      <h1>Premierul israelian, Benjamin Netanyahu, inculpat pentru corupţie, îşi poate păstra funcţia într-un guvern de tranziţie</h1>
      <address><time datetime="2019-11-25T23:40:04+00:00">25 Nov 2019, 23:40</time> by <a rel="author">Maria Stan</a></address>
      <p>Premierul israelian, Benjamin Netanyahu, inculpat pentru corupţie,poate rămâne în post în "guvernul de tranziţie" actual, a confirmat luni procurorul general, Avichai Mandelblit, după o serie de apeluri la demisia şefului guvernului, relatează AFP.</p>
      <p>În urma alegerilor parlamentare anticipate din aprilie şi septembrie care nu au condus încă la formarea unui guvern, Benjamin Netanyahu este premier în exerciţiu în aşteptarea formării unei noi coaliţii guvernamentale.</p>
      <p>Anunţul punerii sale sub acuzare, joi, pentru ''corupţie, fraudă şi abuz de încredere'' în diferite dosare de către procurorul general i-a determinat pe unii oameni politici să ceară demisia lui, cum este cazul principalului său rival, Benny Gantz.</p>
      <p>Procurorul general Avichai Mandelblit a declarat luni că, în faţa "cererilor de demisie" a lui Benjamin Netanyahu, a organizat o reuniune a biroului său pentru a da un răspuns "definitiv" în această problemă.</p>
      <p>"În stadiul actual cu un guvern de tranziţie, nu există nicio obligaţie juridică pentru premier de a demisiona", a afirmat procurorul general, potrivit unui comunicat la biroului său.</p>
      <p>Avichai Mandelblit a precizat că situaţia juridică a prim-ministrului este echivalentă celei unui şef de guvern care şi-a prezentat demisia şi că, potrivit legii, într-o astfel de configuraţie, îşi păstrează postul până la formarea unui nou cabinet.</p>
      <p>În ce priveşte posturile ministeriale deţinute de Benjamin Netanyahu care este, de asemenea, ministru al sănătăţii, afacerilor sociale, pentru problemele diasporei şi agriculturii, procurorul general a menţionat că această problemă va fi analizată mai târziu.</p>
      <p>Benjamin Netanyahu nu a reuşit să obţină sprijinul a 61 de deputaţi, pragul majorităţii parlamentare, pentru a forma un guvern după alegerile anticipate din aprilie, apoi din septembrie. Rivalul său, centristul Benny Gantz, a eşuat şi el în această misiune, astfel că preşedintele ţării, Reuven Rivlin, a fost nevoit să o încredinţeze parlamentului.</p>
      <p>Knessetul are la dispoziţie 21 de zile, până la 11 decembrie, să-i prezinte preşedintelui Rivlin un document semnat de cel puţin o majoritate de 61 de aleşi, care se angajează să susţină un deputat pentru postul de prim-ministru. Dacă însă niciun parlamentar nu poate obţine acest număr de semnături, parlamentul va fi dizolvat şi Israelul va reveni la urne, pentru a treia oară într-un an.</p>
    </article>
  </body>
</html>