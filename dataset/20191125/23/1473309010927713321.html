<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/clanky/v-ceskych-firmach-pracuje-nejmene-zen-v-it-v-evrope-horsi-je-jen-madarsko/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-25T23:00:20+00:00"/>
    <meta property="og:title" content="V českých firmách v IT pracuje nejméně žen v Evropě, horší je jen Maďarsko"/>
    <meta property="og:description" content="Podíl IT specialistek pracujících v malých a středních firmách v současnosti nepřesahuje 20 %. A situace nejspíš nebude lepší ani v budoucnu. Informační…"/>
  </head>
  <body>
    <article>
      <h1>V českých firmách v IT pracuje nejméně žen v Evropě, horší je jen Maďarsko</h1>
      <h2>Podíl IT specialistek pracujících v malých a středních firmách v současnosti nepřesahuje 20 %. A situace nejspíš nebude lepší ani v budoucnu. Informační technologie studuje na českých vysokých školách méně dívek než v Bulharsku nebo Řecku.</h2>
      <address><time datetime="2019-11-25T23:00:20+00:00">25 Nov 2019, 23:00</time> by <a rel="author">Lenka Kašparová</a></address>
      <p>Že je oblast IT technologií dlouhodobě výsadou mužů, není pro nikoho žádnou novinkou. Nicméně z aktuálního průzkumu nazvaném Firma 4.0, který připravila agentura IPSOS pro Asociaci malých a středních podnikatelů, vyplývá, že u 81 % malých a středních podniků v České republice nepracuje mezi IT zaměstnanci ani jediná žena. Podle údajů vycházející z OECD je tak naše země v tomhle ohledu na předposledním místě. Hůř je na tom v zaměstnávání žen v IT pouze Maďarsko. <i>Ženy v tomto oboru častěji pracují ve firmách než jako zaměstnankyně živnostníků. Na velikosti firmy přitom nezáleží. Uplatnění nalézají i v malých firmách s obratem do 5 milionů korun,</i> říká Karel Dobeš, předseda představenstva AMSP ČR.</p>
      <p>Do digitalizace své firmy v posledním roce investovalo 41 % malých a středních firem. Firmy a živnostníci zpravidla zastávají názor, že hlavním přínosem digitálních technologií v jejich firmě by mělo být zvýšení produktivity práce a snížení administrativy. Podíváme-li se na pracovní trh v IT z celoevropské perspektivy, podle odhadu Evropské komise bude v roce 2020 na pracovním trhu v IT až 500 tisíc neobsazených pozic. V ČR už nyní podle personálních agentur chybí více jak 20 tisíc IT specialistů. Poptávka po IT odbornících rostla s tím, jak tuzemské firmy díky ekonomickému oživení v posledních letech zvyšovaly stavy zaměstnanců. V současnosti je situace na trhu práce taková, že o IT experty se firmy přetahují. K nejsilnější motivaci patří vyšší plat než ten, který IT specialisté dostávají u stávajícího zaměstnavatele.</p>
      <h3>Mohou nedostatek pracovníků v IT vyřešit ženy?</h3>
      <table bordered="">
        <tr>
          <td><b>Ministerstvo práce a sociálních věcí zprovoznilo mzdovou a platovou kalkulačku <br/></b>Od 1. listopadu 2019 je v provozu web projektu <a href="https://www.rovnaodmena.cz/rovne-odmenovani/kalkulacka">22 % K ROVNOSTI</a>, jde o informační online platformu, která informuje o rozdílu v platech mezi pohlavími. Na jeho stránkách mimo jiné najdete mzdovou a platovou kalkulačku, která vám vypočítá průměrnou výši výdělku na různých pozicích a oborech. Na základě uvedených parametrů vám stanoví výši průměrného hrubého příjmu. Zobrazí také rozdíl průměrných výdělků žen a mužů.</td>
        </tr>
      </table>
      <p>Řešením nedostatku IT pracovníků může být vyšší podíl žen v tomto odvětví. Podle studie společnosti McKinsey s názvem <a href="https://www.mckinsey.com/business-functions/organization/our-insights/delivering-through-diversity">Delivering Through Diversity</a> mají firmy, kde je zastoupeno více žen, lepší schopnost přizpůsobovat se podmínkám na trhu. Firmám to kromě vyšší konkurence schopnosti může přinést až o 21 % vyšší zisky. Růst digitální gramotnosti je přitom jednou z podmínek postupné digitalizace a robotizace českého průmyslu. Z údajů Českého statistického úřadu (ČSÚ) vyplývá, že trh práce se v posledních 25 letech výrazně proměnil. Počet lidí se základním vzděláním klesl zhruba o polovinu.</p>
      <p>Naopak stoupl podíl lidí se středoškolským vzděláním s maturitou a vysokoškolským vzděláním. Počet lidí s tímto vzděláním překročil v roce 2018 hranici 50 %, zatímco v roce 1993 mělo střední školu s maturitou nebo vysokou školu jen něco přes 33 % populace. Za posledních 10 let se také zdvojnásobil počet IT odborníků v českých firmách. <i>V nejbližších letech bude největší nouze o zaměstnance, kteří si budou uvědomovat potřebu soustavného zvyšování svojí digitální gramotnosti jdoucí ruku v ruce s konkrétní technickou nebo technologickou odborností. Ty jim umožní optimalizovat vnitropodnikové výrobní i nevýrobní procesy a rozvíjet nové obchodní modely,</i> domnívá se Jiří Holoubek, prezident Elektrotechnické asociace ČR.</p>
      <h3>Češi jsou výrazně vzdělanější než před 25 lety</h3>
      <table bordered="">
        <caption>Porovnání vzdělanosti obyvatelstva, zdroj: Český statistický úřad</caption>
        <tr>
          <td>
            <b>Dosažený stupeň vzdělání</b>
          </td>
          <td>
            <b>Rok 1993 (v %)</b>
          </td>
          <td> <b>Rok 2018 (v %)</b></td>
        </tr>
        <tr>
          <td>Základní</td>
          <td>27,6</td>
          <td> 13,7</td>
        </tr>
        <tr>
          <td>Střední bez maturity</td>
          <td>38,7</td>
          <td> 32,6</td>
        </tr>
        <tr>
          <td>Střední s maturitou</td>
          <td>25,8</td>
          <td> 34,4</td>
        </tr>
        <tr>
          <td>Vysokoškolské</td>
          <td>7,8</td>
          <td> 19,4</td>
        </tr>
      </table>
      <p>Řada firem zvyšování digitální a technologické gramotnosti svých zaměstnanců neklade překážky a snaží se jejich kvalifikaci v tomto ohledu zvyšovat. Způsobem, jak zvyšovat kvalifikaci svých zaměstnanců, mohou být například flexibilní vzdělávací moduly jak pro muže, tak pro ženy, které budou pružně reagovat na technologické trendy, přístupy a potřeby firem.Vzděláváním žen v IT se zabývá třeba iniciativa REACTgirls, jejímž cílem je organizovat workshopy pro začínající i pokročilejší programátorky.</p>
      <h3>Česko má méně studentek IT než Bulharsko nebo Řecko</h3>
      <p>Jak dále vyplývá z dat ČSÚ, procento absolventů ICT oborů oproti jiným studijním programům je poměrně nízké. V roce 2018 se pohybovalo lehce pod hranicí 7 %. Což zhruba odpovídá počtu absolventů těchto oborů v roce 2011, kdy se podíl ustálil zhruba na 6,6 %. Počet žen se však v průběhu let příliš nezvyšuje. ČSÚ vede tuto statistiku od roku 2001. Ještě v roce 2011 tvořily ženy mezi studenty těchto oborů zanedbatelnou menšinu.</p>
      <p>Z celkového počtu studentů 25 797 kombinovaných i prezenčních programů bylo jen 3288 žen. V roce 2017 bylo z celkového počtu 19 994 studentů, 3146 žen a v roce 2018 to bylo 2600 žen. Přitom podle informací projektu Evropa v datech má větší podíl studentek těchto oborů například i Řecko nebo Bulharsko. Přestože poptávka po IT specialistech bude v českých firmách v budoucnu i nadále růst, s větším uplatněním žen v tomto odvětví to bude i nadále problematické.</p>
    </article>
  </body>
</html>