<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402756/%D9%87%D9%85%DA%A9%D8%A7%D8%B1%DB%8C-%D8%A7%DB%8C%D8%B1%D8%A7%D9%86-%D9%88-%D8%B3%D9%88%D8%B1%DB%8C%D9%87-%D8%AF%D8%B1-%D8%AD%D9%88%D8%B2%D9%87-%D9%85%D8%B3%DA%A9%D9%86-%D9%88-%D8%B1%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T23:54:00+00:00"/>
    <meta property="og:title" content="همکاری ایران و سوریه در حوزه مسکن و راه"/>
    <meta property="og:description" content="اخیرا وزیر مسکن سوریه در سفر به ایران با مسوولان وزارت راه و شهرسازی ایران دیدار کرده که قرار است امروز، سه‌شنبه پیش‌نویس سند اجرایی همکاری به امضای وزیران دو کشور برسد."/>
  </head>
  <body>
    <article>
      <h1>همکاری ایران و سوریه در حوزه مسکن و راه</h1>
      <address><time datetime="2019-11-25T23:54:00+00:00">25 Nov 2019, 23:54</time> by <a rel="author">مجید انتظاری</a></address>
      <p>اخیرا وزیر مسکن سوریه در سفر به ایران با مسوولان وزارت راه و شهرسازی ایران دیدار کرده که قرار است امروز، سه‌شنبه پیش‌نویس سند اجرایی همکاری به امضای وزیران دو کشور برسد.</p>
      <p>به گزارش ایسنا، اسفندماه سال گذشته نایب رییس انجمن انبوه سازان استان تهران اعلام کرد که طی <b><a href="https://www.isna.ir/news/97120502517/">چهاردهمین نشست ایران و سوریه</a></b> که با حضور معاون اول رییس جمهور، وزیر راه و شهرسازی و فعالان صنعت ساختمان در کشور سوریه صورت گرفت، تفاهمنامه ای برای ساخت ۲۰۰ هزار واحد مسکونی در دمشق به امضا رسید.</p>
      <p>در روزهای اخیر نیز نشست مشترکی با حضور مسوولان وزارت راه و شهرسازی ایران، وزیر مسکن و خدمات عمومی  سوریه و شرکت‌های سرمایه‌گذاری سوری و ایرانی برگزار شد که طبق آن قرار است همکاری‌های مشترکی بین دو کشور انجام شود. قرار است روز سه‌شنبه  ۵ آذرماه پیش‌نویس سند اجرایی همکاری دو کشور ایران و سوریه که هم‌اکنون نهایی شده به  امضای وزیران دو کشور ایران و سوریه  برسد.</p>
      <p>محمود محمودزاده، معاون مسکن و ساختمان وزیر راه و شهرسازی از تشکیل کارگروه اجرایی تفاهم‌نامه همکاری مشترک دو کشور ایران و سوریه خبر داده و گفته است: تشکیل کارگروه و همچنین برگزاری جلسات مشترک بین فعالان اقتصادی ایران و سوریه در زمینه ساخت‌وساز، مسکن، خدمت، پروژه‌های راه و بحث‌های زیربنایی حمل و نقل با مشارکت بخش خصوصی ایران در بازسازی سوریه است.</p>
      <p>محمودزاده ادامه داد: هم‌اکنون پیش‌نویس سند اجرایی همکاری دو کشور ایران و سوریه نهایی شده است که فردا به امضای وزرای دو کشور ایران و سوریه می‌رسد.</p>
      <p>وی تصریح کرد: این پیش‌نویس به منظور تسهیل‌گری ورود بخش خصوصی و شرکت‌های بخش خصوصی ایران در زمینه عمران، ساختمان و زیربنای حمل و نقل کشور سوریه تهیه شده و فردا به امضای وزرای دو کشور خواهد رسید.</p>
      <p>معاون وزیر راه و شهرسازی اعلام کرد: این برنامه اجرایی برای مدت پنج ساله تنظیم می شود و با امضای وزرای دو کشور به مدت پنج سال قابلیت اجرایی خواهد یافت و در صورت اتمام قرارداد پنج ساله به صورت خودکار قابل تمدید است.</p>
      <p>محمودزاده تاکید کرد: فعالیت این تفاهم‌نامه در حوزه عمران و بازسازی کشور سوریه و انتقال تجارب ایران در حوزه‌های عمرانی و ساختمانی برای توسعه بیشتر و جبران مشکلات ناشی از جنگ در کشور سوریه است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/97120502517/%D8%A8%D8%B1%D9%86%D8%A7%D9%85%D9%87-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%B3%D8%A7%D8%AE%D8%AA-%DB%B2%DB%B0%DB%B0-%D9%87%D8%B2%D8%A7%D8%B1-%D8%AE%D8%A7%D9%86%D9%87-%D8%AF%D8%B1-%D8%B3%D9%88%D8%B1%DB%8C%D9%87"/>
      </related>
    </article>
  </body>
</html>