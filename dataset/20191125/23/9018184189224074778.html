<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sports.walla.co.il/item/3325812"/>
    <meta property="og:site_name" content="וואלה! ספורט"/>
    <meta property="article:published_time" content="2019-11-25T23:12:00+00:00"/>
    <meta property="og:title" content="גביע המדינה: הפועל ירושלים בחצי הגמר לאחר 90:92 מרתק על מכבי תל אביב"/>
    <meta property="og:description" content="אחרי הסערה בימים שלפני המשחק, הפועל ירושלים הגיעה בשיא החדות והדהימה את מכבי תל אביב ביד אליהו. הצהובים יסיימו עונה שלישית..."/>
  </head>
  <body>
    <article>
      <h1>גביע המדינה: הפועל ירושלים בחצי הגמר לאחר 90:92 מרתק על מכבי תל אביב</h1>
      <address><time datetime="2019-11-25T23:12:00+00:00">25 Nov 2019, 23:12</time> by <a rel="author">מערכת וואלה! ספורט</a></address>
      <figure>
        <img src="https://img.wcdn.co.il/f_auto,w_700/2/9/5/4/2954013-46.jpg"/>
        <figcaption>המצטיין של ירושלים. טרנט לוקט (צילום: דני מרון)</figcaption>
      </figure>
      <p>פרק נוסף נכתב הערב (שני) ביריבות הארוכה בין מכבי תל אביב להפועל ירושלים לאחר משחק דרמטי ומורט עצבים אשר בסיומו חגגה מחזיקת הגביע מירושלים שניצחה 90:92. איש המשחק של ירושלים היה טרנט לוקט שקלע 19 נקודות, היה נהדר בהגנה והיה מעורב בלא מעט מהלכים מכריעים במשחק. הופעה טובה של סקוטי ווילבקין (22) שהתעורר במחצית השנייה לא עזרה לשחקנים של יאניס ספרופולוס שהודחו שנה שנייה ברציפות במעמד רבע גמר גביע המדינה, ויסגרו שנה שלישית ללא התואר. הקבוצה של עודד קטש ממשיכה לחצי גמר גביע המדינה ושמרה לעצמה את הסיכוי לריפיט לאחר שזכתה בתואר בשנה שעברה.</p>
      <p><b>קלעו למכבי תל אביב:</b> סקוטי ווילבקין 22 נקודות (8 מ-14 מהשדה), 6 אסיסטים ו-5 איבודים, נייט וולטרס 16, אות'לו האנטר 15 ו-11 ריבאונדים, ג'ייק כהן 10 ו-5 ריבאונדים, קווינסי אייסי 9 ו-7 ריבאונדים, טיילר דורסי 9, ג'ון דיברתולומאו 9. דני אבדיה (14:17 דקות) ויובל זוסמן (16:50) שותפו, אך לא קלעו.</p>
      <p><b>קלעו להפועל ירושלים</b>: טרנט לוקט 19 נקודות ו-5 ריבאונדים, ג'ייקובן בראון 19, ג'יימס פלדין 15 ו-5 ריבאונדים, טיישון תומאס 14, 8 ריבאונדים, 7 אסיסטים, 2 חטיפות ו-4 חסימות, סולימאן בריימו 13 ו-5 ריבאונדים, תמיר בלאט 6 ו-8 אסיסטים, עידן זלמנסון 4, בר טימור 2 (סל עצמי).</p>
      <figure>
        <img src="https://img.wcdn.co.il/f_auto,w_700/2/9/5/4/2954007-46.jpg"/>
        <figcaption>ירושלים בחצי הגמר. ג'יימס פלדין (צילום: דני מרון)</figcaption>
      </figure>
      <h3>מהלך המשחק</h3>
      <p>
        <b>רבע 1:</b>
      </p>
      <p>נייט וולטרס היה אחראי על 5 הנקודות הראשונות של הצהובים במשחק. המארחת פתחה חזק בהגנה ומהלך של חטיפה + שלשה מצידו של סקוטי ווילבקין קבע 2:8 מהיר למכבי תל אביב. טרנט לוקט הבהיר שירושלים גם הגיעה למשחק עם דאנק מפלצתי על הפרצוף של לא אחר מאשר אות'לו האנטר, והלך לזריקת בונוס מהקו בעקבות עבירה של הסנטר הצהוב. ירושלים נראתה מבולבלת בפתיחה אך נכנסה לעניינים ועלתה ליתרון ראשון קצת יותר משתי דקות לסיום הרבע הראשון - 16:17. בתום רבע צמוד הוליכה מכבי תל אביב <b>22:24.</b></p>
      <p>
        <b>רבע 2:</b>
      </p>
      <p>ירושלים קלעה 5 נקודות רצופות בפתיחת הרבע כשבמקביל נעלה את ההגנה ולא איפשרה למכבי תל אביב לקלוע במשך יותר משלוש דקות הראשונות ברבע השני. נייט וולטרס הגיע לספרות כפולות והעלה את מכבי תל אביב לראשונה על הלוח ברבע, אך שלשה של ג'יימס פלדין העלתה את האורחת ל-26:30. שתי שלשות רצופות של ג'ייק כהן וטיילר דורסי החזירו את היתרון לשחקנים של ספרופולוס, אך האורחת הגיבה בריצת 2:10 וגרמה לספרופולוס העצבני להזעיק פסק זמן. אסיסט נהדר של ג'ייקובן בראון לסולימאן בריימו חתמו רבע שני טוב מאוד של האורחת, וקבעו <b>43:49</b> להפועל ירושלים במחצית.</p>
      <figure>
        <img src="https://img.wcdn.co.il/f_auto,w_700/2/9/5/4/2954003-46.jpg"/>
        <figcaption>היה טוב, אך הצהובים הודחו. נייט וולטרס (צילום: דני מרון)</figcaption>
      </figure>
      <p>
        <b>רבע 3:</b>
      </p>
      <p>נמרוד לוי ביצע עבירה רביעית בהתקפה הראשונה ברבע השלישי וירד לספסל, אך ירושלים עלתה ל-43:51 בעקבות סל עצמי של אות'לו האנטר. מכבי תל אביב לא התכוונה לתת לאורחת לברוח ואף עלתה ל-54:55, אבל טרנט לוקט החזיר לה את היתרון עם שלשה קשה. סקוטי ווילבקין השתלט על הרבע השלישי והגיע ל-19 נקודות אישיות (12 ברבע השלישי) והמארחת החזירה לעצמה את היתרון, 60:64. בתום הרבע השלישי הוליכו הצהובים <b>64:66.</b></p>
      <p>
        <b>רבע 4:</b>
      </p>
      <p>המשחק המשיך להיות הפכפך גם בפתיחת הרבע המכריע, כשירושלים פתחה אותו טוב יותר ועלתה ל-69:73. מכבי תל אביב לא התכוונה לתת לאורחת לברוח ושלשה של ג'ייקובן בראון שקבעה 76:81 לשחקנים של קטש הקפיצה שוב את יאניס ספרופולוס ששוב הזעיק פסק זמן. הפועל ירושלים שמרה נהדר ונקודות של טיישון תומאס, דקה וחצי לסיום ההתמודדות קבעו 79:85 למחזיקת הגביע. מכבי תל אביב חזרה עד מינוס 2, אך טרנט לוקט קבע ארבע הפרש, 50 שניות לסיום. גמור? לא אם שואלים את סקוטי ווילבקין שקבר שלשה במקביל לעבירה שנשרקה לחובתו של טרנט לוקט על אות'לו האנטר, שהלך לקו לעוד שתי זריקות. הצהובים עלו ל-87:88. ג'ייקובן בראון קבר שלשה משוגעת שהחזירה את היתרון לירושלים, אך ריבאונד התקפה קריטי יחד עם נקודות של אות'לו האנטר קבעו שוויון פעם נוספת. ג'ייקובן בראון קבע 90:91 מהקו ולמכבי תל אביב נותרו שלוש שניות כדי לנצח את המשחק אך מסירה רעה של קווינסי אייסי לא מצאה את ווילבקין ויצאה החוצה. ג'יימס פלדין קבע 90:92 מהקו ולמעשה קבע את תוצאת המשחק, <b>90:92</b> להפועל ירושלים. מחזיקת הגביע בחצי הגמר.</p>
      <h3>עוד בוואלה! NEWS</h3>
      <p>
        <a href="https://sports.walla.co.il/item/3325246">בארצות הברית מנתחים: האם דני אבדיה הוא הבחירה המתאימה לגולדן סטייט? </a>
        <a href="https://sports.walla.co.il/item/3325273"> גביע המדינה: נהריה השפילה את חולון עם 67:90 בחוץ ועלתה לחצי הגמר </a>
        <a href="https://sports.walla.co.il/item/3325735"> עוד פרק בהיסטוריה: חידון מפגשי הגביע בין מכבי תל אביב והפועל ירושלים </a>
        <a href="https://tld.walla.co.il/item/3224424?lm_supplier=16893&amp;lm_bc=18500"> 70 אלף איש לא טועים: טיפול מוכח לכאבי ברכיים וגב תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/9/5/4/2954011-46.jpg"/>
        <figcaption>שחקני הפועל ירושלים חוגגים (צילום: דני מרון)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/4/2954021-46.jpg"/>
        <figcaption>קלע שלשה גדולה במאני טיים. ג'ייקובן בראון (צילום: דני מרון)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/4/2954032-46.jpg"/>
        <figcaption>שחקני הפועל ירושלים מודים לקהל (צילום: דני מרון)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/4/2954012-46.jpg"/>
        <figcaption>מסר 8 אסיסטים. תמיר בלאט (צילום: דני מרון)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/4/2954008-46.jpg"/>
        <figcaption>הדחה מאכזבת למכבי תל אביב. קווינסי אייסי (צילום: דני מרון)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/3/2953970-46.jpg"/>
        <figcaption>צילום: דני מרון</figcaption>
      </figure>
    </article>
  </body>
</html>