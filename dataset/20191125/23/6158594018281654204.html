<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/alexander-bellu-klinika-ods.A191115_144630_dx-zpravy_stes"/>
    <meta property="og:site_name" content="Expres"/>
    <meta property="article:published_time" content="2019-11-25T23:30:00+00:00"/>
    <meta property="og:title" content="Alexander Bellu pro Expres: Klinika? Vyhrožovali mi smrtí, bála se i rodina v Itálii"/>
    <meta property="og:description" content="Bijec s neodbytnými okupanty Kliniky, především tak se Alexander Bellu, tehdy starosta Prahy 3, zapsal do povědomí celé republiky. Na dlouholetém členovi ODS je vidět, že mu na obyvatelích „jeho“ Žižkova maximálně záleží, o pražských problémech mluví se zápalem a odhodláním se jim postavit. Jak na časy, kdy proti nelegálním obyvatelům budovy bývalé plicní kliniky bojoval, vzpomíná? Bál se tehdy o svoji bezpečnost? Jak to bylo s průvodem po pohřbu Jana Kočky, který chtěl zakázat? A co říká na současnou situaci v ODS i jejího předsedu Petra Fialu? Přečtěte si druhou část rozhovoru!"/>
  </head>
  <body>
    <article>
      <h1>Alexander Bellu pro Expres: Klinika? Vyhrožovali mi smrtí, bála se i rodina v Itálii</h1>
      <address><time datetime="2019-11-25T23:30:00+00:00">25 Nov 2019, 23:30</time> by <a rel="author" href="https://www.expres.cz/novinari/stepan-karlesz.N4073" target="_blank">Štěpán Karlesz</a></address>
      <p>
        <b>Bijec s neodbytnými okupanty Kliniky, především tak se Alexander Bellu, tehdy starosta Prahy 3, zapsal do povědomí celé republiky. Na dlouholetém členovi ODS je vidět, že mu na obyvatelích „jeho“ Žižkova maximálně záleží, o pražských problémech mluví se zápalem a odhodláním se jim postavit. Jak na časy, kdy proti nelegálním obyvatelům budovy bývalé plicní kliniky bojoval, vzpomíná? Bál se tehdy o svoji bezpečnost? Jak to bylo s průvodem po pohřbu Jana Kočky, který chtěl zakázat? A co říká na současnou situaci v ODS i jejího předsedu Petra Fialu? Přečtěte si druhou část rozhovoru!</b>
      </p>
      <p>
        <b>Pane Bellu, vy jste se asi nejvíce proslavil bojem proti sociálnímu centru Klinika. Jak je to s objektem teď?</b>
      </p>
      <p>Teď je to s objektem tak, že stávající majitel, tedy Správa železniční dopravní cesty, zanedlouho zahájí stavbu. Podle informací, které mám, by ta stavba měla být co nejrychleji hotová, má tam dojít k vystavění několika kanceláří, ale i střediska, kde by měl být lékař a prostory pro děti nejen zaměstnanců, ale i širšího okolí. Předpokládám, že ten stav by se tam měl do několika let stabilizovat a mělo by tam vzniknout funkční prostředí.</p>
      <p>
        <b>Když jste tehdy proti obyvatelům Kliniky šel, neměl jste v ulicích Žižkova strach? Sám jste upozorňoval na to, že se tam scházela extrémní levice.</b>
      </p>
      <p>Občas to bylo napínavější. Dostal jsem i několik SMS zpráv s výhrůžkou smrtí, ty jsem samozřejmě nahlásil Policii České republiky, která ale bohužel nic dalšího nedopátrala. Určitě to nebylo příjemné. Byl to stav, kdy se dokonce i část mojí rodiny žijící v Itálii (Alexander Bellu pochází ze Sardinie, pozn. red.) o mě bála a neustále mi volali. Nebylo to příjemné období, ale zároveň jsem cítil podporu lidí ze širšího okolí, převážně i obyvatel Jeseniovy ulice, kteří si přáli, abychom tu problematiku pojmenovali a řešili.</p>
      <p>
        <b>Nezvažoval jste pak, že byste se v otázce Kliniky raději stáhl?</b>
      </p>
      <p>Já jsem takový, že když se v politice do něčeho dám a cítím podporu lidí, snažím se k tomu vždy postavit čelem a za ty lidi bojovat. Ať už to dělám někdy lépe a někdy hůř, to k tomu patří. Ale je to moje základní premise, určitě boj s obyvateli Kliniky nebyl nějaká moje vnitřní nenávist vůči komukoliv. Je to můj postoj pro naše voliče a lidi, kteří nám důvěřují.</p>
      <p>
        <b>Je to i případ pohřbu Jana Kočky mladšího? Vy jste tehdy dost odvážně bojoval proti tomu, aby byla kvůli okázalému průvodu Kočkových uzavřena Vinohradská třída.</b>
      </p>
      <p>Rodina Kočkových tradičně dělala pohřeb v kostele Nejsvětějšího Srdce Páně a následně chtěla jít průvodem k rodinné hrobce na Olšanech. Jenže tentokrát to specifikum bylo jiné, šlo o Kočku, který při nehodě usmrtil někoho jiného a ze všech zpráv bylo evidentní, že byl pod vlivem drog. Já jsem nepovažoval za správné a morální, aby takový průvod probíhal v pátek odpoledne uzavřením celé Vinohradské třídy, zvlášť s těmi dopravními problémy. Aby ten pietní akt byl stavěn na úroveň pietního aktu při úmrtí krále nebo prezidenta.</p>
      <figure>
        <img src="https://1gr.cz/fotky/bulvar/19/112/cl6/STE7f5933_excz32003_rozhovor.jpg"/>
        <figcaption>Alexander Bellu poskytl Expresu obsáhlý rozhovor.</figcaption>
      </figure>
      <p>
        <b>Nakonec jste ale neuspěl, jak to celé vlastně bylo?</b>
      </p>
      <p>Náš požadavek rozhodně nebyl takový, abychom devalvovali pietní akt jako takový. Nechtěli jsme rodině nedovolit uctít zemřelého. Ten požadavek byl, aby k tomu bylo rozhodně přistupováno s jinou citlivostí. Magistrát od toho dal ale tehdy ruce pryč, zastrčil hlavu do písku a přehodil ten problém na odbor dopravy. A ředitel dopravy, a to už si pak všichni můžeme domyslet, proč to udělal, prostě vydal povolení, aby ten průvod proběhl. </p>
      <p>
        <b>Stejně jako v případě Kliniky to působilo hodně odvážně, takhle vystoupit zrovna proti Kočkovým.</b>
      </p>
      <p>Já se k tomu vyjadřoval proto, že to bylo na našem území a že ty okolnosti byly dost zásadní na to, aby starosta městské části jen mlčel a nic k tomu neřekl.</p>
      <h3>ODS je jednotná, nejsme jako Piráti</h3>
      <p>
        <b>Přejděme k vaší straně. Na jaře nastal v ODS třesk kolem Václava Klause mladšího, který dostal padáka a někteří členové ho následovali do jeho nově vzniklého hnutí. Strana nepůsobí tak úplně harmonicky, nebo se mi to jen zdá?</b>
      </p>
      <p>Já si myslím, že u nás je ten stav v pořádku, že harmonický naopak je. Máme 15 tisíc členů, pokud si ta data správně pamatuji, a to že mezi tolika lidmi probíhá nějaká názorová a politická diskuze, to je zcela přirozené a normální. Já tedy nevnímám v posledních měsících a letech, že by ODS kdykoliv vystupovala roztříštěně, jako se to třeba teď děje u Pirátů, že bychom se hádali nebo po sobě šli. To, že se ta diskuze vede, je podle mě správně, i vzhledem k tomu, že teď se připravuje obsažnější část našeho programu k dalším volbám.</p>
      <p>
        <b>ODS chce stíhat ANO, ale p<b>odle posledního průzkumu</b> její preference klesly na 10 procent. Je to důvod k obavám?</b>
      </p>
      <p>Co se týče průzkumů, to jsou čísla, která pořád létají sem a tam. Já vždycky připomínám třeba volby Donalda Trumpa, kdy celý svět odhadoval, že nemá žádnou šanci na úspěch, dokonce mu predikovali nějakých 10 až 12 procent. Ráno jsme se probudili a on vyhrál. A to byly průzkumy, které se s těmi našimi ani nedají srovnat. Diskutovat o tom, že ODS má 10, 9, 11 nebo 12 procent, to je hrozně složitá empirická otázka. Tím spíše, že volby jsou hodně daleko, to politické prostředí v Česku je hodně křehké a častokrát může docházet k rychlým obratům.</p>
      <p>
        <b>Jaký máte vztah s předsedou Petrem Fialou?</b>
      </p>
      <p>Já s ním mám vztah velmi korektní. Poznal jsem ho v prvním roce, kdy kandidoval do vedení ODS, tehdy jsem kandidoval taky, ne tedy na předsedu, ale na člena vedení. Podle mě je to vysoce vzdělaný muž a člověk, který ODS dal obrovský dar, a to svou váženost a erudici. V době, kdy jsme byli v nejkritičtější a nejsložitější situaci, on se za nás postavil, nastavil tvář, to nebývá nikdy jednoduché. Byl odhodlaný stranu dovést zpátky k dobrým, silným výsledkům. </p>
      <p>
        <b>Podařilo se mu to?</b>
      </p>
      <p>Myslím si, že se mu to podařilo a v tuhle chvíli je na něm, zda tu laťku dokáže dál a dál posouvat. Podle mě se mu podařila silná stabilizace, ukotvení ODS na politické scéně. Teď je na něm, aby tomu dal ještě ten poslední šťouchanec a dovedl nás k tomu nejvyššímu cíli, kterým je vítězství ve volbách nebo alespoň účast ve vládě.</p>
      <p>
        <b>Často bývá kritizován i z vlastních řad za tzv. kampaň Antib</b>
        <b>abiš, tedy že se až příliš často vymezuje vůči premiérovi Babišovi a vládě. Souhlasíte v tomhle s ním?</b>
      </p>
      <p>Já jsem osobně v téhle věci asi trochu jiného názoru. Ale přesně o tom je ta diskuze. Domnívám se, že v tuhle chvíli kritika směrem k Andreji Babišovi by už opravdu měla být spíše praktická a pragmatická, co se týče samotných rozhodnutí vlády. ODS by se měla spíše soustředit na sebe, naše voliče, náš program a měli bychom se připravit na to, abychom co nejvíce naplnili naše programové body v příští vládě. Už bych pomaličku upouštěl od těchto politik, kterých se spíše asi budou držet liberálnější nebo středoliberálnější strany, jako je TOP 09, Zelení, STAN a další. Naše devíza vždycky byla odbornost a doručení toho, co lidem slibujeme. Neříkám, že se s Petrem Fialou rozcházíme, ale já bych spíše akcentoval tyto hodnoty.</p>
      <p>
        <b>Jaké jsou do budoucna vaše ambice v rámci ODS?</b>
      </p>
      <p>Moje ambice jsou v tuto chvíli co nejrychleji ODS vrátit na radnici Prahy 3 a dále posílit co nejvíce ODS Praha, co nejvíce se zapojit do rozhodovacích procesů a do politiky hlavního města Prahy. A potom, jak jsem říkal, ty sny jsou daleko sahající, ale to už bych nechal na nějaký rozhovor za pár let. Nicméně jsem v ODS šťastný, myslím si, že je to strana plná kvalitních a odborně připravených osobností a je to strana, která našim občanům má hodně co dát. Tím spíše, že jsme se dokázali poučit z vlastních chyb, protože chybovat je lidské.</p>
      <h3>
        <a href="https://www.expres.cz/zpravy/alexander-bellu-pirati-klinika.A191113_151846_dx-zpravy_stes">První část rozhovoru čtěte ZDE.</a>
      </h3>
      <h3>
        <a href="https://www.expres.cz/zpravy/alexander-bellu-klinika-ods.A191115_144630_dx-zpravy_stes/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/112/org/STE7f5933_excz32005_rozhovor.jpg"/>
        </figure>
        <figure>
          <img src="https://1gr.cz/fotky/bulvar/16/111/org/PAL67166f_kli.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32001_rozhovor.jpg"/>
        </figure>
        <figure>
          <img src="https://1gr.cz/fotky/bulvar/16/111/org/PAL67167d_kli3.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32003_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32004_rozhovor.jpg"/>
        </figure>
        <figure>
          <img src="https://1gr.cz/fotky/bulvar/17/072/org/LAR6cb7aa_6018582587_1571132696262291_18663620.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5930_excz32002_rozhovor.jpg"/>
        </figure>
        <figure>
          <img src="https://1gr.cz/fotky/bulvar/16/111/org/PAL671675_kli2.jpg"/>
        </figure>
        <figure>
          <img src="https://1gr.cz/fotky/bulvar/16/111/org/PAL671674_kli1.jpg"/>
        </figure>
        <figure>
          <img src="https://1gr.cz/fotky/bulvar/16/051/org/PAL63066f_mago1.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/video/alexander-bellu-ods-praha.A191101_123347_dx-video_borek"/>
        <a href="https://www.expres.cz/zpravy/marie-feryna.A180609_123122_dx-zpravy_kp"/>
        <a href="https://www.expres.cz/alexander-bellu-klinika-bezpecnostni-nebezpeci-f5m-/zpravy.aspx?c=A160521_122121_dx-zpravy_pali"/>
        <a href="https://www.expres.cz/klinika-bezpecnostni-gremium-alexander-bellu-fod-/zpravy.aspx?c=A160606_165655_dx-zpravy_pali"/>
        <a href="https://www.expres.cz/zpravy/petr-fiala-ods-predvolebni-pruzkumy.A191111_074506_dx-zpravy_bk"/>
        <a href="https://www.example.com/"/>
        <a href="https://www.expres.cz/zpravy/kldr-kscm-praha-3-zizkov-prednaska-bizar.A170718_202136_dx-zpravy_lare"/>
      </related>
    </article>
  </body>
</html>