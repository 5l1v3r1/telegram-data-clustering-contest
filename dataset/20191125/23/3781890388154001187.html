<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743498"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T23:26:00+00:00"/>
    <meta property="og:title" content="&quot;วิรัช&quot;สั่งพรรคร่วมพร้อมโหวตตั้งกมธ.แก้ไขรธน.27พ.ย.นี้"/>
    <meta property="og:description" content="'วิรัช'เผยวิปรัฐบาลสั่งทุกพรรคเตรียมพร้อมรับมือโหวตตั้งกมธ.แก้ไขรธน. 27 พ.ย.นี้ คาดได้รายชื่อกมธ.ก่อนเคาะหาประธาน ย้ำไม่ห่วง'สิระ-ปารีณา'ทำภาพลักษณ์พรรคพปชร.ไม่ดี"/>
  </head>
  <body>
    <article>
      <h1>"วิรัช"สั่งพรรคร่วมพร้อมโหวตตั้งกมธ.แก้ไขรธน.27พ.ย.นี้</h1>
      <address>
        <time datetime="2019-11-25T23:26:00+00:00">25 Nov 2019, 23:26</time>
      </address>
      <p>
        <b>"วิรัช"เผยวิปรัฐบาลสั่งทุกพรรคเตรียมพร้อมรับมือโหวตตั้งกมธ.แก้ไขรธน. 27 พ.ย.นี้ คาดได้รายชื่อกมธ.ก่อนเคาะหาประธาน ย้ำไม่ห่วง"สิระ-ปารีณา"ทำภาพลักษณ์พรรคพปชร.ไม่ดี</b>
      </p>
      <p>เมื่อวันที่ 25 พ.ย. ที่รัฐสภา นายวิรัช รัตนเศรษฐ ประธานคณะกรรมการประสานงานพรรคร่วมรัฐบาล (วิปรัฐบาล) เปิดเผย ว่า ในที่ประชุมได้มีการพูดคุยถึงญัตติเพื่อจัดตั้งคณะกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญ โดยจะมีการพิจารณาภายในสัปดาห์นี้ ซึ่งได้กำชับกับวิปทุกพรรคฝ่ายรัฐบาลเตรียมความพร้อมวันพุธที่ 27 พ.ย.นี้ เวลา 15.00 น.<br/><br/>เมื่อถามถึง การกำหนดตัวบุคคลเข้าทำหน้าที่คณะกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญ นายวิรัช กล่าวว่า ในสัดส่วนคณะรัฐมนตรี ก็เป็นไปตามที่นายเทวัญ ลิปตพัลลภ รัฐมนตรีประจำสำนักนายกรัฐมนตรี เปิดเผยไปแล้ว ส่วนพรรคร่วมรัฐบาลแต่ละพรรคก็จะมีการประชุมเพื่อกำหนดตัวบุคคลวันพรุ่งนี้ (26 พ.ย.) แต่ขณะนี้ตนได้ขออย่าเพิ่งเปิดเผยชื่อ เพราะหากเปิดเผยไปแล้ว บางคนอาจจะไม่รับตำแหน่งก็ได้ ส่วนตำแหน่งประธานกรรมาธิการ น่าจะไปพิจารณาหลังจากได้รายชื่อคณะกรรมาธิการทั้ง 49 คน ที่จะพิจารณาบุคคลที่เหมาะสม โดยสัดส่วนยังคงประกอบด้วยฝ่ายคณะรัฐมนตรี 12 คน พรรคร่วมรัฐบาล 18 คน พรรคร่วมฝ่ายค้าน 19 คน โดยทราบเบื้องต้นว่าฝ่ายคณะรัฐมนตรีจะแบ่งสัดส่วนให้กับพรรคร่วมรัฐบาลเพิ่มเติม แต่ยังไม่ทราบจำนวนที่แบ่งชัดเจน<br/><br/>เมื่อถามถึงกระแสข่าวว่าพรรคพลังประชารัฐจะเสนอนายไพบูลย์ นิติตะวัน ส.ส.บัญชีรายชื่อ พรรคพลังประชารัฐ เป็นประธานกรรมาธิการชุดดังกล่าว นายวิรัช กล่าวว่า นายไพบูลย์ ก็อยู่ในรายชื่อผู้ที่จะเป็นแคนดิเดต มีโอกาสเป็นประธานกรรมาธิการชุดดังกล่าวได้ และยังมีอีกหลายคน อาทิ นายวิเชียร ชวลิต ส.ส.บัญชีรายชื่อ พรรคพลังประชารัฐ หรือนายสุชาติ ตันเจริญ ก็มีความเหมาะสมในฐานะรองประธานสภาผู้แทนราษฎรคนที่ 1<br/><br/>เมื่อถามถึง กระแสข่าวว่าพรรคร่วมรัฐบาลจะไม่สนับสนุน ให้จัดตั้งคณะกรรมาธิการวิสามัญศึกษาผลกระทบจากการกระทำ ประกาศ และคำสั่งของ คสช. และการใช้อำนาจของหัวหน้า คสช. ตามมาตรา 44 นายวิรัช กล่าวว่า เรื่องดังกล่าวได้มีการมอบหมายให้วิปแต่ละพรรคการเมือง สำรวจจำนวนเสียงของแต่ละพรรคที่จะมีการลงมติในวันที่ 27 พ.ย.นี้ โดยเบื้องต้นรับทราบ ตั้งแต่สัปดาห์ที่แล้ว ว่าผู้เสนอญัตติหลายคนต้องการเสนอเพียงญัตติเท่านั้น ประกอบกับคำสั่งคสช. 500 กว่าฉบับ ที่ถูกยกเลิกไปแล้ว 400 กว่าฉบับ และรอหมดสภาพประมาณ 20 ถึง 30 ฉบับ การใช้อำนาจตามมาตรา 44 เรื่องใดที่ยังคงมีผล ก็จะสอบถามหน่วยงานต่างๆที่เกี่ยวข้อง หากมีความจำเป็นก็จะออกเป็นพระราชบัญญัติตามมา ส่วนคำสั่งที่เหลือ ส.ส. ที่เสนอญัตติ ก็สามารถเสนอให้คณะกรรมาธิการสามัญที่เกี่ยวข้องพิจารณาได้<br/><br/>เมื่อถามถึง กระแสวิพากษ์วิจารณ์บทบาทของนายสิระ เจนจาคะ ส.ส.กทม.พรรคพลังประชารัฐ และน.ส.ปารีณา ไกรคุปต์ ส.ส.ราชบุรี พรรคพลังประชารัฐ ที่กระทบถึงภาพลักษณ์ของพรรคพลังประชารัฐ นายวิรัช กล่าวว่า คงมีการหารือกันในที่ประชุมพรรคพลังประชารัฐวันพรุ่งนี้ (26 พ.ย.) ซึ่งบุคคลทั้งสองเป็นคนตั้งใจทำงาน แม้บางครั้งผิดพลาดบ้างก็พยุงขึ้นมาแล้วพากันเดินไป เพื่อ ส.ส.พรรคพลังประชารัฐคงไม่ซ้ำเติมกัน มีอะไรก็ต้องช่วยกันดูแลซึ่งกันและกัน เมื่อถามต่อว่า จะกระทบต่อภาพลักษณ์ของพรรคพลังประชารัฐหรือไม่ นายวิรัช กล่าวว่า ให้ดูจากยอดกดไลค์แฟนเพจ 4-5 แสนคน ก็ต้องยอมรับว่าเป็นบุคคลที่ประชาชนให้ความสนใจ ส่วนเรื่องการปรับภาพลักษณ์ต้องถามหัวหน้าพรรค ยังไม่มีการหารือกันว่าจะมีการเปลี่ยนตัวบุคคลทั้งสองออกจากคณะกรรมาธิการหรือไม่.<br/><br/> </p>
    </article>
  </body>
</html>