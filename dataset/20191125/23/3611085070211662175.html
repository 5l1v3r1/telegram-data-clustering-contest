<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/sveices-kausa-izcina-turpinasies-bez-latviesiem/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T23:40:56+00:00"/>
    <meta property="og:title" content="Šveices kausa izcīņa turpināsies bez latviešiem"/>
    <meta property="og:description" content="Latviešu hokejistu Toma Andersona un Ivara Punnenova pārstāvētā Šveices spēcīgākās līgas komanda Langnau “Tigers” pirmdien cieta neveiksmi valsts kausa izcīņas ceturtdaļfinālā, ar 3:4 spraigā cīņā piekāpjoties “Biel” vienībai."/>
  </head>
  <body>
    <article>
      <h1>Šveices kausa izcīņa turpināsies bez latviešiem</h1>
      <address><time datetime="2019-11-25T23:40:56+00:00">25 Nov 2019, 23:40</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Latviešu hokejistu Toma Andersona un Ivara Punnenova pārstāvētā Šveices spēcīgākās līgas komanda Langnau “Tigers” pirmdien cieta neveiksmi valsts kausa izcīņas ceturtdaļfinālā, ar 3:4 spraigā cīņā piekāpjoties “Biel” vienībai.</p>
      <p>Turnīra oficiālajā mājaslapā nav pieejama informācija, cik daudz metieni tika izdarīti pa Punnenova vārtiem. Portāls “Fantiger” vien ziņo, ka Punnenovam vārtos bija daudz darba. Viņš laukumā pavadīja 58 minūtes un 40 sekundes, kas nozīmē, ka mača beigās viņš tika nomainīts pret sesto laukuma spēlētāju.</p>
      <p>Tāpat nav pieejama detalizēta uzbrucēja pozīcijā spēlējošā Andersona statistika, taču ir zināms, ka viņš ar rezultativitātes punktiem mačā neizcēlās, kā arī nenopelnīja nevienu noraidījumu.</p>
      <p>“Tigers” turnīrs ir beidzies un līdz ar to sacensībās vairs nav latviešu hokejistu komandas. Iepriekš astotdaļfinālā izstājās Ronalda Kēniņa pārstāvētā “Lausanne”, kā arī Ženēvas “Servette”, kurā spēlē Deniss Smirnovs.</p>
    </article>
  </body>
</html>