<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/nasirov_nagnuv_vsyu_podatkovu__ekspert_pro_gazovu_shemu_onishhenka_n1239422"/>
    <meta property="og:site_name" content="24 Канал"/>
    <meta property="article:published_time" content="2019-11-25T23:51:00+00:00"/>
    <meta property="og:title" content="Насіров &quot;нагнув&quot; всю податкову, – експерт про &quot;газову схему&quot; Онищенка"/>
    <meta property="og:description" content="Справу Романа Насірова нарешті почали розглядати у Вищому антикорупційному суді. Колишнього головного фіскала підозрюють в прийнятті низки незаконних рішень щодо звільнення від податків газовидобувних компаній нардепа-втікача Олександра Онищенка."/>
  </head>
  <body>
    <article>
      <h1>Насіров "нагнув" всю податкову, – експерт про "газову схему" Онищенка</h1>
      <address><time datetime="2019-11-25T23:51:00+00:00">25 Nov 2019, 23:51</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Справу Романа Насірова нарешті почали розглядати у Вищому антикорупційному суді. Колишнього головного фіскала підозрюють в прийнятті низки незаконних рішень щодо звільнення від податків газовидобувних компаній нардепа-втікача Олександра Онищенка.</b>
      </p>
      <p>Про це у програмі "Після всього" в ефірі 24 каналу розповів юрист Центру протидії корупції Андрій Савін.</p>
      <blockquote>Зверніть увагу! <a href="https://24tv.ua/odiozniy_onishhenko_top_fakti_pro_nardepa_vtikacha_n955406">Одіозний Онищенко: топ-факти про нардепа-втікача</a></blockquote>
      <p><b>У чому підозрюють Насірова?</b>За даними слідства, Насіров причетний до так званої "газової схеми Онищенка" і впродовж 2015 року ухвалив низку "безпідставних і незаконних рішень" про розтермінування сум платежів з рентної плати за користування надрами для залучених у схемі компаній. Слідство вважає, що це завдало державі збитків на суму майже два мільярди гривень.<br/><br/>Сам Насіров запевняв, що таким чином "зміг детінізувати частину збору податків і заробити державі 170 мільярдів гривень".<br/><br/>Під час слідчих дій також було з'ясовано, що окрім українського паспорта у головного фіскала є і паспорт громадянина Великої Британії.</p>
      <p>Як підкреслив Савін, протягом двох років таких незаконних рішень було кілька сотень. За версією слідства, Насіров налагодив процес незаконних розтермінувань. Адже коли компанії, пов'язані з екснардепом <a href="https://24tv.ua/oleksandr_onishhenko_tag4238/">Онищенком</a>, звернулися з проханням про розтермінування, вони вже мали податковий борг.</p>
      <p>"Коли вони заробляли гроші, то використовували державні ресурси. За законом, якщо ти отримуєш державні ресурси, то окрім ПДВ, наприклад, маєш платити рентну плату", – пояснив експерт.</p>
      <aside>Слідство має докази, що саме Насіров "нагнув" всю податкову службу, аби вона прийняла незаконне рішення і відстрочила всі податки,<cite>– наголосив Савін.</cite></aside>
      <p>Й підкреслив, що саме це є предметом зловживання Насірова владою та службовим становищем. Адже він вийшов за межі своїх повноважень та прийняв незаконне рішення.</p>
      <blockquote><b>Важливо!</b> Якщо Антикорупційний суд таки визнає провину Насірова, йому загрожує до шести років позбавлення волі.</blockquote>
      <p>Напередодні суд визначився з порядком: допити свідків у <a href="https://24tv.ua/sprava_nasirova_sud_za_10_hvilin_ogolosiv_obvinuvachennya_yake_ranishe_zachituvali_2_roki__video_n1236371">справі Насірова</a> чергуватимуться з дослідженням письмових доказів. Наступне засідання відбудеться 3 грудня о 10:00.</p>
    </article>
  </body>
</html>