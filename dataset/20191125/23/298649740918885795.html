<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/26/chiusa-a26-toti-liguria-isolata-genova-come-negli-30-top10_20191126_002058/"/>
    <meta property="og:site_name" content="Askanews"/>
    <meta property="article:published_time" content="2019-11-25T23:20:58+00:00"/>
    <meta property="og:title" content="Chiusa A26, Toti: Liguria isolata, Genova come negli ’30"/>
    <meta property="og:description" content="Roma, 25 nov. (askanews) – “Oggi la Liguria è totalmente isolata, e Genova è tornata a essere quello che era probabilmente prima degli anni ’30”. Lo ha detto il governatore della Liguria, Giovanni Toti, commentando la chiusura di un tratto della A26 disposto dalla Procura per “gravi ammaloramenti”. “Siamo sconcertati e preoccupati per la notizia […]"/>
  </head>
  <body>
    <article>
      <h1>Chiusa A26, Toti: Liguria isolata, Genova come negli ’30</h1>
      <h2>Siamo alla paralisi. Sicurezza cittadini prima di tutto</h2>
      <address>
        <time datetime="2019-11-25T23:20:58+00:00">25 Nov 2019, 23:20</time>
      </address>
      <figure>
        <img src="http://www.askanews.it/wp-content/uploads/2019/11/20191126_002053_7CEDDAF1.jpg"/>
      </figure>
      <p>Roma, 25 nov. (askanews) – “Oggi la Liguria è totalmente isolata, e Genova è tornata a essere quello che era probabilmente prima degli anni ’30”. Lo ha detto il governatore della Liguria, Giovanni Toti, commentando la chiusura di un tratto della A26 disposto dalla Procura per “gravi ammaloramenti”.</p>
      <p>“Siamo sconcertati e preoccupati per la notizia della chiusura dei viadotti Pecetti e Fado sulla A26”, ha affermato Toti. “La sicurezza dei cittadini viene prima di tutto ed è sacrosanto che si facciano tutte le verifiche del caso, ma Genova, la Regione e i nostri porti saranno paralizzati”, ha avvertito Toti prima dell’incontro con il sindaco di Genova Marco Bucci e il presidente del porto Paolo Emilio Signorini.</p>
      <p>“Siamo stupefatti che si arrivi a un anno e quattro mesi dal Ponte Morandi a provvedimenti così drastici. Occorre lavorare subito e attendo di sapere cosa il governo intende fare – ha aggiunto Toti – la Liguria è sostanzialmente isolata. Si tratta di garantire la sicurezza dei cittadini e insieme l’economia non solo di Geneva e della Liguria ma del Nord Ovest d’Italia. Mi auguro che tutto si chiarisca” a breve “aspetto di conoscere cosa intenderà fare d’urgenza il governo”.</p>
      <p>“Io – ha quindi sottolineato il governatore – mi chiedo cosa veramente sia stato fatto perché i cittadini di Genova siano considerati di seria A e non di serie B. Le chiacchiere sono durate un anno e quattro mesi”.</p>
      <p>Gab</p>
    </article>
  </body>
</html>