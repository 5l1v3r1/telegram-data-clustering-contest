<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/europoslanci-hovorili-o-sametove-revoluci-i-krehkosti-demokracie/1825209?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T23:19:00+00:00"/>
    <meta property="og:title" content="Europoslanci hovořili o sametové revoluci i křehkosti demokracie"/>
    <meta property="og:description" content="Štrasburk - Eurokomisařka Věra Jourová dnes v Evropském parlamentu na rozpravě k sametové revoluci uvedla, že bychom si měli připomínat bojovníky proti totalitě. Zároveň ale zdůraznila, že demokracie je křehký systém, o který se musí pečovat. Dnešní diskuse o sametové revoluci a jejím významu pro sjednocení Evropy vyšla z iniciativy českých a slovenských europoslanců."/>
  </head>
  <body>
    <article>
      <h1>Europoslanci hovořili o sametové revoluci i křehkosti demokracie</h1>
      <address><time datetime="2019-11-25T23:19:00+00:00">25 Nov 2019, 23:19</time> by <a rel="author" href="http://www.ctk.cz/" target="_blank">ČTK</a></address>
      <p>Štrasburk - Eurokomisařka Věra Jourová dnes v Evropském parlamentu na rozpravě k sametové revoluci uvedla, že bychom si měli připomínat bojovníky proti totalitě. Zároveň ale zdůraznila, že demokracie je křehký systém, o který se musí pečovat. Dnešní diskuse o sametové revoluci a jejím významu pro sjednocení Evropy vyšla z iniciativy českých a slovenských europoslanců.</p>
      <p>Jourová zdůraznila, že "demokratický proces nemá konec" a doplnila, že je nezbytné vystupovat proti "autoritářským choutkám", "kultivovat demokratické instituce" a podporovat aktivní občanskou společnost. V závěru pak Jourová uvedla, že Evropa nyní čelí řadě problémů a dodala, že je připravena "intenzivně přiložit ruku k dílu" v pozici eurokomisařky za hodnoty a transparentnost. Jourová věnovala také vzpomínku prvnímu porevolučnímu Československa, dramatikovi a disidentovi Václavu Havlovi.</p>
      <p>Většina europoslanců v rozpravě hovořila o důležitosti boje za svobodu a demokracii ve střední a východní Evropě, který přispěl k historickému sjednocení Evropy rozdělené železnou oponou do roku 1989.</p>
      <p>Europoslanec Luděk Niedermayer (TOP 09) uvedl, že komunismus by se byl nezhroutil sám bez tisíců odvážných lidí, kteří šířili myšlenky demokracie a svobody. Zatímco jsme ale podle něj uspěli v budování bohaté společnosti, je stále zapotřebí větší společenská soudržnost. Zároveň politik poznamenal, že "minulé dny ukázaly, že mezi mladými lidmi myšlenky, které pomohly porazit komunismus, stále žijí".</p>
      <p>Europoslankyně Dita Charanzová (ANO ) hovořila o tom, že patří k poslední generaci narozené v komunistickém Československu a první vyrůstající ve svobodném světě, v němž je možné vyjadřovat názory či cestovat. Politička hovořila o českém členství v EU a NATO a rozvoji, kterým si země od pádu komunismu prošla. "Jsem ráda, že se naše děti rodí do svobodné země," zdůraznila s tím, že je nutné, aby rodiče dětem význam sametové revoluce připomínali.</p>
      <p>Marcel Kolaja (Piráti ) uvedl, že jeho generace nyní žije ve svobodné společnosti, ale musí čelit problému zneužívání nástrojů digitální éry. Zároveň Kolaja také zmínil demonstrace na Letné.</p>
      <p>Europoslankyně Kateřina Konečná (KSČM) uvedla, že poskytne "další úhel pohledu". Podle ní lidé na náměstích v roce 1989 chtěli demokracii, nikoli kapitalismus, o čemž podle ní svědčí tehdejší průzkum. Konečná uvedla, že lidé měli naději, že "špatnosti skončí", místo toho ale byl "státní majetek rozkraden", ze země se stala "levná montovna" a lidé se navíc nyní potýkají s "astronomickými cenami za bydlení", čelí exekucím a musí se dělat sbírky na léčbu dětí. "Připomínat minulost je možné, ale budoucnost nám to nezlepší," řekla.</p>
      <p>V úterý v evropském parlamentu pořádá akci k připomínce 30. výročí sametové revoluce europoslankyně Michaela Šojdrová (KDU-ČSL). Program, jehož součástí je diskuse se zástupci církví a poslanců z ČR, Slovenska, Maďarska a Polska o roli církve ve střední Evropě, bude odpoledne zakončen mší ve štrasburské katedrále.</p>
    </article>
  </body>
</html>