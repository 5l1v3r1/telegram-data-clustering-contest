<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1475008"/>
    <meta property="og:site_name" content="طرفداری"/>
    <meta property="article:published_time" content="2019-11-25T23:22:28+00:00"/>
    <meta property="og:title" content="داوید ویا: گواردیولا به هر باشگاهی می رود با خود موفقیت به همراه می آورد؛ استرلینگ بازیکن شگفت انگیزی است که هر سال پیشرفت می کند"/>
    <meta property="og:description" content="طرفداری - منچسترسیتی از زمان روی کار آمدن پپ گواردیولا به افتخارات زیادی دست یافته، اما هنوز در راه کسب لیگ قهرمانان اروپا ناکام مانده است. داوید ویا ستاره سابق تیم ملی اسپانیا که در بارسلونا سابقه همکاری با گواردیولا را داشته در این خصوص به Daily Mirror گفت:"/>
  </head>
  <body>
    <article>
      <h1>داوید ویا: گواردیولا به هر باشگاهی می رود با خود موفقیت به همراه می آورد؛ استرلینگ بازیکن شگفت انگیزی است که هر سال پیشرفت می کند</h1>
      <h2>مناسب ترین لحظه را برای خداحافظی انتخاب کردم؛ لیگ قهرمانان اروپا بهترین مسابقاتی است که به عنوان بازیکن می توانید در آن به میدان روید</h2>
      <address><time datetime="2019-11-25T23:22:28+00:00">25 Nov 2019, 23:22</time> by <a rel="author" href="https://www.tarafdari.com/%D8%B4%D9%87%D8%B1%D9%88%D8%B2-%D8%AD%D8%AF%D8%A7%D8%AF%DB%8C%D8%A7%D9%86/6984" target="_blank">شهروز حدادیان</a></address>
      <pre>داوید ویا معتقد است که پپ گواردیولا یکی از بهترین مربیان دنیا است که هر کجا برود با خود موفقیت به همراه می آورد.</pre>
      <p><a href="https://www.tarafdari.com/">طرفداری </a>- منچسترسیتی از زمان روی کار آمدن پپ گواردیولا به افتخارات زیادی دست یافته، اما هنوز در راه کسب لیگ قهرمانان اروپا ناکام مانده است. داوید ویا ستاره سابق تیم ملی اسپانیا که در بارسلونا سابقه همکاری با گواردیولا را داشته در این خصوص به <b>Daily Mirror</b> گفت:</p>
      <blockquote>برای همه مربیان و باشگاه های بزرگ طبیعی است که بر روی قهرمانی در لیگ قهرمانان اروپا تمرکز کنند، زیرا این بهترین تورنمنتی است که شما می توانید به عنوان یک بازیکن در یک باشگاه بازی کنید. پپ طبیعتاً یکی از بهترین مربیان جهان است و بدیهی است که بر روی قهرمانی در تمامی جام ها تمرکز کند. منچسترسیتی تاکنون فاتح این جام نشده است، بنابراین طبیعی است قهرمانی در این جام برای آن ها به یک وسواس بزرگ بدل شود. این بهترین مسابقاتی است که شما می توانید به عنوان بازیکن فوتبال در آن حاضر شوید، اما قهرمانی در این مسابقات برای همه دشوار است، نه فقط برای یک یا دو باشگاه. قهرمانی کار بسیار دشواری است و قاعدتاً شما برای قهرمانی در آن به کارهای زیادی برای انجام دادن نیاز دارید. من از موفقیت پپ در انگلیس تعجب نکردم، زیرا او مربی بزرگی است. دو سال فوق العاده را با او در بارسلونا سپری کردم و او کمک زیادی به من کرد. گواردیولا به هر کجا که برود با خود موفقیت به همراه می آورد. او در اسپانیا مربیگری کرد و موفق بود، در آلمان نیز به همینطور و اکنون در انگلیس موفق است. بنابراین هرکجا که مربیگری کند، موفق خواهد شد، زیرا او یک مربی شگفت انگیز است.</blockquote>
      <p>این بازیکن 37 ساله که در دوران اوجش یکی از بهترین مهاجمان جهان بود، رحیم استرلینگ را به عنوان یکی از بهترین مهاجمان حال حاضر جهان معرفی می کند. وی گفت:</p>
      <blockquote>او بازیکن شگفت انگیزی است، با خصوصیاتی که پیدا کردن آن در هر بازیکن دیگری کار دشواری است. او سریع است، در موقعیت های یک در مقابل یک بسیار خوب عمل می کند و در سال جاری موفق به زدن گل های بسیاری شده است. او سال به سال در حال پیشرفت است و این مهمترین چیز در خصوص یک فوتبالیست است. زمانیکه شما 18، 19، 20 ساله هستید و در بالاترین سطح برای تیم هایی همچون لیورپول و منچسترسیتی بازی می کنید، مهمترین چیز این است که هر سال بهتر شوید. بسیار مهم است که یک بازیکن هر سال رشد کند و استرلینگ به خوبی این کار را انجام داده است. شما می توانید ببینید که او روز به روز و سال به سال بازیکن بهتری شده است و در عین حال هنوز هم بازیکنی جوان است.</blockquote>
      <p><a href="https://www.tarafdari.com/node/1467047">ویا تصمیم گرفته که در ماه ژانویه از دنیای فوتبال خداحافظی کند</a>. وی دوران فوتبالی موفقی در زاراگوزا، والنسیا، بارسلونا، اتلتیکو مادرید، نیویورک سیتی و باشگاه فعلی اش ویسل کوبه داشته است. ویا در این خصوص گفت:</p>
      <blockquote>می دانستم که این روز بالاخره فرا می رسد. فکر می کنم که لحظه فوق العاده ای است و از بابت تصمیمم خوشحالم. این تصمیمی نیست که طی دو یا سه ساعت گرفته باشم. من زمان زیادی را صرف صحبت کردن در این خصوص کردم و مطمئن شدم که این بهترین زمان است، مناسب ترین لحظه برای خداحافظی.</blockquote>
    </article>
  </body>
</html>