<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521311-25-listopadu-tohle-potrebujete-vedet-nejen-o-pondelnim-obchodovani-na-americkych-burzach/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T23:34:42+00:00"/>
    <meta property="og:title" content="25. listopadu: Tohle potřebujete vědět nejen o pondělním obchodování na amerických burzách"/>
    <meta property="og:description" content="Americké akcie v pondělí posílily díky nadějím na pokrok v obchodních rozhovorech mezi Spojenými státy a Čínou. Hlavní indexy uzavřely na nových rekordech. Náladu na trhu podpořila rovněž série zpráv o fúzích a akvizicích."/>
  </head>
  <body>
    <article>
      <h1>25. listopadu: Tohle potřebujete vědět nejen o pondělním obchodování na amerických burzách</h1>
      <address><time datetime="2019-11-25T23:34:42+00:00">25 Nov 2019, 23:34</time> by <a rel="author">Research</a></address>
      <p>
        <i>Americké <a href="https://akcie-cz.kurzy.cz/">akcie</a> v pondělí posílily díky nadějím na pokrok v obchodních rozhovorech mezi Spojenými státy a Čínou. Hlavní indexy uzavřely na nových rekordech. Náladu na trhu podpořila rovněž série zpráv o fúzích a akvizicích.</i>
      </p>
      <p><b>Index <a href="https://www.kurzy.cz/akcie-svet/">Dow</a>, který zahrnuje <a href="https://akcie-cz.kurzy.cz/">akcie</a> třiceti předních amerických podniků, si připsal 0,68 % a obchodování zakončil na 28 066,47 bodu. Širší <a href="https://www.kurzy.cz/akcie-usa/s-and-p-500-7/">index S&amp;P 500</a> vzrostl o 0,75 % na 3 133,64 bodu a technologický <a href="https://www.kurzy.cz/akcie-svet/">index Nasdaq</a> Composite se zvýšil o 1,32 % na 8 632,49 bodu.</b> Index volatility VIX klesl o 3,81 % na 11,8 bodu a výnos 10letých vládních <a href="https://www.kurzy.cz/dluhopisy/">dluhopisů</a> USA se snížil o dva bazické body na 1,75 %. <a href="https://zlato.kurzy.cz/">Ceny zlata</a> a <a href="https://www.kurzy.cz/komodity/stribro-graf-vyvoje-ceny/">stříbra</a> klesly o půl procenta, <a href="https://www.kurzy.cz/komodity/ropa/">ropa</a> naopak o půl procenta zdražila a nejsledovanější <a href="https://www.kurzy.cz/kryptomeny/">kryptoměny</a> přidaly kolem procenta.</p>
      <p>Čínský list Global Times s odvoláním na odborníky blízké čínské vládě napsal, že Čína a Spojené státy jsou blízko k dosažení první fáze obchodní dohody. "Jakýkoliv optimismus na obchodní frontě je vždy vítaný," uvedl podle agentury Reuters analytik Keith Buchanan ze společnosti Globalt.</p>
      <h3>
        <a href="https://www.investicniweb.cz/americke-akcie-tri-roky-s-trumpem-ve-svetle-historie/">3 AKCIOVÉ ROKY S TRUMPEM</a>
      </h3>
      <p><a href="https://akcie-cz.kurzy.cz/">Akcie</a> klenotnictví <b>Tiffany (+6,13 %)</b> zpevnily díky zprávě o tom, že se firma dohodla na svém převzetí francouzskou skupinou <a href="https://www.kurzy.cz/akcie-eu/lvmh-7070/">LVMH</a> za 16,2 miliardy <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>. Výrazně posílily rovněž <a href="https://akcie-cz.kurzy.cz/">akcie</a> makléřské společnosti <b>TD Ameritrade (+7,58 %)</b>, kterou převezme konkurent <b>Charles Schwab (+2,32 %)</b>. Transakce v hodnotě 26 miliard <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> se uskuteční formou výměny <a href="https://akcie-cz.kurzy.cz/">akcií</a>.</p>
      <h3>
        <a href="https://www.investicniweb.cz/akciovy-trh-a-nepodpora-spekulantu/">AKCIOVÉ REKORDY A ZDRŽENLIVOST SPEKULANTŮ</a>
      </h3>
      <p>Na devizovém trhu se <a href="https://www.kurzy.cz/kurzy-men/nejlepsi-kurzy/USD-americky-dolar/">americký dolar</a> vyšplhal na týdenní maximum vůči japonskému jenu. Optimismus ohledně obchodních rozhovorů totiž podkopal poptávku po japonské měně, která je investory považována za bezpečné útočiště v období nejistoty.</p>
      <p>Kolem 22.00 <a href="https://www.kurzy.cz/obec/sec-okres-chrudim/">SEČ</a> si <a href="https://www.kurzy.cz/kurzy-men/nejlepsi-kurzy/USD-americky-dolar/">dolar</a> vůči jenu připisoval 0,3 % na 108,95 <a href="https://www.kurzy.cz/kurzy-men/nejlepsi-kurzy/JPY-japonsky-jen/">JPY</a>. <a href="https://www.kurzy.cz/kurzy-men/nejlepsi-kurzy/EUR-euro/">Euro</a> vůči <a href="https://www.kurzy.cz/kurzy-men/nejlepsi-kurzy/USD-americky-dolar/">dolaru</a> ztrácelo 0,1 % na 1,1010 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>, zatímco <a href="https://www.kurzy.cz/kurzy-men/nejlepsi-kurzy/GBP-britska-libra/">britská libra</a> vykazovala nárůst o zhruba půl procenta a pohybovala se v těsné blízkosti 1,29 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Průzkumy naznačují vítězství vládních konzervativců v předčasných prosincových <a href="https://volby.kurzy.cz/">volbách</a> a investoři doufají, že tento výsledek bude znamenat konec politické nejistoty v Británii.</p>
      <h3>
        <a href="https://www.investicniweb.cz/news-americke-akcie-25-listopadu-2019/">KOMPLETNÍ SHRNUTÍ PONDĚLNÍHO OBCHODOVÁNÍ V USA</a>
      </h3>
      <related>
        <h4>Příbuzné stránky</h4>
        <a href="https://www.kurzy.cz/zpravy/412196-25-listopadu-tohle-potrebujete-vedet-nejen-o-patecnim-obchodovani-na-americkych-burzach/"/>
        <a href="https://www.kurzy.cz/zpravy/390853-25-listopadu-tohle-potrebujete-vedet-nejen-o-stredecnim-obchodovani-na-americkych-burzach/"/>
        <a href="https://www.kurzy.cz/zpravy/481017-25-ledna-tohle-potrebujete-vedet-nejen-o-patecnim-obchodovani-na-americkych-burzach/"/>
        <a href="https://www.kurzy.cz/zpravy/410075-25-rijna-tohle-potrebujete-vedet-nejen-o-uternim-obchodovani-na-americkych-burzach/"/>
        <a href="https://www.kurzy.cz/zpravy/404559-25-cervence-tohle-potrebujete-vedet-nejen-o-pondelnim-obchodovani-na-americkych-burzach/"/>
        <a href="https://www.kurzy.cz/zpravy/406215-25-srpna-tohle-potrebujete-vedet-nejen-o-ctvrtecnim-obchodovani-na-americkych-burzach/"/>
        <a href="https://www.kurzy.cz/zpravy/395475-25-unora-tohle-potrebujete-vedet-nejen-o-ctvrtecnim-obchodovani-na-americkych-burzach/"/>
        <a href="https://www.kurzy.cz/zpravy/382323-25-cervna-tohle-potrebujete-vedet-nejen-o-patecnim-obchodovani-na-americkych-burzach/"/>
        <a href="https://www.kurzy.cz/zpravy/384692-25-srpna-tohle-potrebujete-vedet-nejen-o-uternim-obchodovani-na-americkych-burzach/"/>
        <a href="https://www.kurzy.cz/zpravy/393823-25-ledna-tohle-potrebujete-vedet-nejen-o-pondelnim-obchodovani-na-americkych-burzach/"/>
        <a href="https://www.kurzy.cz/zpravy/400687-25-kvetna-tohle-potrebujete-vedet-nejen-o-stredecnim-obchodovani-na-americkych-burzach/"/>
        <a href="https://www.kurzy.cz/zpravy/386939-25-zari-tohle-potrebujete-vedet-nejen-o-patecnim-obchodovani-na-americkych-burzach/"/>
      </related>
    </article>
  </body>
</html>