<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843555"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T23:01:00+00:00"/>
    <meta property="og:title" content="ব্রিজের ওপর সাঁকো, ঝুঁকি নিয়ে পারাপার"/>
    <meta property="og:description" content="কবে দূর হবে সিলেটের বিশ্বনাথ উপজেলার খাজাঞ্চী ইউনিয়নের তবলপুর গ্রামের বয়ে যাওয়া উজানভাটি খালের পূর্বে মুখে ভাঙা ব্রিজের সাঁকো। এ প্রশ্ন এখন ওই এলাকায় বসবাসরত সবার। দীর্ঘদিন আগে ভেঙে যাওয়া এ ব্রিজটি পুনর্নিমাণ না করায় এলাকাবাসীকে দুর্ভোগ পোহাতে হচ্ছে। ভোগান্তিতে পড়েছেন কয়েক গ্রামের মানুষ। বিকল্প পথ না থাকায় ভাঙা ব্রিজের ওপর বাঁশের সাঁকো বানিয়ে শিক্ষার্থীসহ কয়েক শ মানুষকে এই পথে প্রতিদিন ঝুঁকি নিয়ে পারাপার হতে হচ্ছে। সংশ্লিষ্ট এলাকার ছৈফাগঞ্জ বাজারে আসা-যাওয়া মানুষ, মাদরাসা-বিদ্যালয়ের শিক্ষার্থীসহ এলাকার সর্বস্তরের মানুষ চরম ভোগান্তি পোহাচ্ছেন। স্থানীয়রা জানান, প্রায় ছয় বছর আগে উপজেলার খাজাঞ্চী ইউনিয়নের তবলপুর সংলগ্ন উজানভাটি খালের পূর্বে মুখে দীর্ঘদিনের পুরনো একটি ব্রিজ ভেঙে যায়। ব্রিজটি ভেঙে যাওয়ার কারণে কয়েক গ্রামের কয়েক শ মানুষ দুর্ভোগে পড়েন। ইউনিয়নের বাওয়ানপুর, তবলপুর, নুরপুর মুছেধরপুর, কায়স্থ গ্রামসহ আরো কয়েকটি গ্রামের মানুষ ওই ব্রিজে দিয়ে চলাচল করে আসছেন। স্থানীয় জনপ্রতিনিধিদের জানানো হলেও ব্রিজ মেরামতের কোনো উদ্যোগ নেওয়া হয়নি। ফলে বাধ্য হয়েই এলাকাবাসী এ ব্রিজের ওপর একটি বাঁশের সাঁকো নির্মাণ করেন। এছাড়া…"/>
  </head>
  <body>
    <article>
      <h1>ব্রিজের ওপর সাঁকো, ঝুঁকি নিয়ে পারাপার</h1>
      <address><time datetime="2019-11-25T23:01:00+00:00">25 Nov 2019, 23:01</time> by <a rel="author">বিশ্বনাথ (সিলেট) প্রতিনিধি</a></address>
      <p>কবে দূর হবে সিলেটের বিশ্বনাথ উপজেলার খাজাঞ্চী ইউনিয়নের তবলপুর গ্রামের বয়ে যাওয়া উজানভাটি খালের পূর্বে মুখে ভাঙা ব্রিজের সাঁকো। এ প্রশ্ন এখন ওই এলাকায় বসবাসরত সবার। দীর্ঘদিন আগে ভেঙে যাওয়া এ ব্রিজটি পুনর্নিমাণ না করায় এলাকাবাসীকে দুর্ভোগ পোহাতে হচ্ছে। ভোগান্তিতে পড়েছেন কয়েক গ্রামের মানুষ। বিকল্প পথ না থাকায় ভাঙা ব্রিজের ওপর বাঁশের সাঁকো বানিয়ে শিক্ষার্থীসহ কয়েক শ মানুষকে এই পথে প্রতিদিন ঝুঁকি নিয়ে পারাপার হতে হচ্ছে। সংশ্লিষ্ট এলাকার ছৈফাগঞ্জ বাজারে আসা-যাওয়া মানুষ, মাদরাসা-বিদ্যালয়ের শিক্ষার্থীসহ এলাকার সর্বস্তরের মানুষ চরম ভোগান্তি পোহাচ্ছেন।</p>
      <p>স্থানীয়রা জানান, প্রায় ছয় বছর আগে উপজেলার খাজাঞ্চী ইউনিয়নের তবলপুর সংলগ্ন উজানভাটি খালের পূর্বে মুখে দীর্ঘদিনের পুরনো একটি ব্রিজ ভেঙে যায়। ব্রিজটি ভেঙে যাওয়ার কারণে কয়েক গ্রামের কয়েক শ মানুষ দুর্ভোগে পড়েন। ইউনিয়নের বাওয়ানপুর, তবলপুর, নুরপুর মুছেধরপুর, কায়স্থ গ্রামসহ আরো কয়েকটি গ্রামের মানুষ ওই ব্রিজে দিয়ে চলাচল করে আসছেন। স্থানীয় জনপ্রতিনিধিদের জানানো হলেও ব্রিজ মেরামতের কোনো উদ্যোগ নেওয়া হয়নি।</p>
      <p>ফলে বাধ্য হয়েই এলাকাবাসী এ ব্রিজের ওপর একটি বাঁশের সাঁকো নির্মাণ করেন। এছাড়া অঞ্চলের মানুষ কৃষিনির্ভর হওয়ায় উৎপাদিত সবজি নিয়ে ভাঙা ব্রিজের ওপর দিয়ে পার হতে ভোগান্তি শিকার হতে হচ্ছে। বর্তমানে ওই ব্রিজের ওপর স্থানীয়রা বাঁশ সাঁকো তৈরি করে জীবন ঝুঁকি নিয়ে পারাপার হতে হচ্ছে। পারাপার হতে গিয়ে প্রায়ই নানা দুর্ঘটনার ঘটনা ঘটছে। যেকোনো সময় আরো বড় ধরনের দুর্ঘটনা ঘটতে পারে বলে স্থানীয়রা ধারণা করছেন।</p>
      <p>এ ব্যাপারে তবলপুর গ্রামের ময়নুল ইসলাম বলেন, ব্রিজটি যখন নির্মিত হয়েছিল, তখন সঠিকভাবে নির্মাণ হয়নি। যার ফলে ব্রিজটি প্রায় ছয় বছর আগে ভেঙে যায়। এরপর থেকে আমরা বাঁশের সাঁকো দিয়েই জীবনের ঝুঁকি নিয়ে পারপার করে আসছি।</p>
      <p>ছৈফাগঞ্জ সরকারি প্রাথমিক বিদ্যালয়ের সহকারী শিক্ষক সাজনা বেগম বলেন, আমরা নারী মানুষ এমনিতেই বাঁশের সাঁকো অথবা নৌকা পারাপার ভয় পাই, কি আর করব, জীবন জীবিকার তাগিদে চাকরি করি, এরই জন্য ঝুঁকি নিয়ে ভয়কে দূরে ফেলে ওই ব্রিজের সাঁকো দিয়েই যাতায়াত করতে হয়।</p>
      <p>তিনি আরো বলেন, মুছেধরপুর, তবলপুর, বাওয়ানপুর গ্রামের শিক্ষার্থীরা সুরমা নদীর উত্তর দিকে বহু পথ অতিক্রম করে বিদ্যালয়ে পৌঁছতে হয়। ব্রিজটি মেরামত না হওয়ায় এলাকার শিক্ষার্থীদের বিদ্যালয়ে আসা-যাওয়ায় সমস্যার সৃষ্টি হচ্ছে। </p>
      <p>খাজাঞ্চী ইউপি চেয়ারম্যান তালুকদার গিয়াস উদ্দিন বলেন, এ ব্রিজের বিষয়টি আমি স্থানীয় এমপিকে অবহিত করেছি। খুবই শিগগিরই ব্রিজের মেরামতের কাজ সম্পন্ন হবে বলে তিনি জানান। </p>
    </article>
  </body>
</html>