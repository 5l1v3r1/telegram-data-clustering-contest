<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260633/kypriako-oloklirothikan-oi-synomilies-sto-verolino-anoixto-to-endexomeno-atypis-pentameroys"/>
    <meta property="og:site_name" content="LiFO"/>
    <meta property="article:published_time" content="2019-11-25T23:50:00+00:00"/>
    <meta property="og:title" content="Κυπριακό: Ολοκληρώθηκαν οι συνομιλίες στο Βερολίνο - Ανοιχτό το ενδεχόμενο άτυπης πενταμερούς"/>
    <meta property="og:description" content="Ανοιχτό αφήνει το ενδεχόμενο άτυπης πενταμερούς διάσκεψης για το Κυπριακό, ο Γενικός Γραμματέας του ΟΗΕ, Αντόνιο Γκουτέρες, μετά το τριμερές δείπνο εργασιών για το Κυπριακό στο Βερολίνο."/>
  </head>
  <body>
    <article>
      <h1>Κυπριακό: Ολοκληρώθηκαν οι συνομιλίες στο Βερολίνο - Ανοιχτό το ενδεχόμενο άτυπης πενταμερούς</h1>
      <address><time datetime="2019-11-25T23:50:00+00:00">25 Nov 2019, 23:50</time> by <a rel="author">NEWSROOM</a></address>
      <p>
        <b>Ανοιχτό αφήνει το ενδεχόμενο άτυπης πενταμερούς διάσκεψης για το <a href="https://www.lifo.gr/now/world/260479/kypriako-synantisi-anastasiadi-akintzi-me-gkoyteres-sto-verolino">Κυπριακό</a>, ο Γενικός Γραμματέας του ΟΗΕ, <a href="https://www.lifo.gr/tags/%CE%91%CE%BD%CF%84%CF%8C%CE%BD%CE%B9%CE%BF+%CE%93%CE%BA%CE%BF%CF%85%CF%84%CE%AD%CF%81%CE%B5%CF%82">Αντόνιο Γκουτέρες</a>, μετά το τριμερές δείπνο εργασιών για το Κυπριακό στο Βερολίνο.</b>
      </p>
      <p>Στη δήλωση του Γενικού Γραμματέα του ΟΗΕ, που ακολούθησε με το πέρας των εργασιών, αναφέρεται μεταξύ άλλων ότι «και οι δύο ηγέτες επιβεβαίωσαν εκ νέου τη δέσμευσή τους και την αποφασιστικότητά τους να επιτύχουν μια διευθέτηση βασισμένη σε μια Διζωνική και Δικοινοτική Ομοσπονδία με πολιτική ισότητα, όπως ορίζεται στα σχετικά ψηφίσματα του Συμβουλίου Ασφαλείας».</p>
      <p>Επιπρόσθετα ο Αντόνιο Γκουτέρες επισημαίνει ότι «δεσμεύτηκα να διερευνήσω μαζί με τον Τουρκοκύπριο ηγέτη και τον Ελληνοκύπριο ηγέτη και με τις εγγυήτριες δυνάμεις τη δυνατότητα άτυπης Πενταμερούς διάσκεψης, σε κατάλληλο χρόνο».</p>
      <p>Αναλυτικότερα, μία δήλωση 6 παραγράφων από τον Γενικό Γραμματέα του ΟΗΕ Αντόνιο Γκουτέρες, την οποία προσυπογράφουν Αναστασιάδης και Ακιντζί, ακολούθησε το άτυπο κρίσιμο δείπνο στο Βερολίνο. Μέσω της δήλωσης ο Αντόνιο Γκουτέρες δίνει επί της ουσίας παράταση στη διαδικασία και ξεκινά διερεύνηση με ανοικτή ημερομηνία για πενταμερή. Σύμφωνα με το Cyprustimes.com, η δήλωση Γκουτέρες μεταφράζεται σε win-win situation, εν αναμονή βεβαίως αντίδρασης από την Άγκυρα που το μόνο που πέτυχε είναι να μην καθοριστεί η άτυπη πενταμερής, κάτι που ωστόσο ήταν αναμενόμενο.</p>
      <p>Στην δήλωση του Αντόνιο Γκουτέρες γίνεται αναφορά στις εγγυήτριες δυνάμεις, δηλώνεται δέσμευση στην επιδιωκόμενη μορφή λύσης και καταγράφεται η αποφασιστικότητα Γκουτέρες για συνέχιση των διαβουλεύσεων. Μέσω της δήλωσης του αυτής ο Γενικός Γραμματέας κρατά ζωντανή τη διαδικασία και ξεκινά διερεύνηση για πενταμερή.</p>
      <p>Στην ανακοίνωση αναφέρεται ότι οι δύο ηγέτες επαναβεβαίωσαν την δέσμευση τους στην κοινή διακήρυξη της 11 Φεβρουαρίου 2014, στις συγκλίσεις που οδήγησαν στο Κραν Μοντανά και τα έξι σημεία του πλαισίου Γκουτέρες. Στην ανακοίνωση του ο Γκουτέρες κατονομάζει το επόμενο βήμα στο Κυπριακό, κάνοντας λόγο για άτυπη πενταμερή με ανοικτή όμως την ημερομηνία.</p>
      <p>Η δήλωση εκδόθηκε αμέσως μετά την ολοκλήρωση του δείπνου, διάρκειας 2,5 ωρών περίπου, όπου ανασκοπήθηκαν οι προσπάθειες για μια συνολική διευθέτηση του Κυπριακού. Όπως αναφέρεται στη δήλωση, «οι συζητήσεις μας ήταν εστιασμένες και ειλικρινείς».</p>
      <p>Με πληροφορίες από Cyprustimes / Philenews /SigmaLive</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/260479/kypriako-synantisi-anastasiadi-akintzi-me-gkoyteres-sto-verolino"/>
      </related>
    </article>
  </body>
</html>