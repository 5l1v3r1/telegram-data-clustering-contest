<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904185.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T23:07:00+00:00"/>
    <meta property="og:title" content="چرا امارات و عربستان در قبال ایران تغییر موضع دادند؟"/>
    <meta property="og:description" content="به گزارش فارس، یک رسانه نزدیک به قطر نوشت، عربستان سعودی و امارات با توجه به منافع خود و عدم شفافیت موضع‌گیری آمریکا به ویژه در شرایط حساس منطقه، موضع خود را در قبال جمهوری اسلامی ایران تغییر دادند و راه دیگری در پیش گرفتند به طوریکه امارات ترجیح داد توافق با ایران را برگزیند و در مقابل عربستان سعودی از موضع پیشین خود در قبال ایران کوتاه آمد."/>
  </head>
  <body>
    <article>
      <h1>چرا امارات و عربستان در قبال ایران تغییر موضع دادند؟</h1>
      <address>
        <time datetime="2019-11-25T23:07:00+00:00">25 Nov 2019, 23:07</time>
      </address>
      <p>رسانه‌ای قطری نوشت، عربستان سعودی و امارات پس از زورآزمایی با ایران به این نتیجه رسیدند که مقابله با جمهوری اسلامی به سود آنها نیست و از طرفی دیگر، آمریکا شریک قابل اعتمادی برای آنها به شمار نمی‌رود.</p>
      <p>به گزارش فارس، یک رسانه نزدیک به قطر نوشت، عربستان سعودی و امارات با توجه به منافع خود و عدم شفافیت موضع‌گیری آمریکا به ویژه در شرایط حساس منطقه، موضع خود را در قبال جمهوری اسلامی ایران تغییر دادند و راه دیگری در پیش گرفتند به طوریکه امارات ترجیح داد توافق با ایران را برگزیند و در مقابل عربستان سعودی از موضع پیشین خود در قبال ایران کوتاه آمد.</p>
      <p>وبگاه خبری تحلیلی «الخلیج آنلاین» در گزارش جدید خود، در ذیل عنوان «تناقض امارات» نوشته است، هم‌زمان با رقابت شدید آمریکا و فرانسه در خلیج فارس،‌ تناقض موضع امارت نیز بیش از پیش آشکار شده است. این کشور که به ائتلاف دریایی آمریکا پیوسته است، هم‌زمان ائتلاف اروپا به رهبری فرانسه را نیز میزبانی می‌کند.</p>
      <p>بر اساس این گزارش، با وجود آنکه که هر دو هم‌پیمان امارات، ایران را به اجرای عملیات «تروریستی» در خلیج فارس متهم می‌کنند،‌ اما با این حال،‌ توافقی کامل میان امارات و ایران وجود دارد. به طوریکه دیدارهای فشرده‌ای میان این دو کشور برگزار شده و همچنین چند توافق به امضای طرفین رسیده است.</p>
      <p>در همین ارتباط،‌ انور قرقاش وزیرخارجه امارات در روز دهم نوامبر ماه جاری گفت: «کشورهای خلیج [فارس] باید بر سر میز مذاکره با ایران بنشینند از طرفی، در رابطه با موضوع مقابله با حمله‌های غیرقابل قبول، که منجر به کاهش صلح شده است، حتما باید نگرش‌های مشترکی وجود داشته باشد به ویژه از جانب آمریکا».</p>
      <p>قرقاش در ادامه گفت:‌ «تنش با ایران به نفع هیچ طرفی نیست از این رو امیدواریم با تلاش،‌ گشایشی برای یک فرایند سیاسی نتیجه‌دار با هدف حل مسائل امنیتی در منطقه ایجاد کنیم».</p>
      <p>در روز دهم نوامبر سال ۲۰۱۹، پس از ایجاد روابط سیاسی و تجاری امارات با ایران،‌ جمهوری اسلامی ایران، روابط خود با این کشور را «بسیار خوب» توصیف کرد. از طرفی دیگر،‌ ایران و امارات در ابتدای ماه آگوست سال ۲۰۱۹، تفاهم‌نامه‌ای در زمینه گسترش همکاری‌ها امضا کردند که هدف آن حفاظت از امنیت مرزهای دریایی بود. در مقابل، ناظران، این گام را «خنجر از پشت به عربستان سعودی» خواندند. این در حالی است که امارات، با آنکه قطب دوم ائتلاف مشترک خود با عربستان به شمار می‌رفت، پیشتر به طور ناگهانی از یمن عقب‌نشینی کرده بود.</p>
      <p><b>موضع عربستان</b><br/>هم‌زمان با حضور نظامیان آمریکایی در عربستان سعودی، موضع این کشور درباره تنش با ایران رو به کاستی نهاده است تا جایی که برخی از خبرها از وساطت میان عربستان و ایران حکایت داشت که عربستان نیز به آنها عکس‌العمل نشان داد.</p>
      <p> سلمان بن عبدالعزیز شاه عربستان سعودی نیز در سخنرانی خود، در بیستم نوامبر ماه جاری،‌ تاکید کرد «کشور امیدوار است که نظام ایران، دوراندیش باشد و بداند که هیچ راهی برای پشت‌سر گذاشتن موضع بین‌المللی مگر با کنار گذاشتن افکار توسعه‌طلبانه‌ و خرابکارانه وجود ندارد؛ افکاری که پیش از دیگران، به ملت خود این کشور آسیب رسانده است».</p>
      <p>محمود علوش تحلیلگر سیاسی لبنانی در ارتباط با موضع امارات گفت: «به نفع امارات است که از گزند شراره آتش تنش‌ها در خلیج [فارس] به دور باشد».</p>
      <p>علوش در ادامه می‌افزاید که بیشترین دستاورد روابط ایران و امارات «توافق بر سر کنار گذاشتن امارات از  شراره‌های تنش در خلیج [فارس] و در مقابل نیز فاصله گرفتن بیشتر این کشور از عربستان سعودی در جنگ با یمن است. که این طبیعتا برای هر دو طرف یک دستاورد به شمار می‌رود».</p>
      <p>علوش چنین ادامه می‌دهد «تردید آمریکا در مقابله با تهران به امارات این انگیزه را داد که چند گام فردی در راستای کاهش تنش با ایران اتخاذ کند که این گام‌ها نیز مورد تایید آمریکا بودند زیرا این گام‌ها به ترامپ در جلوگیری از افزایش دامنه‌ تنش‌ها کمک می‌کند».</p>
      <p>علوش ادامه توضیح می‌دهد «عربستان هم به سبب شفاف نبودن موضع آمریکا،‌ رغبتی به ادامه مقابله با ایران ندارد از طرفی دیگر، این کشور بر به نتیجه رسیدن فرصت‌های حل و فصل [درگیری]  با حوثی‌ها متمرکز شده است. نقش امارات نیز در حال حاضر به سود جهت‌گیری‌های بن سلمان است؛ بن سلمانی که به دنبال پایان دادن جنگ در یمن است».</p>
      <p>این گزارش واکنش‌های ایران را نیز در قبال این تغییر موضع روایت کرده و در این رابطه به بیانیه وزارت خارجه ایران در روز 9 نوامبر اشاره کرده است. در این بیانیه، جمهوری اسلامی چنین واکنش نشان داده است «ائتلاف‌های آمریکا در طول تاریخ، در حد اسم باقی مانده است نه بیشتر؛ نه تنها باعث برقراری امنیت نشده است بلکه امنیت و ثبات جهان را نیز به مخاطره انداخته است».</p>
      <p>در این بیانیه آمده است: «آمریکا با سوء استفاده از نام برخی کشورها به ائتلاف خود صبغه‌ قانونی بخشیده است» در این بیانیه در ادامه اشاره شده است «آمریکا طمع‌ها و برخی اهداف خود را در پشت چند کشور شرکت کننده در این ائتلاف پنهان کرده است که این نشان دهنده ضعف و نیاز این کشور به مشروعیت بین‌المللی است».</p>
      <p>وزارت خارجه ایران  از کشورهای منطقه خواسته است به توان خود و امکانات کشورهای همسایه تکیه داشته باشند تا منطقه از امنیت و ثباتی پایدار و فراگیر برخوردار شود».</p>
      <p>در این بیانیه تاکید شده است «ایران به عنوان کشوری که طولانی‌ترین ساحل را در خلیج [فارس] دارد با تمام قدرت تلاش خود را برای حفاظت از منافع اقتصادی و امنیتی  در خلیج فارس از جمله امنیت و ایمنی کشتیرانی را ادامه خواهد داد».</p>
    </article>
  </body>
</html>