<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419254"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T23:18:00+00:00"/>
    <meta property="og:title" content="רבני אירופה נלחמים ב'גיורי הקפיצה'"/>
    <meta property="og:description" content="אחד הנושאים המרכזיים בכינוס רבני אירופה בז'נבה הוא הגיור. הרב משה לבל מסביר לערוץ 7 את המורכבות ואת הדרישות. צפו."/>
  </head>
  <body>
    <article>
      <h1>רבני אירופה נלחמים ב'גיורי הקפיצה'</h1>
      <address>
        <time datetime="2019-11-25T23:18:00+00:00">25 Nov 2019, 23:18</time>
      </address>
      <p>בהיכל בית הכנסת הגדול 'בית ישראל' שבז'נבה שוויץ נפתח היום (שני) כינוס הוועדה המתמדת של 'ועידת רבני אירופה'.</p>
      <p>אחד הנושאים העיקריים שעוסקים בהם הרבנים הוא הגיור. הנושא אף קיבל התייחסות במכתבם של הרב חיים קנייבסקי והרב גרשון אדלשטיין. "על אודות הגיורים", כותבים הרבנים, "יש לעורר ולהזכיר את הידוע לגייר רק על ידי בית דין קבוע וחשוב, ולקבל רק גירי אמת שהתגיירו בבתי דינים כאלו כפי שכבר הורו בעבר".</p>
      <p>יו"ר הועדה המתמדת אב בית הדין לונדון הרב מנחם געללי אמר במושב הפתיחה: "לצד הכאב בנושאים רבים שנשמע במהלך הכינוס אנו יכולים לדווח בנושא הגיורים בסיפוק רב על שדרוג משמעותי בקבלת הקריטריונים האחידים ושיתוף פעולה בנושאי הגיורים בכל בתי הדין באירופה ובישראל'.</p>
      <p>הרב געללי דיווח למשתתפים על התקדמות משמעותית בנושא תקנות וסדרי העבודה בבתי הדין באירופה לפי המתווה עליו הוחלט בועידת אנטוורפן שהתקיימה לפני כחצי שנה.</p>
      <p>במהלך המושב דנו הרבנים במצב הפוליטי המשתנה באירופה והאנטישמיות הגואה. החשש מהשלכות חיזוק הימין הקיצוני בגרמניה צרפת ובאוסטריה והחקיקה נגד השחיטה בבלגיה במיוחד ויוזמות חקיקה נגד השחיטה וברית המילה במדינות נוספות.</p>
      <p>נשיא ועידת רבני אירופה, הרב פנחס גולדשמידט, סקר בהרחבה את פעילות הועידה מול מוסדות האיחוד האירופי ומדינות אירופאיות שונות כדי להדוף יוזמות חקיקה בנושאי השחיטה הכשרה וברית המילה.</p>
      <p>"נמשיך במאבק בגיורי הקפיצה כהחלטתנו המשותפת עם הרב הראשי לישראל בהכוונת מרנן ורבנן גדולי ישראל", אמר הרב גולדשמידט, "המדיניות ברורה ולפיה יתקיימו גיורים אך ורק בבתי דין חשובים וקבועים. יישום ההחלטות שנתקבלו יביאו לתיקון בנושאים הנוגעים לציפור נפשם של הקהילות באירופה". הרב גולדשמידט שיבח את העוסקים במלאכה המנהל הרבני של הועידה וחבר בד"ץ מוסקבה הרב משה לבל והרב ישראל פרידמן על עבודתם במסירות יומם וליל במשך חודשים ארוכים לגיבוש ההסכמות ויישומם.</p>
      <p>ערב פתיחת הועדה המתמדת נועדו הרב פנחס גולדשמידט והרב משה לבל עם הרבנים הראשיים לישראל לתיאום עמדות, ולחיזוק והידוק הקשר הרצוף עם רבני ודייני הועידה.</p>
      <p>טוען....</p>
    </article>
  </body>
</html>