<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000113198"/>
    <meta property="og:site_name" content="MGR Online"/>
    <meta property="article:published_time" content="2019-11-25T23:47:00+00:00"/>
    <meta property="og:title" content="เครื่องฉีดเรซินระเบิดไฟไหม้โรงงานนายก อบต.คนดังตาคลีวอด คนงานวิ่งหนีตายระทึก"/>
    <meta property="og:description" content="นครสวรรค์ - จนท.ระดมรถดับเพลิงนับสิบคันฉีดน้ำดับไฟกันโกลาหล..เครื่องฉีดเรซินระเบิดไฟลามไหม้โรงงานผลิตไฟเบอร์ทำชิ้นส่วนหลังคารถแทรกเตอร์-เรือของนายก อบต.คนดังตาคลีวอด คนงานหนีตายระทึก เป็นลม 1 สำลักควันอีก 1"/>
  </head>
  <body>
    <article>
      <h1>เครื่องฉีดเรซินระเบิดไฟไหม้โรงงานนายก อบต.คนดังตาคลีวอด คนงานวิ่งหนีตายระทึก</h1>
      <address><time datetime="2019-11-25T23:47:00+00:00">25 Nov 2019, 23:47</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011710806.JPEG"/>
      </figure>
      <p>
        <b>นครสวรรค์ - จนท.ระดมรถดับเพลิงนับสิบคันฉีดน้ำดับไฟกันโกลาหล..เครื่องฉีดเรซินระเบิดไฟลามไหม้โรงงานผลิตไฟเบอร์ทำชิ้นส่วนหลังคารถแทรกเตอร์-เรือของนายก อบต.คนดังตาคลีวอด คนงานหนีตายระทึก เป็นลม 1 สำลักควันอีก 1</b>
      </p>
      <figure>
        <iframe src="https://www.youtube.com/embed/mSOn37VUhRM" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011710804.JPEG"/>
      </figure>
      <p>พ.ต.ท.ชยพัทธ์ กล่ำพารา สว.(สอบสวน) สภ.ตาคลี จ.นครสวรรค์ ได้รับแจ้งเหตุจากสายตรวจ ต.พรหมนิมิต อ.ตาคลี จ.นครสวรรค์ ว่าเกิดเหตุไฟไหม้โรงงาน บริษัท ส.จ.ช่องแคยนต์ 1997 ประเทศไทย จำกัด บริเวณแยกบ้านหนองหญ้ารังกา พื้นที่หมู่ 6 ต.พรหมนิมิต วานนี้ (25 พ.ย.) จึงพร้อมด้วย พ.ต.อ.เดชา ศรีชัย ผกก., พ.ต.ท.นรินทร์ ผิวหอม รอง ผกก.ป., พ.ต.ท.ภฤศ ฉายวัฒนะ รอง ผกก.สส., พ.ต.ท.วรายุทธ กิติชัยชนานนท์ สวป. ไปตรวจสอบ <br/><br/>และวิทยุขอรถดับเพลิงจากเทศบาลตำบลช่องแค เทศบาลเมืองตาคลี อบต.ใกล้เคียงอีกหลายแห่ง และหน่วยกู้ภัยมูลนิธิการกุศลตาคลี หน่วยกู้ภัยร่วมกตัญญูพรหมนิมิต ระดมรถดับเพลิงกว่า 10 คันมาสกัดไฟที่กำลังลุกโหมอย่างบ้าคลั่ง และลุกลามไปทั่วอย่างรวดเร็ว ซึ่งขณะเกิดเหตุยังมีคนงานหลายรายต่างต้องวิ่งหนีตายออกมากันอย่างจ้าละหวั่น และบางรายถึงขนาดสำลักควัน เพื่อนร่วมงานที่เหลือต้องช่วยกันหามประคองตัวออกมากันอย่างทุลักทุเล</p>
      <figure>
        <img src="https://mpics.mgronline.com/pics/Images/562000011710805.JPEG"/>
      </figure>
      <p>หลังเหตุการณ์ผ่านไปได้ประมาณครึ่งชั่วโมงเจ้าหน้าที่จึงควบคุมเพลิงเอาไว้ได้สำเร็จ แต่จากการตรวจสอบพบว่าเพลิงได้ลุกไหม้เผาโรงงานจนเสียหายไปกว่า 90 เปอร์เซ็นต์ โดยเฉพาะเครื่องจักรกล และอุปกรณ์ต่างๆ ถูกไฟไหม้เสียหายทั้งหมด <br/><br/>ส่วนในที่เกิดเหตุพบว่ามีผู้ได้รับผลกระทบจากเหตุการณ์เป็นคนงานหญิง 2 ราย รายหนึ่งเป็นลมตกใจกับเหตุการณ์ที่เกิดขึ้น อีกรายหนึ่งสำลักควัน เจ้าหน้าที่กู้ภัยจึงได้รีบช่วยกันปฐมพยาบาลก่อนจะนำตัวส่งโรงพยาบาลในเวลาต่อมา</p>
      <figure>
        <img src="https://mpics.mgronline.com/pics/Images/562000011710801.JPEG"/>
      </figure>
      <p>สำหรับ บริษัท ส.จ.ช่องแคยนต์ 1997 ประเทศไทย จำกัด เป็นโรงงานของนายสมเกียรติ คงทิม อายุ 52 ปี นายก อบต.พรหมนิมิต ตั้งบนพื้นที่กว่า 5 ไร่ และเป็นโรงงานผลิตชิ้นส่วนหลังคาไฟเบอร์รถแทรกเตอร์และเรือไฟเบอร์กลาส ซึ่งมีเครื่องจักรยนต์อยู่หลายเครื่อง <br/><br/>คนงานที่อยู่ในเหตุการณ์รายหนึ่งเล่าว่า ขณะที่กำลังทำงานกันอยู่นั้น จู่ๆ เครื่องยนต์ที่ใช้ฉีดเรซินก็ระเบิดเสียงดังสนั่น พร้อมกับเกิดประกายไฟกระจายเป็นวงกว้างไปถูกสารไวไฟ จนทำให้เกิดไฟไหม้ลุกลามขึ้นอย่างรวดเร็ว ซึ่งคนงานหลายคนพยายามนำถังดับเพลิงมาช่วยกันฉีดสกัดไฟแล้วแต่ไม่สามารถควบคุมสถานการณ์ได้ จึงรีบพากันวิ่งหนีตายออกมาได้ก่อนที่เพลิงจะลุกลามเผาไหม้แทบทั้งโรงงาน<br/><br/>เบื้องต้นเจ้าหน้าที่หน่วยพิสูจน์หลักฐานได้เดินทางเข้าตรวจสอบที่เกิดเหตุ ซึ่งต้องมีการเก็บหลักฐานต่างๆ รวมถึงสอบปากคำพยานแวดล้อมก่อนที่จะมีการระบุสาเหตุที่เกิดขึ้น ส่วนมูลค่าความเสียหายมีการประมาณไว้ไม่ต่ำกว่า 5 ล้านบาท</p>
      <figure>
        <img src="https://mpics.mgronline.com/pics/Images/562000011710802.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000113198"/>
      </related>
    </article>
  </body>
</html>