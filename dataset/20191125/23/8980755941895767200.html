<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/sarri-e-dybala-che-schiaffo-ad-allegri-paulo-e-un-attaccante-alt-99805"/>
    <meta property="og:site_name" content="il BiancoNero"/>
    <meta property="article:published_time" content="2019-11-25T23:00:00+00:00"/>
    <meta property="og:title" content="Sarri e Dybala, che schiaffo ad Allegri: 'Paulo è un attaccante', altro che tuttocampista..."/>
    <meta property="og:description" content="No, non è più la Juve di Max Allegri. Forse non è ancora in tutto e per tutto la Juve di Maurizio Sarri, ma nonostante le critiche che accompagnano il gioco di una squadra che fin"/>
  </head>
  <body>
    <article>
      <h1>Sarri e Dybala, che schiaffo ad Allegri: 'Paulo è un attaccante', altro che tuttocampista...</h1>
      <address><time datetime="2019-11-25T23:00:00+00:00">25 Nov 2019, 23:00</time> by <a rel="author">Nicola Balice</a></address>
      <p><b>No, non è più la Juve di Max Allegri. Forse non è ancora in tutto e per tutto la Juve di Maurizio Sarri,</b> ma nonostante le critiche che accompagnano il gioco di una squadra che fin qui ha sempre vinto o quasi, è giusto prendere atto che ci si sta allontanando a passi spediti dalla versione brutta e vincente di Allegri. Alcuni giocatori ne sono l'emblema, uno in particolare: Paulo <b>Dybala. Che appena può rivendica la sua nuova vita, più vicino alla porta è, più si diverte e più incide. La certificazione oggi anche nelle parole dello stesso Sarri, che da un lato allontana l'ipotesi di un tridente composto da Dybala, Gonzalo Higuain e Cristiano Ronaldo. Dall'altro spiega perché senza troppi giri di parole. Chiudendo nel cassetto del passato i fantasmi della gestione Allegri.</b></p>
      <p><b>NODO JOYA </b>- “<i>È vero che segna meno ma fa da raccordo e ci permette di uscire con la sua tecnica. Ho sempre sostenuto che Paulo sia un giocatore che deve fare il <b>tuttocampista</b> perché nella costruzione del gioco riesce ad arrivare a chiudere. È fondamentale nel gioco della squadra</i>”: <b>30 novembre 2018, così Allegri si espose prima di un match con la Fiorentina. “<i>Dybala è un attaccante, non è un trequartista</i>”: 25 novembre 2019, così invece Sarri chiude la questione sull'identità tattica del numero dieci bianconero.</b> Due punti di vista completamente diversi, due modi opposti per cercare di tirare fuori il meglio da Dybala nel contesto della squadra in cui gioca. Oggi la via è segnata, la Joya è una delle due punte, con caratteristiche diverse da quelle di Higuain e Ronaldo ma compatibile ad entrambi, meglio una rotazione continua che doverlo forzare a fare un lavoro non suo. Che invece era l'Allegri-pensiero, in un sistema di gioco diverso, al fianco o soprattutto alle spalle di Ronaldo e Mandzukic. <b>Il caso per ora è chiuso, il tempo dirà chi ha ragione, mentre Dybala si è già schierato apertamente dalla parte di Sarri.</b> Che forse non è ancora riuscito a trasformare questa Juve nella sua squadra ideale. Ma che sta anche dimostrando che questa no, non è più la Juve di Allegri.</p>
      <p>
        <b>Dybala con Allegri e Dybala con Sarri: ecco i numeri a confronto nelle ultime due annate. Trovate tutto nella nostra gallery dedicata</b>
      </p>
      <figure>
        <img src="https://cdn.ilbianconero.com/images/2019-02/Dybala.Juve.2018.19.esulta.Bologna.1400x840.jpg"/>
        <figcaption>Nelle prime 15 partite della scorsa stagione, Dybala aveva totalizzato appena 2 reti</figcaption>
      </figure>
      <figure>
        <img src="https://cdn.ilbianconero.com/images/2018-08/dybala.juve.2018.19.capitano.1400x840.jpg"/>
        <figcaption>Nonostante giocasse alle spalle dell'attaccante, Paulo mise a segno il primo assist in campionato dopo un intero girone. 29 dicembre, 19esima giornata contro la Samp</figcaption>
      </figure>
      <figure>
        <img src="https://cdn.ilbianconero.com/images/2018-10/Dybala.Juve.2018.19.esultanza.Young.Boys.1400x840.jpg"/>
        <figcaption>Solo in Champions uscì il vero Dybala: 5 gol in 9 partite</figcaption>
      </figure>
      <figure>
        <img src="https://cdn.ilbianconero.com/images/2019-10/dybala.juve.2019.2020.maschera.1400x840.jpg"/>
        <figcaption>Nelle prime 15 partite di questa stagione, Dybala è già a quota 6 gol</figcaption>
      </figure>
      <figure>
        <img src="https://cdn.ilbianconero.com/images/2019-11/dybala.juve.2019.2020.controllo.1400x840.jpg"/>
        <figcaption>In questa stagione viaggia con la media di un gol ogni due partite</figcaption>
      </figure>
      <figure>
        <img src="https://cdn.ilbianconero.com/images/2019-11/dybala.juve.2019.20.esulta.milan.1400x840.jpg"/>
        <figcaption>Sarri ha trovato la quadra per il suo numero 10?</figcaption>
      </figure>
    </article>
  </body>
</html>