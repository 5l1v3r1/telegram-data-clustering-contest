<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474665-skoro-sukces-to-i-wyzwanie-czas-postawic-na-dobra-kulture"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T23:17:59+00:00"/>
    <meta property="og:title" content="Skoro sukces, to i wyzwanie. Czas postawić na dobrą kulturę! Taką, która pociąga, podnosi i formuje"/>
    <meta property="og:description" content="To jedno z kluczowych wyzwań świata mediów. Przez lata tłumaczono nam, że kultura jest lewacka, bo taki jest mainstream, bo tam są pieniądze. Dziś pieniądze i media są po stronie konserwatywnej. To ważne wyzwanie. Ni..."/>
  </head>
  <body>
    <article>
      <h1>Skoro sukces, to i wyzwanie. Czas postawić na dobrą kulturę! Taką, która pociąga, podnosi i formuje</h1>
      <address><time datetime="2019-11-25T23:17:59+00:00">25 Nov 2019, 23:17</time> by <a rel="author" href="https://wpolityce.pl/autorzy/279-marzena-nykiel-2" target="_blank">Marzena Nykiel</a></address>
      <p>
        <b>Skoro tyle pochwał płynie z każdej strony przy okazji Eurowizji Junior, jedna mała łyżka dziegciu nie zaszkodzi. Sukces wygranej, rewelacyjna realizacja, świetnie zdany egzamin logistyczny to przestrzeń do dużej pochwały i gratulacji. Pozostaje jeszcze sfera wartości , tego jaką Polskę promujemy i jaki przekaz niesiemy. Nie tylko za granicę, ale i w kraju. Czas poddać tę przestrzeń analizie i wyciągnąć wnioski.</b>
      </p>
      <p>Szalenie uderzył mnie logotyp Eurowizji Junior. W głowę zachodzę jak można było zastąpić Polskę Silesią! I to podczas organizowanej po raz pierwszy w Polsce światowej imprezy o takiej skali. Ktoś pewnie nie zauważył, ktoś inny nie dopatrzył, wyszło źle. Zastanawiający jest jednak sam przekaz Eurowizji. Świat wartości, który niesie. Od lat widać, o czym często pisaliśmy na naszym portalu, że festiwal został zawłaszczony przez lewacki nurt. Najwyraźniej bezdyskusyjnie, bo nawet w polskim wydaniu poszliśmy po wyznaczonym kursie. Czy można tę przestrzeń w jakiś sposób odbić? Z pewnością trzeba podjąć jakikolwiek wysiłek, przynajmniej na poziomie, na którym mamy moc sprawczą.</p>
      <p>Cieszy światowy sukces muzyczny polskich nastolatek. Pojawia się jednak fundamentalne pytanie, jak Telewizja Polska realizuje swoją misję w procesie wyłaniania młodych talentów i ich dalszego formowania, zagospodarowania w popkulturze, w kreowaniu nowych idoli dla polskiej młodzieży? Czy droga, którą obserwujemy jest naprawdę najlepsza? Czy szczytem rozwoju jest udawanie przez 12-letnie dzieci dorosłych? Jakie wzorce otrzymują nastolatki w ich wieku? Czy zamiast mówić do znudzenia o fanach i karierze, nie można byłoby postawić na mówienie o pasji, pracy nad sobą, rozwoju? Przy takiej ilości młodych talentów, polski przemysł muzyczny powinien zostać nasycony wartościową muzyką, a ze sceny powinni spoglądać ludzie, którzy pociągają za sobą rówieśników do wartościowej przygody, do wyzwań, do dobrego działania.</p>
      <p>
        <b>Czas podjąć dyskusję o misji i wychowaniu. W przestrzeń tak istotną, jak formowanie młodego widza, powinny zostać zaangażowane wszelkie wysiłki programowe i finansowane. Oczywiście, najłatwiej jest wydać z siebie produkt skrojony na miarę obowiązującej dziś w świecie popkultury, która dobrze się sprzeda. Ale czy naprawdę chcemy formatować kolejne pokolenia lolitek? Czas postawić na mocną, atrakcyjną kulturę. Taką, która pociąga, podnosi i formuje. To jedno z kluczowych wyzwań świata mediów. Przez lata tłumaczono nam, że kultura jest lewacka, bo taki jest mainstream, bo tam są pieniądze. Dziś pieniądze i media są po stronie konserwatywnej. To ważne wyzwanie. Nie wolno go zbagatelizować.</b>
      </p>
    </article>
  </body>
</html>