<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/campanie-de-represiune-in-arabia-saudita-noua-persoane-printre-care-jurnalisti-si-scriitori-au-fost-arestate_1406730.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T23:00:48+00:00"/>
    <meta property="og:title" content="Campanie de represiune în Arabia Saudită! Nouă persoane, printre care jurnaliști și scriitori, au fost arestate"/>
    <meta property="og:description" content="Cel puţin nouă persoane, printre care jurnalişti şi scriitori, au fost arestate în Arabia Saudită, într-o nouă campanie de represiune, au..."/>
  </head>
  <body>
    <article>
      <h1>Campanie de represiune în Arabia Saudită! Nouă persoane, printre care jurnaliști și scriitori, au fost arestate</h1>
      <address><time datetime="2019-11-25T23:00:48+00:00">25 Nov 2019, 23:00</time> by <a rel="author">Maria Stan</a></address>
      <p>Cel puţin nouă persoane, printre care jurnalişti şi scriitori, au fost arestate în Arabia Saudită, într-o nouă campanie de represiune, au transmis luni diferite organizaţii, potrivit AFP.</p>
      <p>"Autorităţile saudite au efectuat noi arestări ale unor jurnalişti, scriitori şi militanţi, bărbaţi şi femei, în ultimele zile", a precizat într-un comunicat organizaţia ALQST, activă în domeniul drepturilor omului în Arabia Saudită.</p>
      <p>"Ele şi-au sporit de asemenea tortura, hărţuirea sexuală şi abuzurile împotriva prizonierilor de conştiinţă existenţi", a denunţat această asociaţie, care îşi are sediul la Londra.</p>
      <p>Organizaţia saudită 'Prizonieri de conştiinţă', care urmăreşte soarta prizonierilor politici în regat, a confirmat arestarea a nouă persoane.</p>
      <p>Organizaţia a precizat pe Twitter că scriitorul Suleiman al-Nasser a fost arestat "din cauza opiniilor sale", iar bloggerul Fouad al-Farhan, pentru "activităţile sale intelectuale".</p>
      <p>Autorităţile saudite nu au făcut niciun comentariu deocamdată.</p>
      <p>Arestările survin în contextul în care militanţii pentru drepturile omului denunţă represiunea tot mai mare la care sunt supuşi, în special de când Mohammed bin Salman a devenit prinţ moştenitor.</p>
      <p>Regatul saudit a stârnit un val de indignare la nivel mondial după uciderea jurnalistului saudit Jamal Khashoggi de către agenţi saudiţi în consulatul ţării sale la Istanbul în octombrie 2018.</p>
      <p>Această crimă a dus la o analiză fără precedent a bilanţului regatului în privinţa drepturilor omului, în special a represiunii împotriva militantelor, dintre care multe au denunţat acte de hărţuire sexuală şi de tortură în detenţie.</p>
      <p>Procurorii saudiţi au respins aceste acuzaţii.</p>
      <p>Riadul s-a confruntat cu o presiune din partea guvernelor occidentale pentru a elibera aceste militante, majoritatea arestate în ajunul ridicării interdicţiei pentru femei de a conduce maşini anul trecut.</p>
      <p>În aprilie, cel puţin nouă scriitori, universitari şi bloggeri, între care doi cetăţeni americani, au fost arestaţi.</p>
    </article>
  </body>
</html>