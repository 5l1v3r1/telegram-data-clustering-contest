<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23514251-premier-league-jucatorii-lui-chelsea-sunt-amendati-20-000-daca-intarzie-antrenament-liverpool-cumparat-3-75-milioane-lire-casa-lui-brendan-rodgers-stea-klopp-gratis-salariile-managerilor-din-echipele-.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T23:10:00+00:00"/>
    <meta property="og:title" content="Premier League: Jucătorii lui Chelsea sunt amendați cu 20.000£ dacă întârzie la antrenament; Liverpool a cumpărat cu 3,75 de milioane de lire casa lui Brendan Rodgers ca să stea Klopp gratis în ea; Salariile managerilor din echipele de top; Raheem Sterling pune condiții la City ca să semneze pentru salariul de 450.000£ pe săptămână"/>
    <meta property="og:description" content="Frank Lampard îi sancționează pe jucători cu amenzi proporționale cu salariile / Klopp stă într-o casă atât de mare că ar putea locui cu echipa în ea / Totuși, neamțul este"/>
  </head>
  <body>
    <article>
      <h1>Premier League: Jucătorii lui Chelsea sunt amendați cu 20.000£ dacă întârzie la antrenament; Liverpool a cumpărat cu 3,75 de milioane de lire casa lui Brendan Rodgers ca să stea Klopp gratis în ea; Salariile managerilor din echipele de top; Raheem Sterling pune condiții la City ca să semneze pentru salariul de 450.000£ pe săptămână</h1>
      <address><time datetime="2019-11-25T23:10:00+00:00">25 Nov 2019, 23:10</time> by <a rel="author">A.Th.C.</a></address>
      <p>Frank Lampard îi sancționează pe jucători cu amenzi proporționale cu salariile / Klopp stă într-o casă atât de mare că ar putea locui cu echipa în ea / Totuși, neamțul este plătit ridicol de puțin în comparație cu Guardiola și Mourinho / Sterling nu vrea să rămână la City fără Guardiola <br/><br/><b>Jucătorii lui Chelsea sunt amendați cu 20.000£ dacă întârzie la antrenament. </b>Se poate spune că Frank Lampard face legea la Chelsea. Lista amenzilor interne, semnată de manager, a ajuns la presă, iar cea mai mare penalizare este de 20.000 de lire pentru o întârziere la antrenament.</p>
      <figure>
        <img src="https://media.hotnews.ro/media_server1/image-2019-11-25-23514248-0-amenzi-chelsea.png"/>
      </figure>
      <p>(Fotografia a apărut pe rețelele de socializare)<br/><br/>Întârzierea la o reunire a echipei costă 500£ pentru FIECARE MINUT, iar omisiunea de a raporta o accidentare costă 10.000£. Întârzierea la tratamente, la programare la medic sau la plecarea în zi de meci va fi amendată cu 2.500£, iar dacă unui jucător îi va suna telefonul în timpul mesei cu echipa sau într-o ședință îl va costa 1.000£. Cu tot atât va fi penalizat dacă ajunge târziu la gym sau dacă vine îmbrăcat necorespunzător în zi de meci. Neparticiparea la îndatoriri corporatiste sau comunitare va fi sancționată cu 5.000£, la fel ca absența din autocarul echipei la revenirea de la meci fără notificare prealabilă cu 48 de ore. Amenzile se dublează dacă nu sunt plătite în 14 zile. Banii merg la activități ale echipei și acțiuni caritabile. (talksport.com)<br/><br/><b>Liverpool a cumpărat cu 3,75 de milioane de lire casa lui Brendan Rodgers ca să stea Klopp gratis în ea.</b> Jürgen Klopp stătea cu chirie în casa lui Brendan Rodgers, dar clubul a cumpărat-o și îl cazează gratis. Neamțul venise la Liverpool în locul lui Rodgers în octombrie 2015 și i-a transformat pe „roșii” în cea mai temută echipă din lume.<br/><br/>Casa cu șapte dormitoare din Formby fusese pusă în vânzare de Rodgers vara trecută. Iar clubul a cumpărat-o cu 3,75 milioane, dar nu-i cere chirie lui Klopp. Totuși, acesta plătește impozit la valoarea chiriei deoarece fiscul englez apreciază că este un venit salarial sub forma unui beneficiu în natură. Achiziționarea casei este o răsplată pentru reușita lui Klopp de a o aduce pe Liverpool la vârful performanțelor, iar clubul o privește și ca pe o investiție, urmând a proceda la fel și cu viitorii manageri. (mirror.co.uk)<br/><br/><b>Salariile managerilor din echipele de top.</b> Premier League este locul potrivit pentru un antrenor de mare valoare și acest lucru este reflectat și de salariile plătite unora din cele mai mari nume din fotbalul mondial. Manchester City este campioana actuală și Pep Guardiola este cel mai bine plătit antrenor din ligă: 20 de milioane de lire pe an. El este în fața lui José Mourinho, care încasează 15 milioane de lire pe sezon după ce l-a înlocuit pe Mauricio Pocchetino la Tottenham. Apoi vin Ole Gunnar Solskjaer și Jürgen Klopp, șefii de la Manchester United și Liverpool, cu câte 7,5 milioane. Top 5 îl închide Manuel Pellegrini, pe care West Ham îl plătește cu 7 milioane.<br/><br/>În Top 10 urmează: Ralph Hasenhüttl (Southampton – 6 milioane), Unai Emery (Arsenal – 6 milioane), Frank Lampard (Chelsea – 5 milioane), Brendan Rodgers (Leicester – 5 milioane) și Eddie Howe (Bournemoth – 4 milioane). (express.co.uk)<br/><br/><b>Raheem Sterling pune condiții la City ca să semneze pentru salariul de 450.000£ pe săptămână.</b> Internaționalul englez s-a mutat pe Etihad de la Liverpool în 2015 și a devenit unul din cei mai buni atacanți din lume. Acum condiționează prelungirea contractului, care-i va mări salariul la 450.000 de lire pe săptămână, de asigurarea că Pep Guardiola va rămâne managerul lui Manchester City și după cele 18 luni care-i mai rămân din actualul contract. Chiar dacă va câștiga cu 150.000 de lire pe săptămână mai mult decât acum, legătura lui Sterling cu Guardiola este mai importantă.<br/><br/>După un prim sezon mai dificil, fostul șef de la Barcelona l-a ajutat în mod special pe Sterling să se dezvolte. Mai precis, când Alexis Sanchez se gândea să vină la City, Guardiola s-a opus mutării care ar fi implicat plecarea lui Sterling la Arsenal. În primul sezon al catalanului, Raheem a marcat doar 10 goluri, dar a înscris 23 în sezonul 2017-18, 25 sezonul trecut și 14 până acum în actualul sezon.<br/>Dar City este preocupată de comentariile sale din vară despre o plecare potențială în străinătate pentru a-și continua cariera. El spusese: „A fost mereu visul meu să joc undeva în străinătate”. (talksport.com)</p>
    </article>
  </body>
</html>