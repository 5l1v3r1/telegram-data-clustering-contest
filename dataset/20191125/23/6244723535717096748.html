<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/hiszpania-vox-nie-poparl-deklaracji-potepiajacej-przemoc-wobec-kobiet/yv6n0gk"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T23:38:31+00:00"/>
    <meta property="og:title" content="Hiszpania: prawicowa partia Vox nie poparła deklaracji potępiającej przemoc wobec kobiet"/>
    <meta property="og:description" content="Reprezentowana w madryckiej radzie miejskiej partia Vox odmówiła podpisania deklaracji potępiającej przemoc wobec kobiet. Sekretarz generalny Vox Javier Ortega Smith wyjaśnił podczas poniedziałkowej sesji rady miejskiej Madrytu, że Vox jako jedyna partia nie zgodziła się poprzeć deklaracji, gdyż ta &quot;jest wybiórcza&quot;."/>
  </head>
  <body>
    <article>
      <h1>Hiszpania: prawicowa partia Vox nie poparła deklaracji potępiającej przemoc wobec kobiet</h1>
      <h2>Reprezentowana w madryckiej radzie miejskiej partia Vox odmówiła podpisania deklaracji potępiającej przemoc wobec kobiet. Sekretarz generalny Vox Javier Ortega Smith wyjaśnił podczas poniedziałkowej sesji rady miejskiej Madrytu, że Vox jako jedyna partia nie zgodziła się poprzeć deklaracji, gdyż ta "jest wybiórcza".</h2>
      <address><time datetime="2019-11-25T23:38:31+00:00">25 Nov 2019, 23:38</time> by <a rel="author">PAP</a></address>
      <p>Prawicowe ugrupowanie Vox argumentuje, że dokument nie wspomina o mężczyznach padających ofiarą przemocy ze strony kobiet, a także lesbijek źle traktowanych przez swoje partnerki. Reprezentujący Vox w radzie miejskiej Madrytu oraz w Kongresie Deputowanych, niższej izbie hiszpańskiego parlamentu, Ortega Smith stwierdził, że nie istnieje przemoc na tle seksualnym, ale przemoc w rodzinach i wśród partnerów.</p>
      <p>- Mężczyźni także doświadczają przemocy ze strony kobiet i są zabijani przez własne żony - powiedział Ortega Smith.</p>
      <p>Wypowiedź przedstawiciela Vox spotkała się z dezaprobatą większości obecnych na sali, a część kobiet na znak protestu opuściła miejsce obrad. Niektóre wznosiły okrzyki "Wstyd!", "Przestań!".</p>
      <p>Słowa sekretarza generalnego Vox skrytykował podczas sesji także burmistrz Madrytu Jose Martinez Almeida z centroprawicowej Partii Ludowej (PP). Wskazał, że w obchodzonym w poniedziałek międzynarodowym dniu walki z przemocą wobec kobiet Ortega Smith "nie powinien szukać korzyści politycznych swoimi wypowiedziami".</p>
      <p>Ze statystyk policyjnych wynika, że w Hiszpanii z rąk swoich partnerów zginęło od 2003 r. 1024 kobiet.</p>
      <p>
        <a href="http://onet.tv/i/news/joanna-piotrowska-o-stereotypach-dot-przemocy-wobec-kobiet-to-nagminne-i-wstrzasajace/fqlgc0">Joanna Piotrowska o stereotypach dot. przemocy wobec kobiet: to nagminne i wstrząsające przypadki</a>
      </p>
      <p>(jb)</p>
    </article>
  </body>
</html>