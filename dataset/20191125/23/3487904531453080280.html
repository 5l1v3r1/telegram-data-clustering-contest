<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/axize-sigoura-perissotera"/>
    <meta property="og:site_name" content="Metrosport.gr"/>
    <meta property="article:published_time" content="2019-11-25T23:20:00+00:00"/>
    <meta property="og:title" content="Αξιζε σίγουρα περισσότερα"/>
    <meta property="og:description" content="Ο Γιώργος Στράντζαλης αρθρογραφεί για τον Αρη που έμεινε όρθιος στο ΟΑΚΑ"/>
  </head>
  <body>
    <article>
      <h1>Αξιζε σίγουρα περισσότερα</h1>
      <h2>Ο Γιώργος Στράντζαλης αρθρογραφεί για τον Αρη που έμεινε όρθιος στο ΟΑΚΑ</h2>
      <address><time datetime="2019-11-25T23:20:00+00:00">25 Nov 2019, 23:20</time> by <a rel="author">Γιώργος  Στράντζαλης</a></address>
      <p>Τι κι αν έπαιζε από το 53’ με παίκτη λιγότερο και δέχτηκε την ισοφάριση με πέναλτι που σηκώνει πολλή συζήτηση, ο Αρης έμεινε όρθιος στο ΟΑΚΑ απέναντι στην κάκιστη ΑΕΚ.</p>
      <p>Η ομάδα του Ένινγκ ήταν εξαιρετικά στημένη στο γήπεδο, διαβασμένη στις αδυναμίες του αντιπάλου, με άψογη ανασταλτική λειτουργία, τέλειες αλληλοκαλύψεις και έπαιξε… με μυαλό.</p>
      <p>Απέτρεψε την ΑΕΚ να αναπτυχθεί με ορθολογικό τρόπο, πήρε τα ηνία και όταν αποβλήθηκε ο Ιντέγε περίμενε απλά τη στιγμή για να χτυπήσει στην κόντρα εκμεταλλευόμενη τα κενά της Ένωσης. Η στιγμή ήρθε και ήταν απόρροια της πίεση του Αρη, με τον Κόρχουτ να “διαβάζει” τη φάση από την οποία ξεκίνησε το γκολ του Λάρσον.</p>
      <p>Στο τελικό ταμείο, όμως, ο Αρης άξιζε κάτι περισσότερο από τον βαθμό που πήρε. Ακόμα και με δέκα παίκτες ήταν καλύτερος της ΑΕΚ, πιο πειθαρχημένος. Ο Ένινγκ ενήργησε γρήγορα και έδειξε αντανακλαστικά, όπως αυτά που έδειξε ο Απόστολος Τσιλιγγίρης σε κρίσιμα σημεία. Ο 19χρονος τερματοφύλακας έκανε σπουδαίο παιχνίδι στο ντεμπούτο του και δημιουργεί τις προϋποθέσεις για ένα λαμπρό μέλλον. Για να τον νικήσει η ΑΕΚ έπρεπε ο Ευαγγέλου να πάει δύο φορές στο VAR για να βεβαιωθεί, καλύτερα για να πάρει… βοήθεια.</p>
      <p>Στην αποβολή του Ιντέγε, όπου ο Νιγηριανός δεν είχε πρόθεση για σκαριά στον Μάνταλο, και στη φάση του πέναλτι του Ρόουζ. Πρόκειται για εξαιρετικά οριακή-αμφισβητούμενη φάση, η οποία ωστόσο όρισε το τελικό αποτέλεσμα και δυστυχώς δεν μπορούμε να ξέρουμε την απόφαση που θα έπαιρνε ο Αθηναίος (!) διαιτητής αν γινόταν ανάποδα.</p>
      <p>*Από την έντυπη έκδοση της Metrosport (25/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/pai-me-psichologia-sto-ntermpi-korifis"/>
        <a href="http://www.metrosport.gr/article/ekane-to-chreos-tou-ke-patise-korifi"/>
        <a href="http://www.metrosport.gr/article/stin-kardia-tou-pirea-na-pexi-san-protathlitis"/>
        <a href="http://www.metrosport.gr/article/kerdise-ton-tsilingiri-tou-eklepsan-vathmous"/>
        <a href="http://www.metrosport.gr/article/glenti-den-egine-alla-stochos-epitefchthike-protos-paok"/>
        <a href="http://www.metrosport.gr/article/epikindinos-tassis"/>
      </related>
    </article>
  </body>
</html>