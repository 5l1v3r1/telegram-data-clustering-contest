<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348214.html"/>
    <meta property="og:site_name" content="ירושלים הייתה עם שישה שחקנים במהלך האחרון"/>
    <meta property="article:published_time" content="2019-11-25T23:08:00+00:00"/>
    <meta property="og:title" content="ירושלים הייתה עם שישה שחקנים במהלך האחרון"/>
    <meta property="og:description" content="בשניות האחרונות בקליעות העונשין ב-90:92 על הצהובים אמורה הייתה להיות עבירה טכנית. יאניס ספרופולוס: &quot;מה למדתי מהמשחק הזה? שצריך לשחק הגנה&quot;"/>
  </head>
  <body>
    <article>
      <h1>ירושלים הייתה עם שישה שחקנים במהלך האחרון</h1>
      <h2>בשניות האחרונות בקליעות העונשין ב-90:92 על הצהובים אמורה הייתה להיות עבירה טכנית. יאניס ספרופולוס: "מה למדתי מהמשחק הזה? שצריך לשחק הגנה" </h2>
      <address><time datetime="2019-11-25T23:08:00+00:00">25 Nov 2019, 23:08</time> by <a rel="author">מאת תום נחום</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443820.jpg"/>
        <figcaption>יאניס ספרופולוס מדבר עם השופט (נעם מורנו)</figcaption>
      </figure>
      <p>כדור השלג של מכבי תל אביב מסרב להיעצר וההפסדים נערמים. הצהובים הודחו הערב (שני) ברבע גמר גביע המדינה אחרי 92:90 להפועל ירושלים לאחר סיום דרמטי ורגע לפני המשחק הקריטי מול וילרבאן ביורוליג, כשהם במומנטום איום ונורא וזה צריך להדאיג לא מעט אנשים במועדון. אגב, צוות השיפוט לא הבחין בכך, אך בשניות הסיום ירושלים הייתה עם שישה שחקנים על הפרקט, במה שאמור להיות עבירה טכנית.</p>
      <p>המאמן המפסיד, <b>יאניס ספרופולוס</b>, אמר בסיום: “כשאנחנו מפסידים נגד ירושלים או כל קבוצה שאנחנו מתמודדים מולה על התואר אנחנו לא שמחים, אנחנו מאוכזבים אבל אנחנו צריכים להמשיך, זה עוד שלב מוקדם בעונה, יש עוד שישה חודשים. אנחנו צריכים ללמוד מהמשחק הזה ולהיות מוכנים יותר למשחקים הבאים. מה למדתי מהמשחק? לשחק הגנה”, הוסיף המאמן המתוסכל בקרירות, “איך עושים את זה? באימון”.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443827.jpg"/>
        <figcaption>יאניס ספרופולוס (נעם מורנו)</figcaption>
      </figure>
      <p>“הפסדנו ואיבדנו את אחת המטרות שלנו בגביע, כי לא שיחקנו בצורה בה רצינו לשחק. ההגנה שלנו לא הייתה מספיקה, אסור לנו לתת ליריבות לקלוע מולנו 92 נקודות, זה הרבה יותר מדי. נצטרך לשפר את ההגנה. בסופו של דבר זה משחק בו כל קבוצה יכולה לנצח. קלענו שלשה גדולה ועלינו ליתרון לקראת הסיום, אבל ירושלים יודעת איך לשחק והצליחה לנצח. אנחנו צריכים להרים את הראש כי יש לנו עוד הרבה מטרות העונה, נצטרך ללמוד מזה. אם נתחיל לבכות לא נגיע לשום מקום וזה הדבר הגרוע ביותר שיכול לקרות לנו”.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443846.jpg"/>
        <figcaption>הפצועים של מכבי תל אביב (נעם מורנו)</figcaption>
      </figure>
      <p>“אני מאמין שביורוליג לשחק בחוץ מול מילאנו וברצלונה זה לא פשוט. אני לא מחפש תירוצים, אבל כשאתה משחק ביורוליג אתה לא מגיע לזירה המקומית באותה רמה”, הוסיף היווני. “שני המשחקים האחרונים דרשו מאיתנו הרבה, זה לא תירוץ, אבל זה משהו שאנחנו מתמודדים איתו. אנחנו צריכים לשמור על ריכוז ורמת אנרגיה גבוהה. אני לא יודע בקשר לי-ם. ברבע השלישי שיחקנו את ההגנה שרצינו וירושלים קלעה 15 נקודות בלבד. טאריק בלאק פצוע, לא החלטתי לא לשחק איתו. הייתי צריך להושיב בחוץ שחקן אחד מבחינתי, כי טאריק פצוע, והושבתי בחוץ את אלייז׳ה בראיינט״. בראיינט, אגב, עזב את ההיכל כאשר קרסולו השמאלי חבוש.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443829.jpg"/>
        <figcaption>ג'ון דיברתולומאו (חגי מיכאלי)</figcaption>
      </figure>
      <p>קפטן הצהובים,<b> ג׳ון דיברתולומאו</b>: ״לא עשינו דברים נכון הגנתית וזה השפיע על הקצב שלנו ועל הביטחון. הם נכנסו לקצב והיה קשה להתמודד איתם. ההפסד לברצלונה היה קשה, לא הצלחנו להתמודד לאורך 40 דקות וזה כואב, אבל נלמד מזה, כמו גם מהמשחק הזה. עומרי כספי שחקן חשוב מאוד והוא חסר לנו, אבל יש לנו קבוצה עמוקה ואנחנו צריכים להתעלות ולחפות על חסרונו”.</p>
      <p>“צריך לתת להם את הקרדיט על הניצחון הזה, אבל אנחנו מתרכזים בעצמנו ואסור לנו לספוג כל כך הרבה נקודות. זה הפסד כואב, אבל אנחנו חייבים לחזור למה שאנחנו עושים ולהמשיך הלאה למרות ההפסד״.</p>
    </article>
  </body>
</html>