<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686487/zervas-lythike-to-thema-tis-asfalistikis-enimerotitas-tou-dimou-t"/>
    <meta property="og:site_name" content="enikos.gr"/>
    <meta property="article:published_time" content="2019-11-25T23:29:00+00:00"/>
    <meta property="og:title" content="Ζέρβας: Λύθηκε το θέμα της ασφαλιστικής ενημερότητας του δήμου Θεσσαλονίκης"/>
    <meta property="og:description" content="Ο δήμαρχος Θεσσαλονίκης Κωνσταντίνος Ζέρβας δήλωσε..."/>
  </head>
  <body>
    <article>
      <h1>Ζέρβας: Λύθηκε το θέμα της ασφαλιστικής ενημερότητας του δήμου Θεσσαλονίκης</h1>
      <address>
        <time datetime="2019-11-25T23:29:00+00:00">25 Nov 2019, 23:29</time>
      </address>
      <p>Την εξασφάλιση της ασφαλιστικής ενημερότητας του δήμου Θεσσαλονίκης ανακοίνωσε στη συνεδρίαση του δημοτικού συμβουλίου <a href="http://www.enikos.gr/politics/671571/ti-eipe-o-dimarchos-thessalonikis-gia-to-doro-pou-ekane-ston-kyri">ο δήμαρχος Κωνσταντίνος Ζέρβας.</a></p>
      <p>«Βρίσκομαι στην ευχάριστη θέση να ανακοινώσω πως ο δήμος Θεσσαλονίκης έχει πλέον ασφαλιστική ενημερότητα. Ήταν και αυτή μία από τις πολλές εκκρεμότητες που έπρεπε να διευθετήσουμε» ανέφερε ο δήμαρχος και πρόσθεσε: «Σε συνεργασία με τις υπηρεσίες του δήμου, ο αντιδήμαρχος Οικονομικών, κ. Κούπκας, έκανε όλες τις απαραίτητες ενέργειες για την επίλυση του ζητήματος. Αυτό σημαίνει ότι ο δήμος μπορεί να εισπράττει. Χαίρομαι που ένα πρόβλημα που απασχολούσε τον δήμο και τις οικονομικές υπηρεσίες εδώ και μήνες, έχει πλέον λυθεί».</p>
      <p>Ο δήμαρχος ενημέρωσε το σώμα για τις συναντήσεις που είχε στην Αθήνα με υπουργούς της κυβέρνησης. Συγκεκριμένα, όπως είπε, στη συνάντηση με τον υπουργό Εσωτερικών, Τάκη Θεοδωρικάκο συμφώνησαν την ένταξη στο Πρόγραμμα Δημοσίων Επενδύσεων του έργου ανάπλασης των στάβλων Παπάφη, προϋπολογισμού 13 εκ. ευρώ. «Μια βασική προγραμματική δέσμευση της νέας διοίκησης, είναι πως θα μεριμνήσει για τις ανάγκες κάθε γειτονιάς της πόλης» τόνισε ο δήμαρχος.</p>
      <p>Ο κ. Ζέρβας ανέφερε επίσης, ότι στη συνάντηση με τον υπουργό Μεταφορών και Υποδομών, Κώστα Καραμανλή, κυριάρχησε το ζήτημα των αστικών συγκοινωνιών. «Όλοι βιώνουμε το πρόβλημα του ΟΑΣΘ, γνωρίζω την ταλαιπωρία του κόσμου» επισήμανε και επεσήμανε την ανάγκη να δει ο πολίτης σύντομα την κατάσταση να βελτιώνεται. Συζητήθηκαν επίσης τα θέματα του έργου του μετρό και του Μουσείου Ολοκαυτώματος.</p>
      <p>Όπως ανέφερε ο κ. Ζέρβας, στη συνάντηση με τον υπουργό Οικονομικών Χρήστο Σταϊκούρα και τον υφυπουργό Δημοσιονομικής Πολιτικής, Θεόδωρο Σκυλακάκη, συζητήθηκε σειρά οικονομικών θεμάτων και συγκεκριμένα με τον κ. Σταϊκούρα, ζητήματα που σχετίζονται με το ΤΑΙΠΕΔ και τη διαχείριση πόρων. Με τον κ. Σκυλακάκη συζητήθηκαν θέματα προϋπολογισμού, όπως και οι δυνατότητες εξεύρεσης χρηματοδοτικών εργαλείων.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/686467/entyposiaki-stratiotiki-askisi-ellinon-kai-amerikanon-video%0A%20%20%20%20%0A"/>
        <a href="http://www.enikos.gr/society/686460/tragodia-sti-rodo-katakoiti-gynaika-echase-ti-zoi-tis-otan-plimmy%0A%20%20%20%20%0A"/>
        <a href="http://www.enikos.gr/society/686450/sto-eleos-tis-kakokairias-i-rodos-plimmyrisan-dromoi-kai-spitia-p%0A%20%20%20%20%0A"/>
        <a href="http://www.enikos.gr/society/686453/sygklonistiki-martyria-gia-tis-plimmyres-stin-kineta-pos-sothikan%0A%20%20%20%20%0A"/>
        <a href="http://www.enikos.gr/society/686456/yiothetise-tin-poli-sou-o-dimos-athinaion-fotagogei-eortastika-ti%0A%20%20%20%20%0A"/>
        <a href="http://www.enikos.gr/society/686447/egklovismenoi-odigoi-stin-ethniki-odo-korinthou-patron-gia-periss%0A%20%20%20%20%0A"/>
        <a href="http://www.enikos.gr/society/686449/fotia-se-spiti-sto-lavrio-gynaika-entopistike-choris-tis-aisthise%0A%20%20%20%20%0A"/>
        <a href="http://www.enikos.gr/society/686442/apo-pou-proilthe-i-frasi-chaireta-mou-ton-platano-kai-pos-chrisim%0A%20%20%20%20%0A"/>
        <a href="http://www.enikos.gr/society/686429/ede-gia-to-peristatiko-me-ti-lechona-sto-nosokomeio-katerinis%0A%20%20%20%20%0A"/>
      </related>
    </article>
  </body>
</html>