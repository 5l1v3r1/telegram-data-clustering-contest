<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/nprd/836749"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T23:40:36+00:00"/>
    <meta property="og:title" content="ഭിന്നശേഷി അവകാശനിയമം കാര്യക്ഷമമായി നടപ്പാക്കണം : എൻപിആർഡി"/>
    <meta property="og:description" content="ഭിന്നശേഷിക്കാരുടെ അവകാശങ്ങൾ ഉറപ്പാക്കാൻ ജാഗ്രത തുടരണമെന്ന്‌ ..."/>
  </head>
  <body>
    <article>
      <h1>ഭിന്നശേഷി അവകാശനിയമം കാര്യക്ഷമമായി നടപ്പാക്കണം : എൻപിആർഡി</h1>
      <address><time datetime="2019-11-25T23:40:36+00:00">25 Nov 2019, 23:40</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി<br/>ഭിന്നശേഷിക്കാരുടെ അവകാശങ്ങൾ ഉറപ്പാക്കാൻ ജാഗ്രത തുടരണമെന്ന്‌ എൻപിആർഡി (നാഷണൽ പ്ലാറ്റ്ഫോം ഫോർ ദി റൈറ്റ്സ് ഓഫ് ദി ഡിസേബിൾഡ്) പാർലമെന്റ്‌ മാർച്ച്‌ ആഹ്വാനംചെയ്‌തു. ഭിന്നശേഷിക്കാരുടെ ഉന്നമനത്തിനായി കേന്ദ്രസർക്കാർ ആത്മാർഥമായി ഇടപെടണമെന്നും അവകാശനിയമം പൂർണമായി നടപ്പാക്കണമെന്നും ആവശ്യപ്പെട്ട്‌ ജന്തർ മന്ദറിൽ നടന്ന പ്രതിഷേധത്തിൽ വിവിധ സംസ്ഥാനങ്ങളിൽനിന്നായി നൂറുകണക്കിനു ഭിന്നശേഷിക്കാർ പങ്കെടുത്തു. കിസാൻസഭാ ജനറൽ സെക്രട്ടറി ഹന്നൻ മൊള്ള, അഖിലേന്ത്യാ കർഷകത്തൊഴിലാളി യൂണിയൻ നേതാവ്‌ ബിക്രം സിങ്‌, അഖിലേന്ത്യാ മഹിളാ അസോസിയേഷൻ നേതാവ്‌ മൈമുന മൊള്ള തുടങ്ങിയവർ മാർച്ചിനെ അഭിസംബോധന ചെയ്‌തു.</p>
      <p>പ്രതിഷേധത്തിനു പിന്നാലെ കേന്ദ്ര സാമൂഹ്യനീതി മന്ത്രി തവർചന്ദ്‌ ഗലോട്ടുമായി എൻപിആർഡി പ്രതിനിധി സംഘം കൂടിക്കാഴ്‌ച നടത്തി. 2016ൽ പാസാക്കിയ ഭിന്നശേഷിക്കാരുടെ അവകാശനിയമത്തിലെ വ്യവസ്ഥകൾ നടപ്പാക്കാൻ ആവശ്യപ്പെട്ട്‌ സംസ്ഥാനങ്ങൾക്ക്‌ കത്തയച്ചതായി മന്ത്രി അറിയിച്ചു. പുരോഗതി റിപ്പോർട്ട്‌ ഡിസംബർ 15ന്‌ സമർപ്പിക്കാൻ ആവശ്യപ്പെട്ടതായും മന്ത്രി പറഞ്ഞു. എൻപിആർഡി പ്രസിഡന്റ്‌ കാന്തി ഗാംഗുലി, ജനറൽ സെക്രട്ടറി മുരളീധരൻ, ജോയിന്റ്‌ സെക്രട്ടറി ഗിരീഷ്‌ ഖീർതി, കെ ആർ ചക്രവർത്തി എന്നിവരുടെ സംഘമാണ്‌ മന്ത്രിയുമായി കൂടിക്കാഴ്‌ച നടത്തിയത്‌.</p>
      <p>ഭിന്നശേഷി സർട്ടിഫിക്കറ്റ്‌ ലഭിക്കാനുള്ള തടസ്സം പരിഹരിക്കുക, ഭിന്നശേഷിക്കാർക്കായുള്ള ഒഴിവുകൾ റിപ്പോർട്ട്‌ ചെയ്യാനും പ്രസിദ്ധീകരിക്കാനും നടപടി എടുക്കുക, ഭിന്നശേഷിക്കാരെ ഉൾക്കൊള്ളുന്ന വിദ്യാഭ്യാസ സംവിധാനം ഉറപ്പാക്കുക തുടങ്ങിയ ആവശ്യങ്ങൾ ഉന്നയിച്ചാണ്‌ മാർച്ച്‌ നടന്നത്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-22-11-2019/835971"/>
        <a href="https://www.deshabhimani.com/news/kerala/news-alappuzhakerala-21-11-2019/835861"/>
        <a href="https://www.deshabhimani.com/news/kerala/udumbanshola-help-disabled/834646"/>
        <a href="https://www.deshabhimani.com/news/kerala/best-state-in-promoting-empowerment-of-persons-with-disabilities/834643"/>
        <a href="https://www.deshabhimani.com/news/national/ajith-powar-and-sarath-powar/836902"/>
        <a href="https://www.deshabhimani.com/news/national/vinod-nikole/836899"/>
        <a href="https://www.deshabhimani.com/news/national/news-national-26-11-2019/836823"/>
        <a href="https://www.deshabhimani.com/news/national/maharashtra-ajit-pawar/836815"/>
        <a href="https://www.deshabhimani.com/news/national/maharashtra-no-confidence-motion/836809"/>
        <a href="https://www.deshabhimani.com/news/national/uapa-case/836785"/>
      </related>
    </article>
  </body>
</html>