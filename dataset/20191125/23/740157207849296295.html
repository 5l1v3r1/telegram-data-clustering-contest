<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/wiecej-firm-wyzsze-zarobki-pomorskie-chwali-sie-danymi-z-rynku-pracy,135571.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T23:06:00+00:00"/>
    <meta property="og:title" content="Więcej firm, wyższe zarobki. Pomorskie chwali się danymi z rynku pracy"/>
    <meta property="og:description" content="Pomorski rynek pracy to niska stopa bezrobocia, rekordowo wysoka przedsiębiorczość Pomorzan i rosnące przeciętne miesięczne wynagrodzenie."/>
  </head>
  <body>
    <article>
      <h1>Więcej firm, wyższe zarobki. Pomorskie chwali się danymi z rynku pracy</h1>
      <address><time datetime="2019-11-25T23:06:00+00:00">25 Nov 2019, 23:06</time> by <a rel="author">aw  </a></address>
      <h4>Pomorski rynek pracy to niska stopa bezrobocia, rekordowo wysoka przedsiębiorczość Pomorzan i rosnące przeciętne miesięczne wynagrodzenie.</h4>
      <hr/>
      <ul>
        <li>
          <b>W ostatnich czterech latach liczba bezrobotnych zmniejszyła się ponad dwukrotnie, a od czerwca 2019 roku wskaźnik bezrobocia w województwie jest na rekordowo niskim poziomie 4,4 proc.</b>
        </li>
        <li>
          <b>W konsekwencji stopa bezrobocia w województwie pomorskim jest jedną z najniższych w kraju.</b>
        </li>
        <li>
          <b>Ubywa jednak miejsc pracy, a region musi się zmierzyć z problemami demograficznymi.</b>
        </li>
      </ul>
      <p>Dane zebrane przez Wojewódzki Urząd Pracy w Gdańsku przedstawił w poniedziałek, 25 listopada 2019 roku podczas XV sesji sejmiku wicemarszałek Leszek Bonna. Podkreślał, że dobra sytuacja na lokalnym rynku pracy i rozwój gospodarczy są w dużej mierze zasługą mieszkańców województwa i sukces urzędów pracy.</p>
      <h3>Mniej bezrobotnych</h3>
      <p>W ostatnich czterech latach liczba bezrobotnych zmniejszyła się ponad dwukrotnie, a od czerwca 2019 roku wskaźnik bezrobocia w województwie pomorskim jest na rekordowo niskim poziomie 4,4 proc.</p>
      <figure>
        <img src="https://pliki.portalsamorzadowy.pl/i/15/06/07/150607.png"/>
        <figcaption>źródło: Wojewódzki Urząd Pracy w Gdańsku</figcaption>
      </figure>
      <p>Analizując dane z ostatnich lat, dotyczące poziomu zatrudnienia, widać, że Pomorzanie coraz łatwiej znajdują i chętniej podejmują zatrudnienie. W 2018 roku dla osób w grupie wiekowej 20-64 lat wskaźnik zatrudnienia kształtował się na poziomie prawie 74 proc. Był jednym z najwyższych w kraju (czwarty co do wielkości po województwach mazowieckim, wielkopolskim i łódzkim) oraz wyższy od średniej unijnej.</p>
      <h3>Więcej firm</h3>
      <p>Co roku rośnie liczba zakładanych firm. Do końca września 2019 roku w województwie pomorskim działało 306 tys. firm, a w całym roku 2018 było 296 300 przedsiębiorstw. Jeszcze pięć lat temu było to 275 990 firm.</p>
      <p>Pod względem wzrostu liczby podmiotów gospodarczych, województwo pomorskie zajmuje drugie miejsce w kraju po województwie mazowieckim.</p>
      <h3>Rosną wynagrodzenia</h3>
      <p>Spada jednak liczba wolnych miejsc pracy i ofert aktywizacji zawodowej zgłaszanych do urzędów. Do końca września 2019 roku było to 75,3 tys. ofert, podczas gdy w latach poprzednich było to ponad 100 tys. miejsc pracy. Dane statystyczne wykazują spadek o ponad 12,4 proc. w tym samym okresie roku 2018.</p>
      <p>Mimo wszystko, pracodawcy mają problem ze znalezieniem wykwalifikowanych pracowników.</p>
      <p>– Firmy próbują ściągnąć do siebie pracowników przez podniesienie płacy – tłumaczy Leszek Bonna. – Spowodowało to wzrost średniego wynagrodzenia miesięcznego brutto do kwoty 5207,93 zł. W pierwszym półroczu 2019 roku pensja w naszym województwie była trzecim najwyższym wynagrodzeniem w Polsce – zaznacza Bonna.</p>
      <figure>
        <img src="https://pliki.portalsamorzadowy.pl/i/15/06/09/150609.png"/>
        <figcaption>źródło: Wojewódzki Urząd Pracy w Gdańsku</figcaption>
      </figure>
      <h3>Mniej mieszkańców to mniej pracowników</h3>
      <p>Jak podaje urząd marszałkowski, coraz większy wpływ na rynek pracy będzie miała demografia. Od około dwóch lat zmniejszają się zasoby pracowników, co może być istotnym problemem dla pomorskiej gospodarki i barierą rozwojową pomorskich firm. Według prognoz, od ok. 2023 roku Pomorskie będzie notowało ujemny przyrost naturalny, co oznacza, że za mniej więcej cztery lata będzie nas z roku na rok ubywać.</p>
      <p>W ciągu najbliższych 6 lat grupa bezpośrednio zasilających rynek pracy Pomorzan zmniejszy się o prawie 53 tys., a do 2050 roku o prawie 280 tys. osób. Jednocześnie, znacząco będzie rosła liczba ludności w wieku poprodukcyjnym – w roku 2025 wyniesie ponad pół miliona osób, a w 2050 może przekroczyć 760 tys. osób (czyli liczbę podobną do dzisiejszej sumy wszystkich osób biernych zawodowo). Negatywnymi stronami tego zjawiska będą m.in. wzrastające wydatki na świadczenia emerytalne czy opiekę medyczną. Jednocześnie wzrost liczby osób w wieku poprodukcyjnym będzie wymuszał rozwój wielu branż związanych z zaspokajaniem potrzeb osób starszych.</p>
      <h3>Bezrobotne kobiety</h3>
      <p>Udział kobiet wśród ogółu bezrobotnych w województwie pomorskim w ostatnich pięciu latach wzrósł z 57 proc. do prawie 64 proc., czyli o 7 proc. Wzrost ten dotyczy również odsetka kobiet, które nie podjęły zatrudnienia po urodzenia dziecka. – Aktywność zawodowa kobiet zmieniła się w ostatnich latach – mówi Leszek Bonna. – Otrzymują one duże wsparcie socjalne, co powoduje, że nie wchodzą aktywnie na rynek pracy – zauważył Bonna.</p>
      <p>Zmiana ta, zauważalna w ostatnich latach, może być także wynikiem narastania zjawiska odkładania przez rodziców decyzji o powrocie na rynek pracy.</p>
    </article>
  </body>
</html>