<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/25/bylgarska-uchenichka-syzdade-kostiuma-na-vienski-diado-koleda.430781"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T23:16:00+00:00"/>
    <meta property="og:title" content="Българска ученичка създаде костюма на виенски Дядо Коледа"/>
    <meta property="og:description" content="Александра Харизанова е в 11 клас | Dnes.bg"/>
  </head>
  <body>
    <article>
      <h1>Българска ученичка създаде костюма на виенски Дядо Коледа</h1>
      <h2>Александра Харизанова е в 11 клас</h2>
      <address><time datetime="2019-11-25T23:16:00+00:00">25 Nov 2019, 23:16</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Младата българка Александра Харизанова, която е ученичка в 11 клас, създаде роклята и грима на момчето, което се превъплъщава в ролята на Младенеца Христос на коледния базар във Виена и носи подаръци на децата, съобщиха от бюрото за международни връзки на община Виена, цитирани от БТА.</p>
      <p>За първи път костюмът на Младенеца Христос е изработен от ученици на виенското училище за мода Хетцендорф. Александра Харизанова е родена и живее във Виена, но говори свободно български.</p>
      <p>Всяка година в средата на ноември във Виена запалват тържествено светлините на коледното дърво на най-известния коледен базар в града - този на площада пред кметството. На тържествената церемония присъства и Младенеца Христос, който в католическия свят носи подаръците и замества Дядо Коледа. Ролята на Младенеца се изпълнява винаги от младо момиче с дълги руси къдрици, облечено в бяла роба. Тази година това е 23-годишната студентка по начална педагогика Таня, която от години мечтае да участва в предколедната магия, за да зарадва малки и големи. Основната й задача до 26 декември е да разказва коледни истории на децата и да отговаря на въпросите им, свързани с празника.</p>
      <p>Виенчани ще похарчат 100 млн. евро на коледните базари</p>
      <p>Тази година в австрийската столица отново са открити 20 големи коледни базара с над 1000 щанда, без да броим множеството малки благотворителни базари и празнично украсени будки за греяно вино. Виенчани тачат коледните традиции и с удоволствие посещават базарите, които в наши дни са се превърнали и във важен икономически фактор. Проучване на Стопанската камара на Виена показва, че тази година виенчани ще посетят някой коледен базар средно по три пъти и половина, което означава 4,6 млн. посетители, без да броим многобройните туристи.</p>
      <p>Всеки от тях ще похарчи там по около 22 евро или общо около 100 млн. евро. 50 процента от виенчани са привлечени най-вече от празничната атмосфера на базарите и възможността да се срещнат там с приятели, 38 процента посочват, че отиват там, за да пийнат чаша пунш, греяно вино или горещ шоколад, а 24 процента са привлечени от типичните коледни лакомства, които се предлагат. Базарите са и място, където 12 процента от виенчани купуват коледни подаръци.<br/>Виена има своя площад на целувките</p>
      <p>Най-известният базар е на площада пред виенското кметство, който тази година беше открит на 15 ноември и ще остане отворен до 26 декември. 152 щанда, коледна работилница за най-малките и Дървото на влюбените, което е украсено с 200 светещи червени сърца и е любимо място за среща и за снимки на влюбените. Пред него се намира и Площадът на целувките.</p>
      <p>Коледният базар е любимо място и за децата, които със сигурност няма да скучаят там. Едно от любимите места на най-малките е пощенският офис на Младенеца Христос, където те могат да изпратят желанията си за коледни подаръци. Малчуганите могат да избират от безбройните развлечения, които са подготвени специално за тях - да се повозят на виенско колело или на въртележка, да се разходят с пони или елени, да се качат на коледния експрес или да се включат в някоя от разнообразните игри. Непосредствено до базара, на площ от 3000 кв. м., се намира и романтичната ледената пързалка, така наречената "Малка ледена мечта".</p>
      <p>Но главният герой на базара пред кметството е огромната коледна елха. Традицията датира от 1959 г. като част от инициативата "Коледна елха за всички" и оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е 32-метров смърч на 130 години от Залцбург.</p>
    </article>
  </body>
</html>