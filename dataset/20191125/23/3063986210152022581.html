<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843558"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T23:04:00+00:00"/>
    <meta property="og:title" content="পটিয়ায় কিশোর গৃহকর্মী খুন"/>
    <meta property="og:description" content="পটিয়া উপজেলার খরনা ইউনিয়নে তারেক হোসাইন খোকন (১৮) নামে এক গৃহকর্মীর লাশ উদ্ধার হয়েছে। সোমবার সন্ধ্যায় মুজাফফরাবাদ গ্রামে মো. হাসেমের বাড়ির পেছন থেকে পুলিশ লাশটি উদ্ধার করে। খোকন এ বাড়িতেই কাজ করতো। ঘটনার পর পুলিশ জিজ্ঞাসাবাদের জন্য বাড়ির মালিক হাসেম ও আরেক গৃহকর্মী নাঈমকে থানা হেফাজতে নিয়েছে। স্থানীয় সূত্র জানায়, নিহত খোকনের বাড়ি কক্সবাজার জেলার মহেশখালী উপজেলার মোহরাকাটা গ্রামে। খোকন প্রায় দুই বছর ধরে মুজাফফরাবাদ গ্রামে মো. হাসেমের বাড়িতে কর্মরত। গত শুক্রবার রাত ৮টার পর থেকে খোকন নিখোঁজ ছিল। এ ব্যাপারে বাড়ি মালিক পরদিন পটিয়া থানায় জিডি করেন। সোমবার বিকেলে বাড়িটির পেছনে একটি পুকুর পাড়ে গর্তের ভিতর খোকনের লাশ পাওয়া যায়। বাড়ির মালিক মো. হাসেম জানান, ২২ নভেম্বর তিনি বান্দরবানে অবস্থান করছিলেন। রাত দশটার দিকে খোকনের নিখোঁজ থাকার খবর জানায় আরেক গৃহকর্মী নাঈম। বাড়িতে ফিরে খোকনকে খুঁজে না পেয়ে গৃহকর্তা থানায় জিডি করেন। পটিয়া থানার সেকেন্ড অফিসার মো. খালিদ জানান,  স্থানীয়দের মাধ্যমে খবর পেয়ে খোকনের লাশ উদ্ধার করা হয়েছে। তার শার্ট ও নাকে-মুখে রক্তের দাগ রয়েছে। ময়নাতদন্তের জন্য লাশ চমেক হাসপাতাল মর্গে প্রেরণ…"/>
  </head>
  <body>
    <article>
      <h1>পটিয়ায় কিশোর গৃহকর্মী খুন</h1>
      <address><time datetime="2019-11-25T23:04:00+00:00">25 Nov 2019, 23:04</time> by <a rel="author">পটিয়া (চট্রগ্রাম) প্রতিনিধি</a></address>
      <p>পটিয়া উপজেলার খরনা ইউনিয়নে তারেক হোসাইন খোকন (১৮) নামে এক গৃহকর্মীর লাশ উদ্ধার হয়েছে। সোমবার সন্ধ্যায় মুজাফফরাবাদ গ্রামে মো. হাসেমের বাড়ির পেছন থেকে পুলিশ লাশটি উদ্ধার করে। খোকন এ বাড়িতেই কাজ করতো। ঘটনার পর পুলিশ জিজ্ঞাসাবাদের জন্য বাড়ির মালিক হাসেম ও আরেক গৃহকর্মী নাঈমকে থানা হেফাজতে নিয়েছে।</p>
      <p>স্থানীয় সূত্র জানায়, নিহত খোকনের বাড়ি কক্সবাজার জেলার মহেশখালী উপজেলার মোহরাকাটা গ্রামে। খোকন প্রায় দুই বছর ধরে মুজাফফরাবাদ গ্রামে মো. হাসেমের বাড়িতে কর্মরত। গত শুক্রবার রাত ৮টার পর থেকে খোকন নিখোঁজ ছিল। এ ব্যাপারে বাড়ি মালিক পরদিন পটিয়া থানায় জিডি করেন। সোমবার বিকেলে বাড়িটির পেছনে একটি পুকুর পাড়ে গর্তের ভিতর খোকনের লাশ পাওয়া যায়।</p>
      <p>বাড়ির মালিক মো. হাসেম জানান, ২২ নভেম্বর তিনি বান্দরবানে অবস্থান করছিলেন। রাত দশটার দিকে খোকনের নিখোঁজ থাকার খবর জানায় আরেক গৃহকর্মী নাঈম। বাড়িতে ফিরে খোকনকে খুঁজে না পেয়ে গৃহকর্তা থানায় জিডি করেন।</p>
      <p>পটিয়া থানার সেকেন্ড অফিসার মো. খালিদ জানান,  স্থানীয়দের মাধ্যমে খবর পেয়ে খোকনের লাশ উদ্ধার করা হয়েছে। তার শার্ট ও নাকে-মুখে রক্তের দাগ রয়েছে। ময়নাতদন্তের জন্য লাশ চমেক হাসপাতাল মর্গে প্রেরণ করা হয়েছে। প্রাথমিকভাবে ধারণা করা হচ্ছে তাকে মেরে পুকুর পাড়ের গর্তে ফেলে দেয়া হয়েছে।</p>
    </article>
  </body>
</html>