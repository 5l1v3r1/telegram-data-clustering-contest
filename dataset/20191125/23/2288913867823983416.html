<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191126_04738143"/>
    <meta property="og:site_name" content="De Standaard"/>
    <meta property="article:published_time" content="2019-11-25T23:38:00+00:00"/>
    <meta property="og:title" content="Nieuwe verdachte opgepakt in verband met drama met koelwagen Essex"/>
    <meta property="og:description" content="De politie van Essex heeft een 36-jarige man opgepakt in verband met de dood van 39 Vietnamese migranten vorige maand. Zij werden toen dood aangetroffen in..."/>
  </head>
  <body>
    <article>
      <h1>Nieuwe verdachte opgepakt in verband met drama met koelwagen Essex</h1>
      <address>
        <time datetime="2019-11-25T23:38:00+00:00">25 Nov 2019, 23:38</time>
      </address>
      <p>De politie van Essex heeft een 36-jarige man opgepakt in verband met de dood van 39 Vietnamese migranten vorige maand. Zij werden toen dood aangetroffen in een koelcontainer nabij Londen.</p>
      <p>De man, die afkomstig is van het dorp Purfleet in Essex, werd maandagochtend gearresteerd 'op verdenking van doodslag, samenzwering met het oog op mensenhandel en het faciliteren van illegale immigratie', aldus de politie. Hij zit in hechtenis voor verhoor.</p>
      <p>De lichamen van de 39 Vietnamezen werden op 23 oktober aangetroffen in de haven van Purfleet bij Londen. Het ging om 31 mannen en acht vrouwen, waarvan de twee jongste slachtoffers amper vijftien jaar waren. De container waarin ze zaten, had net de oversteek gemaakt vanuit Zeebrugge.</p>
      <p>In de zaak werden nog meerdere andere verdachten opgepakt, zoals een <a href="https://www.standaard.be/cnt/dmf20191122_04730620">23-jarige Noord-Ierse man</a> die wordt verdacht van samenzwering in het kader van mensenhandel- en smokkel. Donderdag verscheen voor een rechter in Dublin al de man die ervan verdacht wordt de container afgeleverd te hebben in Zeebrugge. Maandag pleitte ook <a href="https://www.standaard.be/cnt/dmf20191125_04736501">de 25-jarige Noord-Ierse bestuurder van het koeltransport </a>schuldig aan samenzwering voor hulp bij illegale immigratie tussen 1 mei 2018 en 24 oktober 2019. De man bestuurde de vrachtwagen met de koelcontainer nadat de oplegger het Kanaal vanuit Zeebrugge was overgestoken.</p>
      <p>
        <b>Verdachten voortvluchtig</b>
      </p>
      <p>Drie anderen werden intussen vrijgelaten op borgtocht. Ronan en Christopher Hughes, twee Noord-Ierse broers van 40 en 34 die een transportbedrijf runnen, zijn nog voortvluchtig. Een van hen zou volgens Britse media de container gehuurd hebben en chauffeur Robinson ingeschakeld hebben.</p>
      <p>Ook <a href="https://www.standaard.be/cnt/dmf20191104_04699748">in Vietnam werden inmiddels verdachten opgepakt</a> in het onderzoek naar wat een Britse aanklager omschreef als ‘een wereldwijde ring’ die verantwoordelijk is voor het smokkelen van ‘een grote groep migranten naar het VK’.</p>
    </article>
  </body>
</html>