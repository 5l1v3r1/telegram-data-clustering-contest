<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/ygeia/farmako---nea/article/anikti-agalia-rekor-iatrikon-prakseon-me-tin-arogi-tou-ge8a-ke-tou-polemikou-naftikou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T23:14:00+00:00"/>
    <meta property="og:title" content="«Ανοιχτή αγκαλιά»: Ρεκόρ ιατρικών πράξεων με την αρωγή του ΓΕΕΕΘΑ και του Πολεμικού Ναυτικού"/>
    <meta property="og:description" content="Θάνος Ξυδόπουλος"/>
  </head>
  <body>
    <article>
      <h1>«Ανοιχτή αγκαλιά»: Ρεκόρ ιατρικών πράξεων με την αρωγή του ΓΕΕΕΘΑ και του Πολεμικού Ναυτικού</h1>
      <address>
        <time datetime="2019-11-25T23:14:00+00:00">25 Nov 2019, 23:14</time>
      </address>
      <p>Θάνος Ξυδόπουλος</p>
      <p>Ένα τεράστιο κοινωνικό έργο σε όλη την Ελλάδα πραγματοποιεί εδώ και 27 χρόνια η «Ανοιχτή Αγκαλιά», με οδηγό την αεικίνητη Πρόεδρο Γιολάντα Βλάχου. Η Πρόεδρος του Σωματείου μιλώντας στο zougla.gr έστειλε το δικό της μήνυμα ότι: «O εθελοντισμός θέλει ψυχή και ανθρωπιά σε αυτά τα δύσκολα χρόνια που ζούμε. Θέλει τρόπο και πολύ αγάπη η στήριξη όλων των παιδικών ψυχών , στα πιο απομακρυσμένα μέρη της πατρίδας μας. Με την αρωγή των στρατιωτικών ιατρών από το ΓΕΕΘΑ και το Πολεμικό Ναυτικό έχουμε κάνει πράξη 290.000 ιατρικές πράξεις , οργώνοντας την Ελλάδα των ανισοτήτων , καθώς έχουμε επισκεφθεί 280 προορισμούς. Eίμαστε αποτελεσματικοί γιατί το πλάνο των δράσεών μας είναι στοχευμένο και συνεχές.»</p>
      <p>Αξίζει να σημειώσουμε ότι το έργο της Ανοιχτής Αγκαλιάς είναι πολύπλευρο, καθώς έχει δημιουργήσει ένα κέντρο ημέρας στο Κορωπί που δέχεται 40 παιδιά με αναπτυξιακές διαταραχές, αυτιστικό φάσμα ή άλλες σωματικές ή νοητικές αναπηρίες για να κάνουν εκεί τις θεραπείες τους . Επιπρόσθετα,είναι υποδειγματική η ατελείωτη στήριξη στα παιδιατρικά νοσοκομεία σε Αθήνα και Θεσσαλονίκη μεταξύ των οποίων και η πρώτη κρατική τράπεζα βλαστοκυττάρων στη βόρεια Ελλάδα.</p>
      <p>
        <b>Ταυτότητα και Αποστολή</b>
      </p>
      <p>Η Ανοιχτή Αγκαλιά των «Φίλων Κοινωνικής Παιδιατρικής» είναι μία Μη Κερδοσκοπική Οργάνωση με έδρα της στο Νοσοκομείο Παίδων Π. &amp; Α. Κυριακού.</p>
      <p>Ιδρύθηκε το 1994 από μία ομάδα εθελοντριών, με στόχο τη δημιουργία μιας ζεστής αγκαλιάς που θα χωράει όλα τα παιδιά που υποφέρουν από χρόνιες παθήσεις στα νοσοκομεία. Η αποδοχή της προσφοράς μας από τα παιδιά και τις οικογένειές τους ξεπέρασε κάθε προσδοκία.</p>
      <figure>
        <img src="https://www.zougla.gr/image.ashx?fid=2774033"/>
      </figure>
      <p>Σήμερα, χάρη στη συνεισφορά των εθελοντών μας και στη στήριξη των Χορηγών, το έργο της Ανοιχτής Αγκαλιάς έχει επεκταθεί σε νέα πεδία δράσης με έμφαση την πρόληψη, την εκπαίδευση και κοινωνική προσφορά.</p>
      <p>Οι βασικοί άξονες είναι:</p>
      <ul>
        <li>Η στήριξη του νοσηλευόμενου παιδιού στα παιδιατρικά νοσοκομεία της χώρας και της οικογένεια του</li>
        <li>Η πλαισίωση του τμήματος Παιγνιοθεραπείας των παιδιατρικών νοσοκομείων με εθελόντριες σε καθημερινή βάση</li>
        <li>Η θωράκιση της σωματικής και ψυχικής υγείας του πληθυσμού των ακριτικών περιοχών της χώρας μας όπως , τα ακριτικά νησιά Ν&amp;Β Αιγαίου , οι ακριτικές περιοχές της Θράκης κλπ, μέσα από το πρόγραμμα Εκστρατειών Προληπτικής Ιατρικής «Υποστηρίζουμε τη Ζωή»</li>
        <li>Η συμβολή μας στη βελτίωση νοσηλείας των παιδιών στα Παιδιατρικά Νοσοκομεία της χώρας μας , με προσφορές σύγχρονων μηχανημάτων, αναπλάσεις χώρων κ.α.</li>
        <li>Η στήριξη των ευπαθών κοινωνικών ομάδων.</li>
      </ul>
    </article>
  </body>
</html>