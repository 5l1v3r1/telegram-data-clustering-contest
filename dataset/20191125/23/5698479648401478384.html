<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/football-diplomacy-teams-from-saudi-arabia-kuwait-and-uae-play-in-qatar"/>
    <meta property="og:site_name" content="euronews"/>
    <meta property="article:published_time" content="2019-11-25T23:07:12+00:00"/>
    <meta property="og:title" content="دیپلماسی فوتبالی؛ تیم‌های عربستان، امارات و بحرین در قطر به میدان می‌روند"/>
    <meta property="og:description" content="در حالی سوت مسابقات فوتبال جام کشورهای عرب حوزه خلیج فارس روز سه‌شنبه پنج آذر در قطر به‌صدا در می‌آید که تیم‌های عربستان، امارات و بحرین برای نخستین بار از زمان قطع ارتباط با دوحه در ژوئن ۲۰۱۷ میلادی در این رویداد حضور دارند."/>
  </head>
  <body>
    <article>
      <h1>دیپلماسی فوتبالی؛ تیم‌های عربستان، امارات و بحرین در قطر به میدان می‌روند</h1>
      <address><time datetime="2019-11-25T23:07:12+00:00">25 Nov 2019, 23:07</time> by <a rel="author">یورونیوز فارسی </a></address>
      <p>در حالی سوت مسابقات فوتبال جام کشورهای عرب حوزه خلیج فارس روز سه‌شنبه پنج آذر در قطر به‌صدا در می‌آید که تیم‌های عربستان، امارات و بحرین برای نخستین بار از زمان قطع ارتباط با دوحه در ژوئن ۲۰۱۷ میلادی در این رویداد ورزشی حضور پیدا می‌کنند.</p>
      <p>این سه کشور در تاریخ ۱۲ نوامبر (۲۱ آبان) اعلام کردند که در بیست و چهارمین دوره این رقابت‌های منطقه‌ای حضور خواهند داشت.</p>
      <p>عربستان، امارات و بحرین به همراه مصر، دوحه را به حمایت از گروه‌های تندروی اسلامی از جمله اخوان المسلمین و نزدیکی زیاد به ایران متهم می‌کنند. قطری‌ها بارها این موضوع را تکذیب کرده‌اند.</p>
      <p>این کشورها در سال ۲۰۱۷ میلادی تحریم‌هایی را علیه قطر وضع کردند و حریم هوایی و مرز زمینی و دریایی خود با قطر را بستند که منجر به تعلیق فعالیت‌های تجاری نیز شد.</p>
      <p>خالد جارالله، معاون وزیر خارجه کویت پیش از این به خبرنگاران گفته بود که تصمیم این کشورها برای رفتن به دوحه نشانه‌ای روشن از پیشرفت برای حل بحران در خلیج فارس است.</p>
      <p>وی بدون اشاره به جزئیات بیشتر گفته بود اقدامات دیگر که تایید می‌کند ما مسیر درستی را برای دستیابی به نتایج مثبت در پیش گرفته‌ایم، انجام شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/12/06/qatar-saudi-arabia-dispute-gcc-anwar-uae-gargash">قهر و آشتی قطر با شورای همکاری خلیج فارس</a>
        </li>
        <li>
          <a href="https://farsi.euronews.com/2018/12/04/saudi-arabia-invited-qatar-to-gcc-summit">عربستان امیر قطر را به نشست شورای همکاری خلیج فارس دعوت کرد</a>
        </li>
        <li>
          <a href="https://farsi.euronews.com/2018/04/21/saudi-arabia-qatar-diplomatic-relation-persiangulf-crisis-bahrain-uae-egypt-usa-trump-iran">آیا روابط قطر و عربستان بهبود می‌یابد؟</a>
        </li>
      </ul>
      <p>یکی از نمایندگان لیگ عرب نیز در طول مسابقات به دوحه سفر می‌کند و این موضوع امیدها برای میانجی‌گری را افزایش می‌دهد.</p>
      <p>دو سال پیش از این ریاض، ابوظبی و منامه از حضور در دورۀ پیشین مسابقات فوتبال جام کشورهای عرب حوزه خلیج فارس در دوحه خودداری کرده بودند. تاریخ مسابقات دوره قبل تنها چند ماه پس از آغاز این بحران منطقه‌ای بود.</p>
      <p>فدراسیون فوتبال قطر پس از ورود تیم‌های عربستان و امارات به دوحه در صفحۀ در توئیتر خود نوشت: «به قطر خوش آمدید.»</p>
      <blockquote>فوتبال (...) می‌تواند درها را برای ورود هواداران ورزشی به قطر برای حمایت از تیم‌هایشان باز کند.<cite>عبدالخالق عبدالله <br/>استاد علوم سیاسی در امارات</cite></blockquote>
      <p>عبدالخالق عبدالله، استاد علوم سیاسی در امارات در توئیتی نوشت که تصمیم این دو کشور برای شرکت در رقابت‌های منطقه‌ای همان اندازه که ورزشی است به همان میزان نیز سیاسی است.</p>
      <p>وی افزود: «فوتبال (...) می‌تواند درها را برای ورود هواداران ورزشی به قطر برای حمایت از تیم‌هایشان باز کند.» این استاد دانشگاه این برداشت را دارد که به این طریق ممنوعیت سفر به قطر لغو می‌شود.</p>
      <p>با این حال ریاض، ابوظبی و منامه تا کنون نسبت به این موضوع که آیا اتباع آن‌ها می‌توانند مستقیم به قطر سفر کنند، اظهار نظری نکرده‌اند. در حال حاضر پرواز مستقیم بین این پایتخت‌ها و دوحه امکان پذیر نیست.</p>
      <p>قرار است مسابقه افتتاحیه روز سه‌شنبه ۲۶ نوامبر در ورزشگاه خلیفه دوحه بین عراق و کشور میزبان برگزار شود. امارات نیز در دوحه رو به روی یمن قرار می‌گیرد.</p>
      <p>تیم فوتبال امارات همچنین دوم دسامبر مقابل تیم قطر بازی می‌کند.</p>
      <p>پیش از این قرار بود در این دوره از مسابقات فقط پنج تیم قطر، عراق، کویت، عمان و یمن حضور داشته باشند اما با اعلام حضور دیرهنگام سه کشور امارات، کویت و عربستان، قرعه‌کشی مجدد برگزار شد.</p>
    </article>
  </body>
</html>