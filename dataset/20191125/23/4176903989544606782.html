<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zdravlje/tegobe/da-li-rutinska-mamografija-utice-na-smrtnost/"/>
    <meta property="og:site_name" content="Krstarica"/>
    <meta property="article:published_time" content="2019-11-25T23:12:00+00:00"/>
    <meta property="og:title" content="Da li mamografija utiče na smrtnost?"/>
    <meta property="og:description" content="Ova studija obuhvatila je podatke danske baze podataka o uzrocima smrti u periodu od 35 godina."/>
  </head>
  <body>
    <article>
      <h1>Da li mamografija utiče na smrtnost?</h1>
      <address><time datetime="2019-11-25T23:12:00+00:00">25 Nov 2019, 23:12</time> by <a rel="author" href="https://www.krstarica.com/author/dr-djordje-adanja/" target="_blank">dr Đorđe Adanja, spec. urologije (Centar za mušku urologiju, Toronto, Kanada)</a></address>
      <figure>
        <img src="https://www.krstarica.com/wp-content/uploads/2014/08/grudi-750x430.jpg"/>
        <figcaption>Foto: 25621/Pixabay.com</figcaption>
      </figure>
      <p>Klinička studija zaključila je da rutinska mamografija radi ranog otkrivanja raka dojke kod žena u periodu posle menopauze – nema uticaja na smanjenje smrtnosti. Smatra se da je smrtnost poslednjih nekoliko godina drastično smanjena prvenstveno boljom terapijom i zdravstvenim prosvećivanjem žena.</p>
      <p>Dr Karsten Jorgensen iz <a href="http://www.cochrane.dk/">Nordic Cochrane Centre</a> u Kopenhagenu, vodeći istraživač u ovoj studiji, smatra da treba da se promeni pristup u ranoj dijagnostici raka dojke. Dr Jorgensen smatra da javne institucije i grupe za zastupanje prava pacijentkinja nisu bile spremne da prihvate činjenice da je korist od mamografije mnogo manja nego što se ranije mislilo i da ona može da izazove ozbiljno oštećenje zdravlja.</p>
      <p>Ova studija obuhvatila je podatke danske baze podataka o uzrocima smrti u periodu od 35 godina. Takođe je obuhvatila 17 godina u toku kojih je sprovođen opšti program za rano otkrivanje raka dojke žena 55-74 godina starosti, samo u regiji oko Kopenhagena i Funen regiji, a to su jedine dve regije koje su imale takav program. Njihovi rezultati su pokazali da je smrtnost u ovoj starosnoj grupi opala za 1%, dok je u regijama gde ovaj program nije bio zastupljen smrtnost opala za 2%. U starosnoj grupi 35-54 godina, kada se testovi za rano otkrivanje raka dojke ne preporučuju – smrtnost od raka dojke pala je za 5% u regijama gde postoji takav program i za 6% u regijama gde taj program ne postoji. U starosnoj grupi od 75 godina i naviše nije bilo razlike u smrtnosti između regija.</p>
      <p>Pa ipak, Heder Čepel (Heather Chappell, <a href="http://www.cancer.ca/">Canadian Cancer Society</a>), direktor programa za kontrolu raka u Kanadskom udruženju za rak, smatra da ova studija ima vrlo ozbiljna ograničenja. Smatra da su rezultati dobijeni samo metodom opservacije, a ne po opšte prihvaćenom principu kliničke studije, da se nije uzela u obzir migracija ljudi iz predela gde je zastupljena rutinska mamografija u predele gde ona nije zastupljena i na kraju da ono što važi za Dansku ne važi za Kanadu.</p>
      <p>Kanadsko udruženje za rak i dalje preporučuje da se žene starosti između 50-69 godina podvrgnu kliničkom pregledu dojki iskusnog specijaliste i mamografiji svake druge godine.</p>
      <related>
        <h4>Slični tekstovi</h4>
        <a href="https://www.krstarica.com/zdravlje/tegobe/genetsko-testiranje-sklonosti-ka-bolestima-veca-steta-nego-korist/"/>
        <a href="https://www.krstarica.com/zdravlje/tegobe/spasonosni-test-otkriva-rak-dojke-5-godina-pre-pojave-simptoma/"/>
        <a href="https://www.krstarica.com/zdravlje/tegobe/hormoni-tokom-hormoni-u-menopauzi-dramaticna-opasnost-rizik/"/>
        <a href="https://www.krstarica.com/zdravlje/tegobe/migrena-smanjuje-rizik-od-raka-dojke/"/>
      </related>
      <p>Žene 40-49 godina starosti treba da imaju pregled dojki iskusnog specijaliste najmanje jednom u dve godine. Takođe, treba da razgovaraju sa svojim doktorom o riziku nastanka raka dojke i o koristi, odnosno štetnosti, mamografije u njihovom slučaju.</p>
      <p>Žene starosti od 70 godina i naviše treba da porazgovaraju sa svojim doktorom o tome koliko često treba da pregledaju dojke.</p>
      <p>Od časa kada je uveden redovan pregled dojki, smrtnost u Kanadi smanjena je za 25% i sigurno je da se zasluga za to ne može pripisati samo boljoj terapiji. Ovi rezultati se odnose samo na rutnisku mamografiju u cilju ranog otrkivanja raka dojke. Međutim, primena mamografije u dijagnostičke svrhe nimalo se ne dovodi u pitanje.</p>
      <p>
        <a href="https://www.krstarica.com/tag/rak-dojke/">Više o raku dojke…</a>
      </p>
    </article>
  </body>
</html>