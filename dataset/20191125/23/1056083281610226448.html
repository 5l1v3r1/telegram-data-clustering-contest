<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402768/%D8%AF%D8%B1%D8%A2%D9%85%D8%AF-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A8%D8%A7%D9%86%DA%A9-%D9%BE%D8%A7%D8%B3%D8%A7%D8%B1%DA%AF%D8%A7%D8%AF-%D8%A7%D8%B2-%D9%85%D8%AD%D9%84-%D8%A7%D8%B9%D8%B7%D8%A7%DB%8C-%D8%AA%D8%B3%D9%87%DB%8C%D9%84%D8%A7%D8%AA-%D8%AF%D8%B1-%DB%8C%DA%A9"/>
    <meta property="og:site_name" content="ایسنا"/>
    <meta property="article:published_time" content="2019-11-25T23:14:00+00:00"/>
    <meta property="og:title" content="درآمد هزار میلیاردی بانک پاسارگاد از محل اعطای تسهیلات در یک ماه"/>
    <meta property="og:description" content="بانک پاسارگاد درحالی که بیش از ۱۴۶ هزار میلیارد تومان سپرده در آبان‌ماه دریافت کرده و سود سپرده بیش از یک هزار میلیارد تومانی از این محل پرداخت کرده که در این ماه بیش از ۱۲ هزار میلیارد تومان تسهیلات اعطا کرده که این تسهیلات در آبان‌ماه برای این بانک درآمدی در حدود یک هزار میلیارد تومان داشته است."/>
  </head>
  <body>
    <article>
      <h1>درآمد هزار میلیاردی بانک پاسارگاد از محل اعطای تسهیلات در یک ماه</h1>
      <address><time datetime="2019-11-25T23:14:00+00:00">25 Nov 2019, 23:14</time> by <a rel="author">سید امیرحسین لواسانی</a></address>
      <p>بانک پاسارگاد درحالی که بیش از ۱۴۶ هزار میلیارد تومان سپرده در آبان‌ماه دریافت کرده و سود سپرده بیش از یک هزار میلیارد تومانی از این محل پرداخت کرده که در این ماه بیش از ۱۲ هزار میلیارد تومان تسهیلات اعطا کرده که این تسهیلات در آبان‌ماه برای این بانک درآمدی در حدود یک هزار میلیارد تومان داشته است.</p>
      <p>به گزارش ایسنا، در ابتدای سال جاری مقام معظم رهبری شعار سال را «رونق تولید» انتخاب کردند و این موضوع عاملی شد تا بانک‌ها به دستور بانک مرکزی و خواست دولت تسهیلات قابل توجهی را در اختیار تولیدکنندگان و عموم مردم قرار دهند. از سویی دیگر با وقوع سیل فروردین‌ماه بانک‌ها در ارائه‌ تسهیلات با برنامه‌های دیگری روبه‌رو شدند و مقرر شد که بانکها در کنار تسهیلات رونق تولید تسهیلاتی در راستای رفع مشکلات مردم مناطق سیل‌زده نیز ارائه کنند.</p>
      <p>بررسی‌ها نشان از آن دارد که بانک پاسارگاد در ماه آبان‌ بیش از ۱۲ هزار و ۵۱۷ میلیارد تومان تسهیلات ارائه کرده‌ است که در همین مدت درآمد این بانک از محل ارائه‌ تسهیلات بیش از  ۱۱۷۳ میلیارد ریال بوده است.</p>
      <p>بررسی‌ها گواه آن از آن دارد که بیشترین میزان تسهیلات پرداختی این بانک با ۸۳ درصد مربوط به تسهیلات مشارکت مدنی بوده و بعد از آن تسهیلات ارزی با سهم سه درصدی قرار گرفته است. تسهیلات قرض‌الحسنه که یکی از پرمخاطب‌ترین تسهیلات بانکی به شمار می‌رود، در آبان‌ماه سهم ۰.۱۱ درصدی به ارزش ۱۳ میلیارد و ۷۶۸ میلیون و ۴۰۰ هزار تومان را برای خود انتخاب کرده است.</p>
      <p>حال با این شرایط بیشترین درآمد بانک پاسارگاد در یک ماهه فوق از اعطای تسهیلات با سهم ۸۳ درصدی مربوط به مشارکت مدنی و بعد از آن با سهم هفت درصدی مربوط به تسهیلات ارزی بوده است.</p>
      <p>بانک پاسارگاد در آبان‌ماه تسهیلاتی با عنوان اجاره به شرط تملیک و سلف ارائه نکرده است و در زمینه‌ فروش اقساطی ۱۰ میلیارد و ۸۰۹ میلیون و ۸۰۰ هزار تومان تسهیلات ارائه و درآمدی در حدود چهار میلیارد و ۲۷۴ میلیون و ۹۰۰ هزار تومان داشته است که در کنار آن تسهیلات جعاله به مبلغ ۱۳۱ میلیارد و ۵۷۳ میلیون و ۲۰۰ هزار تومان ارائه و درآمدی به میزان هشت میلیارد و ۲۸۹ میلیون و ۳۰۰ هزار تومان داشته است.</p>
      <p>در کنار این موارد، بانک پاسارگاد در آبان‌ماه سال جاری ۱۴۱ هزار و ۱۶۵ میلیارد و ۱۰۸ میلیون و ۴۰۰ هزار تومان سپرده دریافت کرده که بیشترین حجم سپرده دریافتی به ترتیب مربوط به سپرده‌های کوتاه‌مدت، سپرده‌های قرض‌الحسنه جاری و  ریالی و سپرده‌های بلندمدت یک ساله بوده است. این بانک در مدت مذکور از طریق سپرده‌گذاری، سودی به مبلغ ۱۱۶۸ میلیارد و ۴۹۵ میلیون و ۵۰۰ هزار تومان به دست آورده است که بیشترین دریافتی این بانک به ترتیب از طریق سود سپرده‌های بلندمدت یک ساله گواهی سپرده ویژه سرمایه‌ گذاری عام و سپرده‌های کوتاه‌مدت بوده است.</p>
      <p>مشتریان این بانک در ماه آبان ۵۶ هزار و ۹۴۸ میلیارد و ۵۴۱ میلیون و ۳۰۰ هزار تومان به عنوان سپرده کوتاه‌مدت و ۳۰ هزار و ۹۵ میلیارد و ۴۲۸ میلیون و ۲۰۰ هزار تومان به عنوان سپرده‌های قرض‌الحسنه جاری و ریالی نزد این بانک سپرده‌گذاری کرده اند.</p>
      <p>همان‌طور که گفته شد بیشترین درآمد یک ماهه اخیر بانک پاسارگاد از طریق سود سپرده‌های سرمایه‌ گذاری با ۶۳.۳ درصد مربوط به سپرده‌های بلندمدت یک ساله بوده که رقم این درآمد ۷۳۶ میلیارد و ۵۳۷ میلیون و ۳۰۰ هزار تومان بوده است.</p>
      <p>نکته‌ قابل توجه در آمار ارائه شده، درآمد ۲۰۰ هزار تومانی این بانک از سود سپرده‌های بلندمدت دو ساله بوده است که البته سود سپرده سرمایه‌ گذاری سپرده‌های بلندمدت چهار ساله برای این بانک در آبان‌ماه نیز سه میلیون و ۵۰۰ هزار تومان اعلام شده است.</p>
      <p>انتهای پیام</p>
    </article>
  </body>
</html>