<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/25/maharashtra-crisis-hearing-in-supreme-court-second-day.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T23:48:00+00:00"/>
    <meta property="og:title" content="ഭൂരിപക്ഷത്തിൽ ബലാബലം; രണ്ടാം ദിനവും സുപ്രീം കോടതിയിൽ ചൂടേറിയ വാദപ്രതിവാദം"/>
    <meta property="og:description" content="സോളിസിറ്റർ ജനറൽ തുഷാർ മേത്തയാണു വാദം തുടങ്ങുന്നത്. ഗവർണറുടെ സെക്രട്ടറിക്കുവേണ്ടിയാണു മേത്ത ഹാജരായത്. സർക്കാരുണ്ടാക്കാൻ ദേവേന്ദ്ര ഫഡ്‌നാവിസിനെ.maharashtra crisis. Supreme Court. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>ഭൂരിപക്ഷത്തിൽ ബലാബലം; രണ്ടാം ദിനവും സുപ്രീം കോടതിയിൽ ചൂടേറിയ വാദപ്രതിവാദം</h1>
      <address><time datetime="2019-11-25T23:48:00+00:00">25 Nov 2019, 23:48</time> by <a rel="author">മനോരമ ലേഖകൻ</a></address>
      <p>ഇന്നലെ രാവിലെ 10.37, 2–ാം നമ്പർ കോടതി </p>
      <p>ബെഞ്ച്– ജസ്റ്റിസുമാരായ എൻ.വി.രമണ, അശോക് ഭൂഷൺ, സഞ്ജീവ് ഖന്ന</p>
      <p>സോളിസിറ്റർ ജനറൽ തുഷാർ മേത്തയാണു വാദം തുടങ്ങുന്നത്. ഗവർണറുടെ സെക്രട്ടറിക്കുവേണ്ടിയാണു മേത്ത ഹാജരായത്. സർക്കാരുണ്ടാക്കാൻ ദേവേന്ദ്ര ഫഡ്‌നാവിസിനെ ക്ഷണിച്ചതിന്റെ കാരണങ്ങൾ വ്യക്തമാക്കി തുടക്കം. </p>
      <p>∙ തുഷാർ മേത്ത: ഗവർണറുടെ തീരുമാനത്തിന്റെ പകർപ്പ് എന്റെ പക്കലുണ്ട്. (ഫഡ്നാവിസിനെ ക്ഷണിച്ചു ഗവർണർ നൽകിയ കത്തും ഫഡ്‌നാവിസും അജിത് പവാറും നൽകിയ കത്തുകളും മേത്ത കോടതിക്കു കൈമാറുന്നു) അജിത് പവാർ 22ന് കത്തു നൽകി. തന്നെ എൻസിപിയുടെ നിയമസഭാ കക്ഷി നേതാവായി തിരഞ്ഞെടുത്തെന്നാണ് കത്തിൽ പറഞ്ഞത്.</p>
      <p>എൻസിപിയുടെ 54 എംഎൽഎമാരുടെ പട്ടികയും കത്തിനൊപ്പം നൽകി. എൻസിപി, ബിജെപിക്കു പിന്തുണ നൽകുന്നുവെന്ന് വ്യക്തമാക്കി. അപ്പോൾ ഗവർണർ കൂടുതൽ ഗഹനമായ അന്വേഷണം നടത്തേണ്ട ആവശ്യമില്ല.(ഫഡ്നാവിസ് നൽകിയ കത്ത് വായിക്കുന്നു) ആദ്യം ക്ഷണിച്ചപ്പോൾ ആവശ്യത്തിനു ഭൂരിപക്ഷമില്ലായിരുന്നുവെന്നും അജിത് പവാറിന്റെ പിന്തുണയോടെ ഭൂരിപക്ഷമായി എന്നുമാണു വ്യക്തമാക്കുന്നത്.</p>
      <p>ഈ കത്തിലും അജിത് പവാർ നൽകിയ പിന്തുണക്കത്തിന്റെ പരാമർശമുണ്ട്. ഈ പശ്ചാത്തലത്തിലാണ് സർക്കാരുണ്ടാക്കാൻ ഫഡ്‌നാവിസ് അവകാശമുന്നയിച്ചത്. (ഗവർണറുടെ കത്ത് മേത്ത വായിക്കുന്നു). ഫഡ്നാവിസ് – അജിത് പവാർ സർക്കാരിന് 170 എംഎൽഎമാരുടെ പിന്തുണയുണ്ടെന്നാണ് വ്യക്തമാകുന്നത്. ഗവർണർ തന്റെ വിവേചനാധികാരമാണു പ്രയോഗിച്ചത്. ഇവിടെ കുതിരക്കച്ചവടമല്ല സംഭവിച്ചത്, കുതിരകൾ ഒന്നടങ്കം വഴിമാറുകയായിരുന്നു. </p>
      <p>∙ മുകുൾ റോഹത്ഗി (ഫഡ്നാവിസിനുവേണ്ടി): തിരഞ്ഞെടുപ്പിനു മുൻപുണ്ടായിരുന്ന സഖ്യകക്ഷി വിട്ടുപോയ പശ്ചാത്തലത്തിലാണ് രാഷ്ട്രപതി ഭരണം ഏർപ്പെടുത്തുന്നത്. എന്നാൽ, ഫഡ്നാവിസിന് എൻസിപിയുടെ പിന്തുണക്കത്തു ലഭിച്ചു.</p>
      <p>170 എംഎൽഎമാരുടെ പിന്തുണയുമായാണ് ഗവർണറെ കാണുന്നത്. അപ്പോൾ രാഷ്ട്രപതി ഭരണം പിൻവലിച്ചു. ഫഡ്നാവിസിനെ സത്യപ്രതി‍ജ്ഞ ചെയ്യിച്ചു. ഫഡ്നാവിസ് അജിത് പവാറിനെ കണ്ടു. പിന്തുണ നൽകുന്ന എൻസിപി എംഎൽഎമാരുടെ പട്ടികയും ഉൾപ്പെടുത്തിയ കത്താണു നൽകിയത്. തന്റെ മുന്നിലുണ്ടായിരുന്ന രേഖകളുടെ അടിസ്ഥാനത്തിൽ, ന്യായമായ തീരുമാനമാണു ഗവർണർ സ്വീകരിച്ചത്.</p>
      <p>ഇന്നലെ പലരും ബഹളംവച്ചു – ഗവർണർക്ക് എങ്ങനെ ഇത്തരത്തിൽ പെരുമാറാനാവുമെന്ന്? ഗവർണറുടെ നടപടി ശരിയായിരുന്നു. എൻസിപി എംഎൽഎമാരുടെ ഒപ്പുള്ളതായിരുന്നു കത്ത്. </p>
      <p>∙ ജസ്റ്റിസ് ഖന്ന: നേരത്തെയുണ്ടായ കേസുകളിലൊക്കെയും 24 മണിക്കൂറിനകം ഭൂരിപക്ഷം തെളിയിക്കാനാണു നിർദേശമുണ്ടായത്. </p>
      <p>∙ റോഹത്ഗി: ഇപ്പോഴത്തെ കേസ് കഴിഞ്ഞ വർഷത്തെ കർണാടക കേസിൽനിന്നു വ്യത്യസ്തമാണ്. ഇത്തവണ ഭൂരിപക്ഷം സംബന്ധിച്ച രേഖകൾ ഗവർണർക്കു മുന്നിലുണ്ടായിരുന്നു. ഒപ്പുകൾ വ്യാജമെന്ന് ആർക്കും വാദമില്ല. ഗവർണർ എല്ലാ കക്ഷികൾക്കും അവസരം നൽകിയതാണ്. വിവേചനാധികാരം നീതിപൂർവകമായ രീതിയിലാണ് അദ്ദേഹം പ്രയോഗിച്ചത്. </p>
      <p>∙ ജസ്റ്റിസ് ഖന്ന: സഭയിൽ ഫഡ്നാവിസിനു ഭൂരിപക്ഷമുണ്ടോയെന്നതാണ് ഇന്നത്തെ പ്രശ്നം. </p>
      <p>∙ റോഹത്ഗി: ഗവർണർക്കെതിരെയുള്ള ആരോപണങ്ങൾക്ക് അടിസ്ഥാനമില്ല. മുഖ്യമന്ത്രിയെ തിരഞ്ഞെടുക്കുന്നതിൽ ഗവർണർക്ക് വിവേചനാധികാരമുണ്ട്.</p>
      <p>എപ്പോൾ വോട്ടെടുപ്പു വേണമെന്ന തീരുമാനവും വിവേചനാധികാരത്തിൽ പെടുന്നു. സഭയിൽ ആദ്യം പ്രോടെം സ്പീക്കറെ തിരഞ്ഞെടുക്കും. അദ്ദേഹം എംഎൽഎമാരെ സത്യപ്രതി‍ജ്ഞ ചെയ്യിക്കും. അവർ സ്പീക്കറെ തിരഞ്ഞെടുക്കും. തുടർന്ന് വോട്ടെടുപ്പു നടക്കും. </p>
      <p>∙ തുഷാർ മേത്ത: ഒരുവിധത്തിൽ എല്ലാവരെയും ഒരുമിപ്പിച്ചു നിർത്തുകയാണെന്നും 24 മണിക്കൂറിനകം വോട്ടെടുപ്പു നടന്നില്ലെങ്കിൽ അവർ വിട്ടുപോകുമെന്നുമാണ് ഒരു കക്ഷി പറയുന്നത്. </p>
      <p>∙ മനീന്ദർ സിങ് (അജിത് പവാറിനുവേണ്ടി): എൻസിപിയുടെ നിയമസഭാകക്ഷി നേതാവെന്ന നിലയിലാണ് അജിത് പവാർ പ്രവർത്തിച്ചത്. കഴിഞ്ഞ 22ന് അദ്ദേഹം എൻസിപി നേതാവല്ലെന്നു തെളിയിക്കുന്നതായി ഒന്നുംതന്നെയില്ല. 54 എൻസിപി എംഎൽഎമാരുടെ കത്തുകൾ കണ്ടശേഷവും കോടതി നടപടികൾ തുടരണമോയെന്നതാണു ചോദ്യം. </p>
      <p>∙ റോഹത്ഗി: ഗവർണർക്കു നിർദേശം നൽകാൻ കോടതിക്കാവുമോ? അദ്ദേഹത്തിനു ഭരണഘടനയുടെ സംരക്ഷണമുണ്ട്. </p>
      <p>∙ ജസ്റ്റിസ് ഖന്ന: 24 മണിക്കൂറിനകം വോട്ടെടുപ്പെന്നാണ് എല്ലാവരും പറഞ്ഞിട്ടുള്ളത്. </p>
      <p>∙ തുഷാർ മേത്ത: സഭയെ കോടതി നിയന്ത്രിക്കുന്നതിനു ഭരണഘടനാപരമായി വിലക്കുണ്ട്. കുതിരക്കച്ചവടമുണ്ടെങ്കിൽ മാത്രമാണ് കോടതിക്ക് ഇടപെടാനാവുക. ഇവിടെ ആ പ്രശ്നമില്ല. കോടതി ഇടക്കാല ഉത്തരവു നൽകുന്നത് കുതിരക്കച്ചവടത്തിനു വഴിവയ്ക്കും. </p>
      <p>∙ ജസ്റ്റിസ് ഖന്ന (മനീന്ദർ സിങ്ങിനോട്): ഉടൻ വോട്ടെടുപ്പു നടത്തുന്ന കാര്യത്തിൽ താങ്കളുടെ നിലപാടെന്താണ്? </p>
      <p>∙ മനീന്ദർ സിങ്: കോടതിയുടെ തീരുമാനം അംഗീകരിക്കും. (അപ്പോൾ, ഇടക്കാല ഉത്തരവു നൽകരുതെന്ന് മേത്തയും റോഹത്ഗിയും വ്യക്തമാക്കുന്നു)</p>
      <p>∙ റോഹത്ഗി: ഇടക്കാല ഉത്തരവിന്റെ പ്രശ്നമുദിക്കുന്നില്ല. ഗവർണർക്കു നിർദേശം നൽകാൻ കോടതിക്കാവില്ല. </p>
      <p>∙ കപിൽ സിബൽ (ശിവസേനയ്ക്കുവേണ്ടി): കുതിരകളെല്ലാം സ്ഥലത്തുണ്ട്, കുതിരക്കാരൻ മാത്രമേ ഓടിപ്പോയിട്ടുള്ളൂ. കുറെയേറെ ദിവസം ഗവർണർ കാത്തിരുന്നതാണ്. അപ്പോൾ, പുലർച്ചെ 5.47ന് രാഷ്ട്രപതി ഭരണം പിൻവലിക്കേണ്ടതിന്റെയും രാവിലെ 8ന് സർക്കാരുണ്ടാക്കേണ്ടതിന്റെയും ആവശ്യമെന്തായിരുന്നു? </p>
      <p>∙ ജസ്റ്റിസ് ഖന്ന: രാഷ്ട്രപതി ഭരണം പിൻവലിച്ചതല്ല വിഷയം. അവർ കത്തുകൾ കാണിച്ചുകഴിഞ്ഞു. </p>
      <p>∙ സിബൽ: രാഷ്ട്രപതി ഭരണം പിൻവലിച്ച നടപടി ദുരുദ്ദേശ്യപരമായിരുന്നു. വെള്ളിയാഴ്ച വൈകുന്നേരം 7നും പിറ്റേന്നു പുലർച്ചെ 5നുമിടയ്ക്കാണ് എല്ലാം സംഭവിച്ചത്. ത്രികക്ഷി സഖ്യം സർക്കാരുണ്ടാക്കുന്നതു തടയുക മാത്രമായിരുന്നു ലക്ഷ്യം. വാഗ്ദാനങ്ങൾ പാലിക്കപ്പെടാതിരുന്നതുകൊണ്ടാണ് സേന – ബിജെപി സഖ്യം പൊളിഞ്ഞത്. അതിൽ എൻസിപിക്കും കോൺഗ്രസിനും പങ്കില്ല. ആ സഖ്യം പൊളിഞ്ഞ ശേഷമാണു ത്രികക്ഷി ബദൽ സർക്കാരിനു തീരുമാനമായത്. ഉദ്ധവിനെ മുഖ്യമന്ത്രിയായി പ്രഖ്യാപിച്ചശേഷം, 24 മണിക്കൂർ പോലും കാത്തുനിൽക്കാതെ ഫഡ്നാവിസിനു ഗവർണർ സത്യവാചകം ചൊല്ലിക്കൊടുത്തു. ഇപ്പോൾ അജിത് പവാർ പറയുന്നു, തനിക്ക് 54 പേരുടെ പിന്തുണയുണ്ടെന്ന്. എന്നാൽ, അദ്ദേഹത്തെ നിയമസഭാകക്ഷി നേതൃസ്ഥാനത്തു നിന്നു മാറ്റി. ഭൂരിപക്ഷമുണ്ടെങ്കിൽ എന്തുകൊണ്ടാണ് ഉടനെ വോട്ടെടുപ്പു നടത്തുന്നതിനെ അവർ എതിർക്കുന്നത്? </p>
      <p>∙ അഭിഷേക് സിങ്‌വി (എൻസിപിക്കും കോൺഗ്രസിനുംവേണ്ടി): കേസ് വിചിത്രമാണ്. വോട്ടെടുപ്പു നടക്കണമെന്നതിൽ രണ്ടു കൂട്ടർക്കും തർക്കമില്ല. എപ്പോൾ എന്നതു മാത്രമാണു പ്രശ്നം. 54 എംഎൽഎമാരുടെ ഒപ്പുണ്ടായിരുന്നു. എന്നാൽ, അവരെല്ലാം ബിജെപിയെ പിന്തുണയ്ക്കാൻ സമ്മതമെന്നു പറഞ്ഞിരുന്നോ? ആമുഖക്കത്തില്ലാതെയും ഒപ്പുകളുടെ പട്ടിക സാധ്യമാണ്. ഇവിടെ സംഭവിച്ചത് ജനാധിപത്യത്തിന്റെ കശാപ്പാണ്. എപ്പോൾ വോട്ടെടുപ്പ് എന്നതാണു പ്രധാനം. ഏറ്റവും മുതിർന്ന അംഗത്തെ പ്രോടെം സ്പീക്കറായി തിരഞ്ഞെടുത്തു കഴിഞ്ഞാൽ ഉടൻ വോട്ടെടുപ്പ് – ഉടൻ എന്നതു പ്രധാനം. ജനാ ധിപത്യത്തിന്റെ സംശുദ്ധി ഉറപ്പാക്കാനെന്നോണമാണ്, 24 മണിക്കൂറിൽ വോട്ടെടുപ്പെന്ന് നേരത്തെയുള്ള ഉത്തരവുകളിൽ സുപ്രീം കോടതി പറഞ്ഞിട്ടുള്ളത്. </p>
      <p>∙ റോഹത്‌ഗി: നിയമസഭയ്ക്കുള്ള ചട്ടങ്ങൾ ഭരണഘടനയിൽ പറഞ്ഞിട്ടുണ്ട്. ഗവർണർ ഇപ്പോൾ 14 ദിവസമാണു നൽകിയിരിക്കുന്നത്. കടുത്ത നിയമലംഘനമില്ലാത്തപ്പോൾ അത് മൂന്നോ നാലോ ദിവസമായി കുറയ്ക്കാൻ കോടതിക്കു സാധിക്കുമോ? നിയമസഭയുടെ നടപടികളിൽ അന്വേഷണം നടത്താൻ അധികാരമില്ലെന്നാ ഭരണഘടനയുടെ 212ാം വകുപ്പു പറയുന്നത്. ചട്ടമനുസരിച്ച്, ആദ്യം പ്രോടെം സ്പീക്കറെ തിരഞ്ഞെടുക്കണം. തുടർന്ന്, എംഎൽഎമാരുടെ സത്യപ്രതിജ്ഞ, സ്പീക്കർ തിരഞ്ഞെടുപ്പ്, തുടർന്നുള്ള അജണ്ട. അതാണു നടപടിക്രമം. അതു പാലിക്കണം. സ്പീക്കറെ തിരഞ്ഞെടുത്ത ശേഷം വോട്ടെടുപ്പ്. അപ്പോൾ വോട്ടെടുപ്പ് ഇന്നോ നാളെയോ പറ്റില്ല. </p>
      <p>∙ സിബൽ: സ്പീക്കർ സഭയുടെ വിശ്വാസം നേടിക്കഴിഞ്ഞാണ് 212ാം വകുപ്പിന്റെവിഷയം വരുന്നത്. സഭയുടെ വിശ്വാസമുള്ളയാളാണു സ്പീക്കറെന്ന് ഉറപ്പാക്കാൻ കോടതി സവിശേഷാധികാരം പ്രയോഗിക്കണം. </p>
      <p>∙ സിങ്‌വി: എന്തുകൊണ്ടാണ് സ്പീക്കറെ തിരഞ്ഞെടുത്തിട്ടു മതി വോട്ടെടുപ്പെന്നു റോഹത്ഗി പറയുന്നത്? </p>
      <p>∙ റോഹത്ഗി: അതിനു ഭരണഘടനയിൽ വ്യവസ്ഥയുണ്ട്. </p>
      <p>11.53 കേസ് ഇന്ന് 10.30ന് ഉത്തരവിനായി മാറ്റുന്നതായി കോടതി വ്യക്തമാക്കുന്നു. </p>
    </article>
  </body>
</html>