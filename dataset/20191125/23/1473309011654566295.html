<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/clanky/kdy-presne-konci-vas-pracovni-pomer-a-jake-to-ma-dusledky/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-25T23:00:15+00:00"/>
    <meta property="og:title" content="Kdy přesně končí váš pracovní poměr a jaké to má důsledky?"/>
    <meta property="og:description" content="Kdyby si sjednal konec pracovního poměru o den později, nepřišel by o vánoční prémii a nehradil soudní výlohy."/>
  </head>
  <body>
    <article>
      <h1>Kdy přesně končí váš pracovní poměr a jaké to má důsledky?</h1>
      <h2>Kdyby si sjednal konec pracovního poměru o den později, nepřišel by o vánoční prémii a nehradil soudní výlohy.</h2>
      <address><time datetime="2019-11-25T23:00:15+00:00">25 Nov 2019, 23:00</time> by <a rel="author">Tomáš Zilvar</a></address>
      <p>Bývalý zaměstnanec vymáhal po zaměstnavateli částku 16 634,50 Kč (ve výši jedenáctinásobku denního výdělku), a to jako „mzdu na Vánoce“ z r. 2016. Podle kolektivní smlouvy, resp. dodatku k ní, měli totiž zaměstnanci právo na <i>mzdu na Vánoce</i> ve výši jedenáctinásobku denního výdělku, pokud byli zaměstnanci zaměstnavatele <i>v rozhodném období od 1. 5. do 30. 9. daného kalendářního roku</i> a jejich pracovní poměr v průběhu rozhodného období nezanikl. S výjimkou rozvázání pracovního poměru podle <a href="https://www.mesec.cz/zakony/zakonik-prace-zakon/f3053545/#p52">§ 52 písm. a) až e) ZP</a>.</p>
      <p>Zaměstnanec se domníval, že tuto podmínku splňoval, protože u zaměstnavatele pracoval od 1. 6. 2013, tedy jeho pracovní poměr trval od začátku roku 2016 a byl rozvázán dohodou ke dni 30. 9. 2016. </p>
      <p>
        <b>Tip: <a href="https://www.mesec.cz/clanky/chcete-rychle-skoncit-zamestnani-navrhnete-dohodu-o-rozvazani-pracovniho-pomeru/%20">Chcete rychle skončit zaměstnání? Navrhněte dohodu o rozvázání pracovního poměru</a>.</b>
      </p>
      <p>Ještě dne 30. 9. 2016 tak byl zaměstnancem a teprve dne 1. 10. 2016 se stal zaměstnancem jiného zaměstnavatele. Jeho žalobu však zamítl jak soud prvního stupně, tak soud odvolací. Zaměstnanec proto podal dovolání k Nejvyššímu soudu.</p>
      <h3>Čím argumentoval zaměstnanec</h3>
      <p>Zaměstnanec v dovolání namítl především, že <i>…dodržel dobu trvání pracovního poměru nutnou pro vznik jeho práva na náhradu mzdy za Vánoce podle kolektivní smlouvy</i>, tedy že jeho pracovní poměr trval do 30. 9. 2016, neboť jeho pracovní poměr byl ukončen dohodou dnem 30. 9. 2016. K tomuto dni tedy trval a teprve uplynutím celého dne 30. 9. 2016 zanikl. </p>
      <p>Dne 30. 9. 2016 byl ještě zaměstnancem zaměstnavatele, nový pracovní poměr u jiného zaměstnavatele mu vznikl až dne 1. 10. 2016. <i>Pokud právo nebo povinnost zaniká v určitý den, zanikne uplynutím tohoto dne, tedy po jeho 24. hodině. Doba pro nárok na plat za Vánoce tak byla naplněna.</i></p>
      <h3>Co říká zákon</h3>
      <p>Podle zákoníku práce platí, že pokud se se zaměstnavatelem dohodnete na rozvázání pracovního poměru, <a href="https://www.mesec.cz/zakony/zakonik-prace-zakon/f3053526/#p49">končí pracovní poměr sjednaným dnem</a>. Zároveň doba <a href="https://www.mesec.cz/zakony/zakonik-prace-zakon/f3055589/#p333">počíná běžet prvním dnem a končí uplynutím posledního dne</a> stanovené nebo sjednané doby. To platí také v případě, kdy je uplynutím doby podmíněn vznik nebo zánik práva. Podle občanského zákoníku, nabývá-li se právo nebo vzniká-li povinnost v určitý den, <a href="https://www.mesec.cz/zakony/obcansky-zakonik-2014/f4580858/#p601">nabude se nebo vznikne počátkem toho dne</a>. Zaniká-li právo nebo povinnost v určitý den, zanikne koncem toho dne. To neplatí, vylučuje-li to povaha právního případu. </p>
      <p>Za dobu se tedy považuje časový úsek, jehož uplynutí má za následek vznik, změnu nebo zánik práv a povinností. Doba počíná prvním dnem a končí uplynutím posledního dne stanovené nebo sjednané doby. Dobou je i časový úsek stanovený nebo sjednaný v délce nejméně 1 dne. Nabývá-li se právo nebo vzniká-li povinnost v určitý den, vznikají právo nebo povinnost již počátkem tohoto dne. Má-li určitého dne právo nebo povinnost naopak zaniknout, stane se tak na konci dne. </p>
      <h3>Co vyložil Nejvyšší soud</h3>
      <p>Podstatné náležitosti dohody o rozvázání pracovního poměru tvoří ujednání mezi vámi a zaměstnavatelem o tom, že váš pracovní poměr zaniká (rozvazuje se), a kterým dnem končí. </p>
      <p>Den skončení pracovního poměru může být uveden jak určitým datem, tak i jiným způsobem, například uvedením objektivně ověřitelné skutečnosti, která v budoucnu nastane. Je-li v dohodě o rozvázání pracovního poměru sjednán konkrétní den, kterým pracovní poměr účastníků končí, skončí pracovní poměr v tento sjednaný den. Práva a povinnosti z pracovněprávního vztahu zanikají posledním okamžikem dne, který byl ujednán jako den skončení pracovního poměru (nikoliv po tomto dni), <a href="http://www.nsoud.cz/Judikatura/judikatura_ns.nsf/WebSearch/C26942CFB56CE05AC125848A0018093C?openDocument&amp;Highlight=0,null,">vyložil Nejvyšší soudu ČR</a>.</p>
      <h3>Jak zhodnotil a rozhodl Nejvyšší soud sporný případ </h3>
      <p>Nejvyšší soud ČR <a href="http://www.nsoud.cz/Judikatura/judikatura_ns.nsf/WebSearch/C26942CFB56CE05AC125848A0018093C?openDocument&amp;Highlight=0,null,">v rozsudku uvedl</a>, že namítá-li zaměstnanec, že <i>dodržel dobu trvání pracovního poměru nutnou pro vznik jeho práva na náhradu mzdy na Vánoce podle kolektivní smlouvy (že jeho pracovní poměr nebyl rozvázán v rozhodném období od 1. 5. 2016 do 30. 9. 2016), protože jeho pracovní poměr zanikl až uplynutím celého dne 30. 9. 2016, nikoliv někdy v průběhu dne</i>, je jeho závěr o dni skončení pracovního poměru nesprávný.</p>
      <p>Práva a povinnosti z pracovněprávního vztahu zanikají posledním okamžikem dne, který byl ujednán jako den skončení pracovního poměru (nikoliv po tomto dni), tedy v daném případě dne 30. 9. 2016. Skončil-li pracovní poměr 30. 9. 2016, tedy v rozhodném období od 1. 5. 2016 do 30. 9. 2016, nemůže mít zaměstnanec nárok na zaplacení mzdy na Vánoce za rok 2016. </p>
      <p>Dovolání bylo zamítnuto, zaměstnanec jako žalobce nebyl úspěšný, prémiové peněžité plnění nevymohl a byla mu uložena náhrada nákladů soudního řízení před soudy všech stupňů, které se případem zabývaly. </p>
    </article>
  </body>
</html>