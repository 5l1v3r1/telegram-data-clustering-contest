<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/599102/afti-einai-i-dilosi-tou-gg-tou-oie-gia-tin-trimeri-ti-leei-gia-pentameri"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T23:02:00+00:00"/>
    <meta property="og:title" content="Αυτή είναι η δήλωση του Γ.Γ του ΟΗΕ για την Τριμερή - Τι λέει για Πενταμερή"/>
    <meta property="og:description" content="Ο Γ.Γ του ΟΗΕ στην δήλωση του κατέγραψε τα τρία βασικά στοιχεία πάνω στα οποία θα στηριχθεί η συνέχιση διαδικασίας επίλυσης του Κυπριακού, ενώ άφησε ανοιχτό..."/>
  </head>
  <body>
    <article>
      <h1>Αυτή είναι η δήλωση του Γ.Γ του ΟΗΕ για την Τριμερή - Τι λέει για Πενταμερή</h1>
      <address><time datetime="2019-11-25T23:02:00+00:00">25 Nov 2019, 23:02</time> by <a rel="author">SigmaLive</a></address>
      <p>
        <b>Ο Γ.Γ του ΟΗΕ στην δήλωση του κατέγραψε τα τρία βασικά στοιχεία πάνω στα οποία θα στηριχθεί η συνέχιση διαδικασίας επίλυσης του Κυπριακού, ενώ άφησε ανοιχτό το ενδεχόμενο σύγκλησης μια διάσκεψης στην παρουσία πέντε και πλέον μελών του ΟΗΕ.</b>
      </p>
      <p>
        <b>Αυτούσια η δήλωση του Γ.Γ Αντόνιο Γκουτέρες:</b>
      </p>
      <p>Ο ΓΓ των ΗΕ κ. Αντόνιο Γκουτέρες εξέδωσε απόψε την ακόλουθη δήλωση μετά το δείπνο στο οποίο παρακάθισε με τον Πρόεδρο της Δημοκρατίας κ. Νίκο Αναστασιάδη και τον Τουρκοκύπριο ηγέτη κ. Μουσταφά Ακκιντζί, στο Βερολίνο:</p>
      <p>Απόψε είχα άτυπη συνάντηση με τον ηγέτη της ελληνοκυπριακής κοινότητας κ. Νίκο Αναστασιάδη και με τον ηγέτη της τουρκοκυπριακής κοινότητας κ. Μουσταφά Ακκιντζί για να εξετάσουμε τις προσπάθειες για επίτευξη μιας συνολικής λύσης του κυπριακού προβλήματος. Οι συζητήσεις μας ήταν επικεντρωμένες και ειλικρινείς.</p>
      <p>Και οι δύο ηγέτες χαιρέτισαν την εμπλοκή μου και μου επαναβεβαίωσαν την προσήλωση και την αποφασιστικότητα τους να πετύχουν μια λύση στη βάση μιας διζωνικής δικοινοτικής ομοσπονδίας με πολιτική ισότητα όπως προνοείται στα σχετικά ψηφίσματα του Συμβουλίου Ασφαλείας περιλαμβανομένης της παραγράφου 4 του ψηφίσματος 716 του 1991.</p>
      <p>Ο Τουρκοκύπριος ηγέτης και ο Ελληνοκύπριος ηγέτης με κίνητρο την αίσθηση του κατεπείγοντος, συμφώνησαν ότι η επίτευξη μιας συνολικής και διαρκούς λύσης του κυπριακού προβλήματος εντός του προβλεπτού ορίζοντα είναι ύψιστης σημασίας για τη μελλοντική ευημερία των δύο κοινοτήτων και ότι το στάτους κβο είναι μη βιώσιμο.</p>
      <p>Ο Ελληνοκύπριος ηγέτης και ο Τουρκοκύπριος ηγέτης βεβαίωσαν για την προσήλωση τους στην Κοινή Διακήρυξη της 11<sup>ης</sup> Φεβρουαρίου του 2014, σε προηγούμενες συγκλίσεις και στο πλαίσιο των έξι σημείων που παρουσίασα στις 30 Ιουνίου του 2017 με στόχο την επίτευξη μιας στρατηγικής συμφωνίας που θα ανοίξει τον δρόμο για μια συνολική διευθέτηση.</p>
      <p>Υπό το φως αυτών των συζητήσεων έχω συμφωνήσει να συνεχίσω τις προσπάθειες μου για να επιτύχουμε όρους αναφοράς που θα λειτουργήσουν ως ένα εναρκτήριο σημείο συναίνεσης για διαπραγματεύσεις σταδιακές, ουσιαστικές και στοχοπροσηλωμένες σε αποτέλεσμα, με τη συντομότερη δυνατή ευκαιρία. Προς αυτό τον σκοπό δεσμεύτηκα να διερευνήσω με τον Τουρκοκύπριο ηγέτη και τον Ελληνοκύπριο ηγέτη και με τις εγγυήτριες δυνάμεις τη δυνατότητα να συγκληθεί μια άτυπη πενταμερής συν τα ΗΕ, συνάντηση στο κατάλληλο στάδιο. Γίνεται αντιληπτό ότι αυτή τη φορά πρέπει να είναι διαφορετική.</p>
      <p>Επιθυμώ να εκφράσω της ευχαριστίες μου στην Κυβέρνησης της Ομοσπονδιακής Δημοκρατίας της Γερμανίας για τη στήριξη της στη παροχή διευκολύνσεων για τη διεξαγωγή της συνάντησης αυτής.</p>
      <figure>
        <iframe src="https://www.youtube.com/embed/7K9zaOceRnE" width="560" height="315" data-service="Youtube" scrolling="no"/>
      </figure>
    </article>
  </body>
</html>