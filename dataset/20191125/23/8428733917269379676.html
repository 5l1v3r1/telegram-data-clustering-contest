<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/xv-sesja-swm-czytanie-budzetu-wojewodztwa-na-przyszly-rok/46974"/>
    <meta property="og:site_name" content="Limanowa.in"/>
    <meta property="article:published_time" content="2019-11-25T23:25:00+00:00"/>
    <meta property="og:title" content="XV sesja SWM: czytanie budżetu województwa na przyszły rok"/>
    <meta property="og:description" content="Za nami piętnasta sesja Sejmiku Województwa Małopolskiego. Podczas wydarzenia odbyło się m.in. pierwsze czytanie budżetu województwa na 2020 rok. Zdecydowano również m.in. o udzieleniu pomocy finansowej dla gmin na zapewnienie gotowości bojowej jednostkom Ochotniczych Straży Pożarnych z Małopolski oraz przyjęto Program współpracy Województwa Małopolskiego z organizacjami pozarządowymi i innymi podmiotami prowadzącymi działalność pożytku publicznego na rok 2020."/>
  </head>
  <body>
    <article>
      <h1>XV sesja SWM: czytanie budżetu województwa na przyszły rok</h1>
      <address>
        <time datetime="2019-11-25T23:25:00+00:00">25 Nov 2019, 23:25</time>
      </address>
      <slideshow>
        <figure>
          <img src="https://limanowa.in/app/default/assets/news/3c62a24f1f8f633b9cf8c9e8085377aa.jpg?v=1574720723"/>
        </figure>
        <figure>
          <img src="https://limanowa.in/app/default/assets/news/d1a2f064acf5ccc4869f9979d9d9d8ca.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/4dc6dfdfa6811b4b6c7d79e6ca37d503.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/72d2494aa046edd00bdda7c834816572.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/242e465f488428380b15b00b9a9175c1.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/d7723dd4c5c5ddfadac21cb25a660705.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/722a5228f3c145f4952fda730610f202.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/f88d002c6dc8bbd472889af6a072453a.jpg?v=1574720724"/>
        </figure>
        <figure>
          <img src="https://limanowa.in/app/default/assets/news/cd9c743211d4426d68c73e4b2b23dae4.jpg?v=1574720724"/>
        </figure>
      </slideshow>
      <p>Za nami piętnasta sesja Sejmiku Województwa Małopolskiego. Podczas wydarzenia odbyło się m.in. pierwsze czytanie budżetu województwa na 2020 rok. Zdecydowano również m.in. o udzieleniu pomocy finansowej dla gmin na zapewnienie gotowości bojowej jednostkom Ochotniczych Straży Pożarnych z Małopolski oraz przyjęto Program współpracy Województwa Małopolskiego z organizacjami pozarządowymi i innymi podmiotami prowadzącymi działalność pożytku publicznego na rok 2020.</p>
      <p>Projekt budżetu Województwa Małopolskiego na 2020 rok</p>
      <p>Podczas sesji przystąpiono do pierwszego czytania uchwały budżetowej na 2020 rok. Główne założenia projektu przedstawił marszałek Witold Kozłowski.</p>
      <p><i>- Budżet Województwa Małopolskiego na 2020 rok jest prorozwojowy i proinwestycyjny. Zaplanowane dochody to ponad 1,8 mld złotych, a wydatki to ponad 2 mld złotych</i> - podkreślił marszałek Witold Kozłowski.</p>
      <p>To dopiero początek całej procedury przyjęcia budżetu Małopolski na przyszły rok. Teraz przez dwa tygodnie radni będą dokładnie analizować jego treść i wnosić ewentualne poprawki.</p>
      <p>Projekt przyszłorocznego budżetu Małopolski zakłada prognozę dochodów na poziomie 1,8 mld zł i wydatków w wysokości ponad 2 mld zł. Wśród wydatków w najważniejszych obszarach warto zwrócić uwagę na dużą zmianę w stosunku do 1 stycznia 2019 r. w wydatkach na: informatykę (największy wzrost – aż o 29,7 proc.), ochronę zdrowia (wzrost o 27,7 proc.), turystykę i kulturę fizyczną (wzrost o 22,1 proc.), transport i łączność (wzrost o 14,6 proc.), oświatę i wychowanie oraz edukacyjną opiekę wychowawczą (wzrost o 13,2 proc.), kulturę i ochronę dziedzictwa narodowego (11,4 proc).</p>
      <p>O współpracy województwa z organizacjami pozarządowymi</p>
      <p>Za nami konsultacje społeczne dotyczące programu współpracy województwa małopolskiego z organizacjami pozarządowymi i innymi podmiotami prowadzącymi działalność pożytku publicznego na 2020 rok. Podczas dzisiejszej sesji z programem zapoznali się radni.</p>
      <p>Proponowany Program jest dokumentem wyznaczającym politykę województwa wobec organizacji pozarządowych na rok 2020, wpisuje się również w założenia wieloletniego programu współpracy z organizacjami pozarządowymi na lata 2018-2022. Głównym celem Programu jest zwiększanie zaangażowania organizacji pozarządowych i mieszkańców Małopolski w życie publiczne oraz wzmacnianie współpracy międzysektorowej i rozwój społeczeństwa obywatelskiego.</p>
      <figure>
        <iframe src="https://www.youtube.com/embed/a5giSsxE2aI" width="640" height="360" data-service="Youtube" scrolling="no"/>
      </figure>
      <footer>(Źródło/fot.: UMWM)</footer>
    </article>
  </body>
</html>