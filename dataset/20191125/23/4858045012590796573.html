<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/practicarea-alergarii-este-asociata-cu-reducerea-riscului-de-deces-prematur_1406751.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T23:57:40+00:00"/>
    <meta property="og:title" content="Practicarea alergării este asociată cu reducerea riscului de deces prematur"/>
    <meta property="og:description" content="Practicarea alergării este asociată cu reducerea riscului de deces prematur, potrivit unui studiu recent, potrivit  romania-actualitati.ro ...."/>
  </head>
  <body>
    <article>
      <h1>Practicarea alergării este asociată cu reducerea riscului de deces prematur</h1>
      <address><time datetime="2019-11-25T23:57:40+00:00">25 Nov 2019, 23:57</time> by <a rel="author">Ioana Necula</a></address>
      <p>Practicarea alergării este asociată cu reducerea riscului de deces prematur, potrivit unui studiu recent, potrivit <a href="http://www.romania-actualitati.ro/">romania-actualitati.ro</a>.</p>
      <p>Alergarea, indiferent de viteză, distanţă sau frecvenţă, este asociată cu un risc semnificativ mai mic de deces prematur, conform unui nou studiu, citat de Press Association.</p>
      <p>O echipă de cercetători din Australia, Thailanda şi Finlanda a constatat beneficii ''substanţiale'' pentru sănătate la nivelul întregii populaţii în cazul în care mai multe persoane practică alergarea, chiar şi pe distanţe scurte.</p>
      <p>Oamenii de ştiinţă au analizat rezultatele obţinute în urma a paisprezece studii efectuate pe 232.149 de persoane a căror stare de sănătate a fost monitorizată între 5,5 şi 35 de ani.</p>
      <p>În acest interval 25.951 de participanţi au decedat.</p>
      <p>După coroborarea datelor, s-a constatat că orice cantitate de efort depus în alergare a fost asociată cu o scădere cu 27% a riscului de deces din orice cauză pe perioada studiului, în cazul ambelor sexe, în comparaţie cu persoanele care nu practicau acest tip de exerciţiu fizic.</p>
      <p>Totodată, alergarea a fost asociată cu un risc cu 30% mai mic de deces în urma bolilor cardiovasculare, precum şi cu un risc cu 23% mai mic de deces din cauza cancerului.</p>
      <p>''Creşterea ratelor de participare la alergare, indiferent de doză, ar conduce probabil la îmbunătăţiri substanţiale ale sănătăţii populaţiei şi a longevităţii'', au concluzionat cercetătorii.</p>
      <p>Alergarea practicată chiar şi o dată pe săptămână sau mai rar, timp de mai puţin de 50 de minute de fiecare dată şi cu un ritm sub nouă-zece kilometri la oră, a fost asociată cu beneficii semnificative pentru sănătate.</p>
      <p>Creşterea ''dozelor'' de alergare nu a fost asociată cu o reducere şi mai semnificativă a riscului de deces din orice cauză, potrivit analizei, relatează Agerpres.</p>
    </article>
  </body>
</html>