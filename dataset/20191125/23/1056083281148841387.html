<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402575/%D9%87%D9%85%D9%87-%D9%86%D9%85%DB%8C-%D8%AF%D8%A7%D9%86%D9%85-%D9%87%D8%A7%DB%8C-%D8%B9%D8%B6%D9%88-%D9%87%DB%8C%D8%A7%D8%AA-%D8%B1%DB%8C%DB%8C%D8%B3%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-25T23:10:00+00:00"/>
    <meta property="og:title" content="همه &quot;نمی‌دانم‌&quot;های عضو هیات رییسه فدراسیون فوتبال!"/>
    <meta property="og:description" content="هیات رییسه ۷ نفره فدراسیون در حالی کار خود را در راس فوتبال ایران انجام می‌دهند که به نظر می‌رسد کمتر اعضای آن همیشه از بسیاری از تصمیم‌های مهم رییس فدراسیون خبر دارند."/>
  </head>
  <body>
    <article>
      <h1>همه "نمی‌دانم‌"های عضو هیات رییسه فدراسیون فوتبال!</h1>
      <address><time datetime="2019-11-25T23:10:00+00:00">25 Nov 2019, 23:10</time> by <a rel="author">محمد علی ایزدی</a></address>
      <p>هیات رییسه ۷ نفره فدراسیون در حالی کار خود را در راس فوتبال ایران انجام می‌دهند که به نظر می‌رسد کمتر اعضای آن همیشه از بسیاری از تصمیم‌های مهم رییس فدراسیون خبر دارند.</p>
      <p>به گزارش ایسنا، عبدالکاظم طالقانی به عنوان هفتمین عضو هیات رییسه فدراسیون فوتبال که نماینده هیات‌های فوتبال در فدراسیون است به عضویت این هیات رییسه در آمد اما ظاهرا در طول چند سال حق جلسه گرفتن و صرفا اشغال این پست، خیلی خود را درگیر ماجرا نمی‌کند و اطلاع مردم عادی از تصمیم‌های مهدی تاج و مدیر "ساکت"اش در خصوص مسائل روز فوتبال ایران از او بیشتر است. رییس هیات فوتبال خوزستان عضو نامرئی هیات رییسه است. یا او قاطی بازی نیست یا شاید هم خودش نمی‌خواهد آرامشش را به هم بزند!</p>
      <p>مردی که تنها فایده حضورش در هیات رییسه این بود که توانست با حکم عجیب کمیته استیناف، از محرومیتی که کمیته انضباطی و اخلاق برایش در نظر گرفته بودند فرار کند؛ طالقانی در طول این چند سال حتی به خود زحمت نداده در کارهای اجرایی شرکت کند و از آن‌ها مطلع باشد. فعالیت طالقانی در هیات رییسه فدراسیون فوتبال، نقش آقای پولادتن در سریال "هیولا" مهران مدیری را برای همه تداعی می‌کند که این عضو در همه جلسات حضور داشت اما نه دخالتی می‌کرد و نه نظری می‌داد.</p>
      <p>
        <b>فروردین ۹۸</b>
      </p>
      <p><a href="https://www.isna.ir/news/98012107984/%D8%B3%D8%B1%D9%85%D8%B1%D8%A8%DB%8C-%D8%AC%D8%AF%DB%8C%D8%AF-%D8%AA%DB%8C%D9%85-%D9%85%D9%84%DB%8C-%D9%81%D9%88%D8%AA%D8%A8%D8%A7%D9%84-%D9%82%D8%B7%D8%B9%D8%A7-%D8%A8%D8%B2%D8%B1%DA%AF-%D8%AA%D8%B1-%D8%A7%D8%B2-%DA%A9%DB%8C-%D8%B1%D9%88%D8%B4-%D8%A7%D8%B3%D8%AA">"برای انتخاب چنین فردی نیازمند بودجه و منابع مالی بزرگ هستیم که باید تأمین شود. به همین دلیل هنوز در جریان پروسه تأمین بودجه و انتخاب مربی نیستم."</a> این بخشی از مصاحبه عبدالکاظم طالقانی با ایسنا در فروردین ۹۸ و پس از کنار رفتن کارلوس کی‌روش است. این صحبت‌ها نشان می‌دهد که او حتی سمت خود را هم قبول ندارد و خود را در این حد نمی‌داند که بخواهد در جریان فرآیند تامین بودجه فدراسیون برای سرمربی جدید تیم ملی شریک کند.</p>
      <p>
        <b>خرداد ۹۸</b>
      </p>
      <p>نماینده هیات‌های فوتبال استان‌ها در هیات رییسه فدراسیون فوتبال در مصاحبه‌ای در تاریخ ۶ خرداد ۹۸ با ایسنا در خصوص تامین البسه تیم ملی گفت: <a href="https://www.isna.ir/news/98030602272/%D8%B9%D8%B6%D9%88-%D9%87%DB%8C%D8%A7%D8%AA-%D8%B1%D8%A6%DB%8C%D8%B3%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%AA%D9%85%D8%A7%D9%85-%D8%A7%D9%85%DA%A9%D8%A7%D9%86%D8%A7%D8%AA-%D8%A8%D8%B1%D8%A7%DB%8C-%D8%A7%D8%B1%D8%AF%D9%88%DB%8C-%D8%AA%DB%8C%D9%85-%D9%85%D9%84%DB%8C">"در جریان ریز مسائل نیستم اما فدراسیون فوتبال تمام امکانات را برای برگزاری هر چه بهتر اردوهای تیم ملی تأمین کرده است."</a></p>
      <p>
        <b>تیر ۹۸</b>
      </p>
      <p>مرد بی‌اطلاع فدراسیون فوتبال حتی درباره بسیاری از تصمیم‌های کمیته‌های زیرمجموعه فدراسیون بی‌اطلاع است و حتی از حکمی هم که علیه خودش صادر شده مطلع نیست. او در مصاحبه با ایسنا در این خصوص گفته بود: <a href="https://www.isna.ir/news/98041608008/%D8%B1%D8%A7%DB%8C-%D8%A7%D8%A8%D9%84%D8%A7%D8%BA-%D9%86%D8%B4%D8%AF%D9%87-%D8%AA%D8%AE%D9%84%D9%81-%DA%A9%D9%85%DB%8C%D8%AA%D9%87-%D8%A7%D8%AE%D9%84%D8%A7%D9%82-%D8%A8%D8%B1%D8%B1%D8%B3%DB%8C-%D9%85%DB%8C-%D8%B4%D9%88%D8%AF-%DA%A9%D9%81%D8%A7%D8%B4%DB%8C%D8%A7%D9%86-%D8%A8%D8%A7%D8%AE%D8%AF%D8%A7%D8%B3%D8%AA">"هنوز رای کمیته اخلاق به ما ابلاغ نشده است. حکمی که این کمیته صادر کرده الآن در کمیته استیناف است و باید این رای در استیناف هم بررسی شود."</a></p>
      <p>این پاسخ عجیب طالقانی به ایسنا در ۱۸ تیر ۹۸ رسما نشان می‌دهد که او تقریبا کاری به تصمیم‌هایی که در فدراسیون گرفته می‌شود ندارد و به این عادت کرده است که در بازی حضور نداشته باشد. او در پاسخ به این سوال که آیا اعضای هیأت رئیسه نباید نسبت به اجرای قوانین و انتخاب رئیس سازمان تیم‌های ملی به رئیس فدراسیون فوتبال هشدار دهند، یادآور شد: "ما موارد لازم را اعلام می‌کنیم اما <a href="https://www.isna.ir/news/98041809273/%D8%B7%D8%A7%D9%84%D9%82%D8%A7%D9%86%DB%8C-%D8%A7%D8%AF%D8%B9%D8%A7%DB%8C-%D8%AA%D8%A7%D8%AC-%D8%B1%D8%A7-%D8%B1%D8%AF-%DA%A9%D8%B1%D8%AF-%D8%B3%D8%A7%DA%A9%D8%AA-%D9%87%D9%85-%DA%86%D9%86%D8%A7%D9%86-%D9%85%D8%AA%D9%88%D9%84%DB%8C-%D8%B3%D8%A7%D8%B2%D9%85%D8%A7%D9%86-%D8%AA%DB%8C%D9%85-%D9%87%D8%A7%DB%8C">دخالتی در امور اجرایی فدراسیون فوتبال نداریم</a>. تاج تاکنون طبق اساسنامه عمل کرده و از عملکرد خود راضی هستیم. در صورت صلاح‌دید، رئیس سازمان تیم‌های ملی اعلام خواهد شد اما فعلاً کاری روی زمین نمانده است."</p>
      <p>
        <b>شهریور ۹۸</b>
      </p>
      <p>پس از اولین شایعات نارضایتی ویلموتس از بدقولی‌های مسئولان فدراسیون برای پرداخت نکردن پول او، ایسنا باز هم مصاحبه‌ای را با این عضو هیات رییسه انجام داد تا از صحت این شایعات مطلع شود اما طالقانی باز هم اقرار کرد که اطلاعی از جزییات ندارد. شاید پاسخ او به ایسنا همان حرف‌هایی باشد که تاج برای از سر باز کردن طالقانی به او می‌زند! او گفت: <a href="https://www.isna.ir/news/98060603222/%D8%B7%D8%A7%D9%84%D9%82%D8%A7%D9%86%DB%8C-%D8%A8%D9%87-%D8%AA%D8%B9%D9%87%D8%AF%D8%A7%D8%AA-%D9%85%D8%A7%D9%84%DB%8C-%D9%85%D8%A7%D9%86-%D9%86%D8%B3%D8%A8%D8%AA-%D8%A8%D9%87-%D9%88%DB%8C%D9%84%D9%85%D9%88%D8%AA%D8%B3-%D8%B9%D9%85%D9%84-%D9%86%DA%A9%D8%B1%D8%AF%D9%87-%D8%A7%DB%8C%D9%85">"من در ریز جزییات قرارداد ویلموتس نیستم اما من و فدراسیون از عملکرد او راضی هستیم و دوست داریم به کارش ادامه دهد. البته او باید بازی‌های لیگ را از نزدیک ببیند اما ما هم نتوانستیم به تعهداتمان پایبند باشیم."</a></p>
      <p>
        <b>آبان ۹۸</b>
      </p>
      <p>
        <a href="https://www.isna.ir/news/98081509086/%D8%A8%D8%B1%D9%86%D8%A7%D9%85%D9%87-%D8%A8%D8%A7%D8%B2%DA%AF%D8%B4%D8%AA-%D9%88%DB%8C%D9%84%D9%85%D9%88%D8%AA%D8%B3-%D8%A8%D9%87-%D8%A7%DB%8C%D8%B1%D8%A7%D9%86-%D9%82%D8%B7%D8%B9%DB%8C-%D8%A7%D8%B3%D8%AA">"طالقانی در واکنش به اینکه آیا برخلاف اظهاراتش مبنی بر اینکه حقوق ویلموتس پرداخت شده، شب گذشته تاج گفت پول به حساب این مربی منتقل نشده است، گفت: آقای تاج کجا این حرف ها را زدند؟ اگر هم اینطور گفتند حتما طی روزهای آینده حقوقش را پرداخت می کنیم."</a>
      </p>
      <p>این بخشی از مصاحبه ۱۵ آبان طالقانی با ایسنا است که نشان می‌دهد او نه با تاج صحبت کرده و نه حتی مصاحبه‌های او را خوانده است. مصاحبه‌ای که نشان می‌دهد ندانستن او فقط به این دلیل نیست که تاج او را در جریان نمی‌گذارد بلکه طالقانی هم به این نقش "بله‌قربان‌گو" راضی است و نمی‌خواهد خیلی از جزییات را بداند.</p>
      <p>
        <b>آذر ۹۸</b>
      </p>
      <p>در نهایت اما <a href="https://www.isna.ir/news/98090301853/%D9%88%D8%A7%DA%A9%D9%86%D8%B4-%D8%B9%D8%B6%D9%88-%D9%87%DB%8C%D8%A7%D8%AA-%D8%B1%D8%A6%DB%8C%D8%B3%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D9%87-%D8%A2%D9%85%D8%AF%D9%86-%D8%A8%D8%B1%D8%A7%D9%86%DA%A9%D9%88-%D9%88-%D8%B1%D9%81%D8%AA%D9%86-%D9%88%DB%8C%D9%84%D9%85%D9%88%D8%AA%D8%B3">مصاحبه پریروز (یکشنبه) طالقانی با ایسنا</a> پر از "نمی‌دانم"‌های عجیب است که از یک عضو هیات رییسه انتظار نمی‌رود. او حتی به خود زحمت نمی‌دهد که از تاج و ساکت پیگیری کند. حرف‌های طالقانی پر از نمی‌دانم‌هایی است که این سوال را ایجاد می‌کند که آیا اساسا او عضو هیات رییسه است؟ آیا او اصلا در تصمیم‌های فدراسیون نقشی دارد؟ آیا او اصلا می‌داند در تیم ملی چه خبر است؟ این‌ها تمام سوال‌هایی است که آقای "نمی‌دانم" در ذهن فوتبال‌دوستان ایجاد کرده است.</p>
      <p>روی صحبت ما با شماست آقای طالقانی! ما و مردم هم پاسخ خیلی‌ از این سوال‌ها را نمی‌دانیم اما نقش شما این نیست که ندانید؛ اگر کسی باید جواب این پرسش‌ها را بداند، شما و دوستانتان در هیات رئیسه فدراسیون فوتبال هستید. شاید اگر آلفرد هیچکاک، کارگردان فقید فیلم تحسین‌شده "مردی که زیاد می‌دانست" امروز زنده بود، می‌توانست از ابهام موجود در گفتار  و کردار اعضای هیات رئیسه فدراسیون فوتبال و شخص شما فیلمی درخشان بسازد و نامش را بگذارد، "مردی که اصلا نمی‌دانست..."</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090502866/%D8%A8%D8%A7%D8%B2%D8%AA%D8%A7%D8%A8-%D8%AD%D9%85%D9%84%D9%87-%D9%88%DB%8C%D9%84%D9%85%D9%88%D8%AA%D8%B3-%D8%A8%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%AE%D8%A7%D8%B1%D8%AC%DB%8C"/>
      </related>
    </article>
  </body>
</html>