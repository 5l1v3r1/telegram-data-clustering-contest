<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402247/%D8%AA%D8%AD%D9%84%DB%8C%D9%84-%D8%B9%D8%A8%D8%A7%D8%B3-%D8%B9%D8%A8%D8%AF%DB%8C-%D8%A7%D8%B2-%D8%A2%D8%AB%D8%A7%D8%B1-%D8%B1%D9%88%D8%A7%D9%86%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T23:45:00+00:00"/>
    <meta property="og:title" content="تحلیل عباس عبدی از آثار روانی اعتراضات اخیر"/>
    <meta property="og:description" content="یک تحلیل‌گر مسائل سیاسی گفت: خسارات مادی مستقیم اعتراضات به گران شدن قیمت بنزین در مقایسه با خسارات غیرمستقیم آن مساله اساسی نیست."/>
  </head>
  <body>
    <article>
      <h1>تحلیل عباس عبدی از آثار روانی اعتراضات اخیر</h1>
      <address><time datetime="2019-11-25T23:45:00+00:00">25 Nov 2019, 23:45</time> by <a rel="author">محسن فرامرزی</a></address>
      <p>یک تحلیل‌گر مسائل سیاسی گفت: خسارات مادی مستقیم اعتراضات به گران شدن قیمت بنزین در مقایسه با خسارات غیرمستقیم آن مساله اساسی نیست.</p>
      <p>عباس عبدی در گفت‌وگو با ایسنا درباره آثار روانی سهمیه‌بندی شدن بنزین اظهار کرد: خسارات مادی مستقیم این اتفاقات در مقایسه با تبعات سیاسی و روانی و نیز خسارات غیرمستقیم مادی آن‌ها خیلی مساله اساسی نیست، نه اینکه بی اهمیت باشد، ولی تبعات این اتفاقات را در آینده با خسارات مادی مستقیم آنها ارزیابی و تحلیل نمی‌کنند زیرا اگر خسارات فقط این چندهزار میلیارد تومان هم باشد قابل جبران است.</p>
      <p>وی ادامه داد: این اتفاقات به لحاظ تاریخی ماندگار شده و تعیین کننده روابط مردم با حکومت خواهد شد. اگر به یک شیشه، خش انداخته شود، براحتی ترمیم نمی‌شود حالا اگر شکسته شکسته شود، با بندزدن درست نمی‌شود و باید در کارخانه دوباره ذوب و ساخته شود.</p>
      <p>عبدی همچنین خاطرنشان کرد: در این اتفاقات تعداد زیادی از مردم درگیر ماجرا می‌شوند چه به آن‌هایی که خسارات مادی وارد شده است، چه کسانی که خسارات جسمی، روحی و روانی دیده‌اند، درگیر می‌شوند. کم کم این مسائل در خاطره تاریخی مردم ذخیره می‌شود تا جایی که به قطع روابط کامل منجر خواهد شد؛ بنابراین در این اتفاقات خسارات مستقیم مادی در حاشیه است و مسائل سیاسی و روانی و سپس تبعات غیرمستقیم مادی بلندمدت و جدی خواهد داشت.<br/>انتهای پیام</p>
    </article>
  </body>
</html>