<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/26/7233020/"/>
    <meta property="og:site_name" content="Українська правда"/>
    <meta property="article:published_time" content="2019-11-25T23:50:39+00:00"/>
    <meta property="og:title" content="Голова комітету пояснив, чому Рада не ухвалила правку для розслідування справ Майдану"/>
    <meta property="og:description" content="Голова комітету Ради з питань правоохоронної діяльності Денис Монастирський заявив, що правку до закону про Держбюро розслідувань, яка б дозволила продовжити розслідування справ Майдану, не ухвалили, бо могли виникнути питання до її законності."/>
  </head>
  <body>
    <article>
      <h1>Голова комітету пояснив, чому Рада не ухвалила правку для розслідування справ Майдану</h1>
      <address>
        <time datetime="2019-11-25T23:50:39+00:00">25 Nov 2019, 23:50</time>
      </address>
      <p>Голова комітету Ради з питань правоохоронної діяльності Денис Монастирський заявив, що правку до закону про Держбюро розслідувань, яка б дозволила продовжити розслідування справ Майдану, не ухвалили, бо могли виникнути питання до її законності.</p>
      <p><b>Джерело:</b> <a href="https://hromadske.ua/ru/posts/v-sluge-naroda-obuyasnili-pochemu-ne-prinyali-popravku-dlya-rassledovaniya-del-majdana">Громадське</a></p>
      <p><b>Деталі: </b>Монастирський зазначив, що коли розглядався цей законопроект, зранку Верховна Рада проголосувала, що вона може розглядати законопроекти не пізніше 15 години. Водночас "декілька фракцій" під час розгляду питання заявляли про перерви у 30 хвилин і більше.</p>
      <p><b>Пряма мова: </b>"Ми вирішили не ризикувати, тому що це однозначно було би потім підставою для оскарження законності прийняття цього рішення".</p>
      <p><b>Деталі:</b> За словами Монастирського, фракції, які не підтримують ухвалення нового закону про ДБР, сказали спікеру Ради Дмитру Разумкову, що в разі ухвалення законопроекту вони подадуть постанову про визнання незаконним цього рішення.</p>
      <p><b>Пряма мова:</b> "І нам би все одно прийшлось би чекати 3 грудня, тому що Верховна Рада тільки тоді б змогла розглянути цю постанову, і цей закон, навіть якщо б ми його прийняли, не пішов би на підпис президенту".</p>
      <p><b>Більше деталей:</b> Монастирський зауважив, що 3 грудня продовження розгляду законопроекту щодо ДБР і цієї правки зокрема буде першим в порядку денному Ради. </p>
      <p>
        <b>Нагадаємо:</b>
      </p>
      <ul>
        <li><a href="https://www.pravda.com.ua/news/2019/11/19/7232399/">20 листопада 2019 року</a> прокуратура припинить функцію досудового розслідування, однак продовжить здійснювати процесуальне керівництво у розслідуванні, тобто організацію і координацію досудового слідства<b>.</b></li>
        <li>Адвокатка родин Героїв Небесної сотні оголосила голодування до відновлення слідства у <a href="https://www.pravda.com.ua/news/2019/11/22/7232689/">справах Майдану</a></li>
      </ul>
    </article>
  </body>
</html>