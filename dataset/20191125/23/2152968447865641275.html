<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/borisov-s-prognoza-sledvashtata-sreshta-s-trymp-za-otpadane-na-vizite.430803"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T23:20:00+00:00"/>
    <meta property="og:title" content="Борисов с прогноза: Следващата среща с Тръмп - за отпадане на визите!"/>
    <meta property="og:description" content="Двамата обсъдили стратегическото партньорство в различни сфери | Dnes.bg"/>
  </head>
  <body>
    <article>
      <h1>Борисов с прогноза: Следващата среща с Тръмп - за отпадане на визите!</h1>
      <h2>Двамата обсъдили стратегическото партньорство в различни сфери</h2>
      <address><time datetime="2019-11-25T23:20:00+00:00">25 Nov 2019, 23:20</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Премиерът Бойко Борисов прогнозира след срещата си с президента на САЩ Доналд Тръмп в Белия дом, че следващата им среща ще е за отпадането на визите за българи.</p>
      <p>Борисов каза пред журналисти, че страната ни се разглежда като праволинейна.</p>
      <p>"Убеден съм, че визите ще паднат, с Канада отпадането на визовия режим е много ярък пример, че не създаваме никакви проблеми. Мисля, че президентът Тръмп ме разбра, че може да остане в сърцата на българите за много години, ако направи този жест", коментира Борисов.</p>
      <p>Той посочи, че в разговора с Тръмп е отделено време на темата АЕЦ "Белене". Борисов коментира, че централата е българска, а не руска. Още тази седмица идват техните ядрени експерти, да отидат да видят "Белене", цялата инфраструктура на "Козлодуй", разясни Борисов.</p>
      <p>"За мен е голямо удоволствие и чест да бъда ваш гост днес. Стратегическото партньорство между България и САЩ никога не е било по-задълбочено. Нашето сътрудничество, базирано на общи ценности, е всеобхватно и цялостно в областта на сигурността и отбраната, правоприлагането, енергийната диверсификация, търговията, инвестициите и контактите между хората". Това написа министър-председателят Бойко Борисов в Книгата за гости на Белия дом, след като бе посрещнат от президента на САЩ Доналд Тръмп.</p>
      <p>"Като близки съюзници ние заедно работим за укрепване на стабилността и мира в света, както и за напредъка на евроатлантическата интеграция на Западните Балкани. Уверен съм, че българо-американското партньорство и приятелство ще продължат да се развиват", пише още в посланието на българския премиер в Книгата за гости.</p>
      <p>Веднага след това започна срещата на четири очи между министър-председателя Борисов и президента Тръмп в Овалния кабинет.</p>
      <p>Борисов заяви пред Тръмп, че България високо цени стратегическото си партньорство със Съединените американски щати и изрази увереност, че днешната ни среща ще е от голяма полза за неговото развитие. Това заяви министър-председателят Бойко Борисов в началото на срещата си с президента на САЩ Доналд Тръмп. „За мен е изключителна чест и привилегия да проведем нашата среща в Белия дом – символ на свободата и демокрацията“, отбеляза още премиерът, цитиран от правителствената пресслужба.</p>
      <p>Борисов акцентира върху отличното партньорство между България и САЩ в редица сфери. В разговора си с американския президент Доналд Тръмп премиерът Борисов посочи конструктивното взаимодействие между двете държави по подготовката и сключването на договора за придобиване на бойни самолети F-16 Block 70. Българският министър-председател специално акцентира върху индустриалното сътрудничество, което съпътства модернизацията на българските въоръжени сили.</p>
      <p>Премиерът Борисов отбеляза също сътрудничеството на България и САЩ в областта на енергетиката, в контекста на националната сигурност. Изтъкна и проектите, по които страната ни работи усилено и които ще допринесат за диверсификация на енергийните източници и маршрути.</p>
      <p>Друга тема, която открои министър-председателят Борисов, беше значението на търговско-икономическите отношения между България и САЩ. Премиерът заяви, че американските инвеститори са добре дошли у нас и посочи стремежа на страната ни да насърчава високотехнологични производства. Българският министър-председател посочи предимствата на България като инвестиционна дестинация.</p>
      <p>Премиерът Бойко Борисов изрази интереса на България да задълбочи сътрудничеството си със САЩ и в редица други сфери като образованието, науката, насърчаването на туризма и контактите между хората.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/25/trymp-kym-borisov-za-otbranata-za-primer-na-germaniia-ste.430801"/>
        <a href="https://www.dnes.bg/obshtestvo/2019/11/25/v-sasht-ni-oceniha-chudesen-syiuznik-v-nato-ste.430793"/>
      </related>
    </article>
  </body>
</html>