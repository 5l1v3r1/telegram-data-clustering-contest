<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904190.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T23:41:00+00:00"/>
    <meta property="og:title" content="فارن پالسی: امیدی به استیضاح و شکست ترامپ نیست"/>
    <meta property="og:description" content=" به گزارش ایسنا، مایکل هرش، گزارشگر ارشد و معاون سردبیر پایگاه خبری-تحلیلی فارن پالسی درباره تحولات اخیر در روند استیضاح دونالد ترامپ، رییس جمهوری آمریکا و موقعیت فعلی نامزدهای دموکرات انتخابات ۲۰۲۰ در صحنه رقابت با یکدیگر و همچنین با ترامپ نوشته است: «اگر می‌خواهید بدانید در ۱۱ ماه باقی مانده تا انتخابات ۲۰۲۰ چه اتفاقی خواهد افتاد، به صحبت‌های ویل هرد، مقام سابق سیا گوش کنید که یکی از میانه‌روترین جمهوری‌خواهان مجلس نمایندگان بوده و اکنون در کمیته اطلاعات این مجلس به سرپرستی دموکرات‌ها حضور دارد و شهادت‌های ویرانگری را علیه دونالد ترامپ شنیده است."/>
  </head>
  <body>
    <article>
      <h1>فارن پالسی: امیدی به استیضاح و شکست ترامپ نیست</h1>
      <address>
        <time datetime="2019-11-25T23:41:00+00:00">25 Nov 2019, 23:41</time>
      </address>
      <p>مدارک زیادی از سوء استفاده دونالد ترامپ از قدرتش در جایگاه ریاست جمهوری در پرونده اوکراین وجود دارد اما تزلزل در موقعیت نامزدهای دموکرات نشان می‌دهد که ترامپ در برابر رقبایش خوش‌شانس است.</p>
      <p> به گزارش ایسنا، مایکل هرش، گزارشگر ارشد و معاون سردبیر پایگاه خبری-تحلیلی فارن پالسی درباره تحولات اخیر در روند استیضاح دونالد ترامپ، رییس جمهوری آمریکا و موقعیت فعلی نامزدهای دموکرات انتخابات ۲۰۲۰ در صحنه رقابت با یکدیگر و همچنین با ترامپ نوشته است: «اگر می‌خواهید بدانید در ۱۱ ماه باقی مانده تا انتخابات ۲۰۲۰ چه اتفاقی خواهد افتاد، به صحبت‌های ویل هرد، مقام سابق سیا گوش کنید که یکی از میانه‌روترین جمهوری‌خواهان مجلس نمایندگان بوده و اکنون در کمیته اطلاعات این مجلس به سرپرستی دموکرات‌ها حضور دارد و شهادت‌های ویرانگری را علیه دونالد ترامپ شنیده است.</p>
      <p>هرد که تابستان گذشته اعلام کرد پس از پایان دوره فعلی از کرسی ایالت تگزاس دست می‌کشد و بنابراین نسبت به گذشته هراس کمتری از ترامپ دارد، بارها برای انتقاد از رفتارهای این رییس جمهور علاقه نشان داده است. هرد در تابستان یکی از چهار جمهوری‌خواهی بود که به محکوم کردن اظهارات نژادپرستانه ترامپ درباره چهار نماینده دموکرات رنگین‌پوست مجلس نمایندگان رای داد. او این هفته از تماس تلفنی ترامپ با ولودیمیر زلنسکی، رییس جمهوری اوکراین در روز ۲۵ ژوئیه انتقاد کرد و این مکالمه را "نامناسب" و "سیاست خارجی نادرست" دانست. این توصیفی مودبانه‌تر برای بیان این مساله بود که ترامپ به طرز قابل اثباتی به دنبال وارد کردن منافع سیاسی شخصی‌اش در سیاست خارجی آمریکا بوده است و در این روند امنیت کشوری دوست را که از سوی روسیه تهدید می‌شود، در معرض خطر قرار داده است.</p>
      <p>اما آیا این مساله به خودی خود رفتاری قابل استیضاح است؟ هرد می‌گوید "یک اتهام قابل استیضاح باید غیرقابل انکار، کاملا روشن و بی‌ایهام باشد. من شاهد مدارکی نبوده‌ام که ارتشاء یا اخاذی رییس جمهور را ثابت کنند."</p>
      <p>این اظهارات می‌توانند نشانگر اوضاعی باشند که در ۱۱ ماه آینده در سیاست داخلی آمریکا شاهد آن خواهیم بود. رهبران دموکرات در مجلس نمایندگان با برگزاری جلسات استماع وارد راهی شده‌اند که بازگشتی ندارد و آنان را وادار به رای‌گیری درباره استیضاح ترامپ می‌کند؛ استیضاحی که در سنا به طرز چشم‌گیری رد خواهد شد زیرا آنان ظاهرا نتوانسته‌اند حتی نظر مثبت یک جمهوری‌خواه را نیز در این زمینه جلب کنند. پایگاه خبری پولیتیکو نوشته است "ارزیابی ما این است که این اقدامات (برگزاری جلسات استماع) حتی یک رای را هم در مجلس نمایندگان تغییر نداده‌اند و در واقع جمهوری‌خواهان بر این باورند که شمار اندکی از دموکرات‌ها علیه استیضاح رای خواهند داد؛ اگرچه این دیدگاه می‌تواند تفکری امیدوارانه باشد."</p>
      <p>اگر هیچ یک از جمهوری‌خواهان مجلس نمایندگان از استیضاح ترامپ حمایت نکنند، در صورتی که جمهوری‌خواهانی در سنا جرات کنند از آن حمایت کنند، شمار آن‌ها بسیار اندک خواهد بود. در واقع در سنا که تحت کنترل جمهوری‌خواهان است، جسارت بیشتری لازم خواهد بود تا در خصوص مساله بزرگ و تاثیرگذاری مانند برکناری رییس جمهور برای نخستین بار در تاریخ آمریکا سنت‌شکنی کرد و در برابر فردی از حزب خود ایستاد.</p>
      <p>این مساله پیروزی بزرگی برای رییس جمهوری محسوب می‌شود که سال انتخاباتی را در پیش دارد و ترامپ روز جمعه در گفت‌وگو با شبکه فاکس نیوز گفت "صادقانه بگویم، من خواستار محاکمه شدنم هستم."</p>
      <p>چرا که نه؟ چه راهی بهتر از این برای ادامه لکه‌دار کردن وجهه جو بایدن، رقیب اصلی ترامپ در انتخابات ۲۰۲۰ و پسرش در آستانه انتخابات وجود دارد در حالی که حتی بسیاری از دموکرات‌ها هم او را به نقض مرزهای اخلاقی بر سر پیوستن به هیئت مدیره یک شرکت اوکراینی در دوران معاونت پدرش متهم می‌کنند؟ به ویژه به این دلیل که ترامپ مطمئن است در سنا تبرئه خواهد شد.</p>
      <p>این در حالی است که جو بایدن در تازه‌ترین دور مناظرات انتخاباتی که رو چهاشنبه برگزار شد، عملکرد خوبی نداشت و در حالی که احتمالا همچنان محتمل‌ترین گزینه دموکرات‌ها برای پیروزی در انتخابات است، به ویژه در زمینه خشونت خانگی و جلب حمایت رنگین‌پوستان زخم‌های شفاهی زیادی را متحمل شد که بسیاری از آن‌ها را نیز خودش به خودش وارد کرد.</p>
      <p>عملکرد بایدن شخصیت‌های اصلی حزب دموکرات را درباره احتمال تبدیل او به رقیب اصلی ترامپ یا حتی پیروزی‌اش در انتخابات مقدماتی دچار تردید کرده است و نظرسنجی‌ها نیز نشانگر کاهش اندک اما پیوسته حمایت‌ها از او هستند. این در حالی است که پیت بوتیجج، رقیب دموکرات بایدن به نظر تاثیرگذارترین نامزد دموکرات‌هاست که شهردار شهری کوچک است و با یک مرد دیگر ازدواج کرده و می‌توان گفت که چالش بسیار دشواری را برای پیروزی در انتخابات پیش‌رو دارد.</p>
      <p>طبق نتایج نظرسنجی پولیتیکو با همکاری شرکت "مورنینگ کانسالت"، در حالی که نیمی از رای‌دهندگان آمریکایی که برای شرکت در انتخابات ثبت‌نام کرده‌اند، گفته‌اند آماده رای دادن به یک رییس جمهوری همجنسگرا هستند، تنها ۴۰ درصد فکر می‌کنند کل کشور آمریکا آماده پذیرش این مساله باشد.</p>
      <p>الیزابت وارن دیگر نامزد دموکرات انتخابات ۲۰۲۰ است، در حالی که رشد قابل توجهی در حمایت از او وجود داشته، بسیاری از دموکرات‌ها و مستقل‌ها او را شخصیتی بسیار لیبرال می‌دانند که طعمه مناسبی برای استراتژی جمهوری‌خواهان در رقابت‌های ۲۰۲۰ است که قصد دارند دموکرات‌ها را سوسیالیست جلوه دهند.</p>
      <p>برنی سندرز، دیگر نامزد دموکرات این انتخابات که در نظرسنجی‌ها یک پله پایین‌تر از وارن ایستاده است، بیشتر شبیه کاریکاتوری از خودش در رقابت‌های انتخاباتی سال ۲۰۱۶ است و تقریبا می‌توان با اطمینان گفت که نامزدی‌اش را حفظ نخواهد کرد اما می‌تواند آسیب زیادی به افرادی وارد کند که در رقابت باقی می‌مانند.</p>
      <p>مدعیان دموکرات ریاست جمهوری که در خصوص مسائل زیادی از تجارت تا کاهش حضور نیروها با رییس جمهور اختلاف نظر دارند، در رقابت‌های انتخاباتی با چالش‌های بسیاری بر سر دیدگاهشان روبه‌رو خواهند شد.</p>
      <p>نظرسنجی روزنامه نیویورک تایمز با همکاری کالج سی‌یِنا که اوایل ماه جاری میلادی صورت گرفت، نشان می‌دهد که به‌رغم آن که به طور کلی سطح تایید ترامپ پایین است، اما در شش ایالت چرخشی (ایالاتی که گاهی در کنترل دموکرات‌هاست و گاهی جمهوری‌خواهان) که در سال ۲۰۱۶ به او رای دادند، همچنان در موضع قدرت قرار دارد. این مساله باید برای دموکرات‌ها هشداردهنده باشد. وارن در این ایالت‌ها اختلاف بیشتری نسبت به بایدن و سندرز با ترامپ دارد. این مساله نشان می‌دهد که ترامپ ممکن است در سال ۲۰۲۰ نسبت به ۲۰۱۶ برتری بیشتری در آرای الکترال به دست آورد. به عبارت دیگر این رییس جمهور ممکن است این بار آرای مردمی را با اختلاف بیشتری از دست بدهد اما همچنان برای بار دوم انتخاب شود.</p>
      <p>چندان تند نرفته‌ایم اگر بگوییم دموکرات‌ها باید نگران این تحولات باشند. به همین دلیل است که مایکل بلومبرگ، شهردار سابق نیویورک نیز در حال ورود به صحنه انتخابات است. حتی هیلاری کلینتون، نامزد دموکرات انتخابات ۲۰۲۰ نیز که تاکنون ابراز تمایلی برای شرکت در این انتخابات نکرده، گفته است، از سوی "افراد بسیار بسیار زیادی تحت فشار قرار داد" تا بار دیگر شرکت در انتخابات را بررسی کند. تحولات اخیر نشان می‌دهند که ترامپ از قدرت خود به عنوان رییس جمهوری آمریکا سوء استفاده کرده اما به‌رغم مدارکی که علیه او و عملکردش وجود دارند، این رییس جمهور احتمالا در برابر رقبای خود خوش‌شانس است.»</p>
    </article>
  </body>
</html>