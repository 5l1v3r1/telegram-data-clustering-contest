<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/kosarka/3364341/kurir-saznaje-sprema-se-haos-na-jadranu-partizan-podnosi-zahtev-za-ponistenje-meca-iz-morace"/>
    <meta property="og:site_name" content="kurir.rs"/>
    <meta property="article:published_time" content="2019-11-25T20:45:00+00:00"/>
    <meta property="og:title" content="KURIR SAZNAJE! Sprema se HAOS na Jadranu: Partizan podnosi zahtev za poništenje meča iz Morače!"/>
    <meta property="og:description" content="Kurir saznaje - Crno-beli rade analizu spornih odluka sa meča protiv Budućnosti u Podgorici koju će poslati Evroligi i tražiće da se meč proglasi neregularnim"/>
  </head>
  <body>
    <article>
      <h6 class="kicker">Kontraudar!</h6>
      <h1>KURIR SAZNAJE! Sprema se HAOS na Jadranu: Partizan podnosi zahtev za poništenje meča iz Morače!</h1>
      <address>
        <time datetime="2019-11-25T20:45:00+00:00">25 Nov 2019, 20:45</time>
      </address>
      <p>
        <b><b>Kurir saznaje</b> - Crno-beli rade analizu spornih odluka sa meča protiv Budućnosti u Podgorici koju će poslati Evroligi i tražiće da se meč proglasi neregularnim</b>
      </p>
      <p>Poraz košarkaša Partizana od Budućnosti u Morači još odjekuje, navijači crno-belih ključaju od gneva i pominju jednu reč - krađa!</p>
      <p>
        <b>Kap prelila čašu</b>
      </p>
      <figure>
        <img src="https://www.kurir.rs/data/images/2019/11/25/19/2064975_moraca-2_ff.jpg?ver=1574704889"/>
        <figcaption>
          <cite>foto: ABA Liga</cite>
        </figcaption>
      </figure>
      <p>I zaista, ono što se dešavalo u poslednjim minutima derbija ABA lige jasno govori da su pobednika odlučili arbitri Javor, Pukl i Nedović. U trenucima kada je 23 sekunde pre kraja Markus Pejdž šutnuo i pogodio trojku za vođstvo crno-belih, oglasila se sudijska pištaljka koja je označila faul Mozlija u napadu, a utisak mnogih je da je centar Partizana čvrsto stajao s obe noge na parketu, dok je Bamford pokušavao da se probije i tako završio na parketu. To je bio najdrastičniji primer, kap u punoj čaši posle koje je i trener Trinkijeri zaradio isključenje.</p>
      <p>Kako saznajemo, Partizan ne želi da se pomiri s onim što se dešavalo na parketu Morače, već će kompletnu ekspertsku analizu spornih odluka poslati u sedište Evrolige s namerom da se utakmica proglasi neregularnom i da se prilikom dodele specijalnih pozivnica u obzir uzmu klubovi koji na ovakav način dolaze do rezultata.</p>
      <p>
        <b>Poznate pojave</b>
      </p>
      <p>- Verujem da ste gledali utakmicu, videli ste kako su se stvari odvijale. Ne bih ja komentarisao ništa više od toga. Svi koji sada željno iščekuju neke oštrije reči s naše strane moraju biti svesni da su nakon prethodne dve finalne serije ABA lige pravila učinjena još strožim i mi nećemo da izlažemo klub riziku da plaća veoma visoke kazne. Novinari koji dugo prate košarku, baš kao i ljubitelji košarke u našoj zemlji i regionu, siguran sam da prepoznaju određene pojave i bez dodatnih komentara - rekao nam je predsednik KK Partizan Ostoja Mijailović.</p>
      <blockquote><b>ABA liga se ljulja ZVEZDA PRETILA ISTUPANJEM, A MOŽDA ĆE I PARTIZAN!<br/></b>ABA liga dodatno gubi ugled zbog čestih optužbi na pristrasno suđenje, posebno u Podgorici. U tome prednjači Crvena zvezda, a posle dešavanja u Morači u nedelju, kada su sudije u meču Budućnosti i Partizana praktično odlučile pobednika, ogromno nezadovoljstvo je i u klubu iz Humske. Zvezda je u aprilu ove godine pripretila istupanjem iz ABA lige, a ukoliko joj se pridruži i Partizan, biće to ogroman udarac za regionalno takmičenje.</blockquote>
      <figure>
        <img src="https://www.kurir.rs/data/images/2019/11/25/18/2064971_3430-nebojsa-covic3_ff.jpg?ver=1574704879"/>
        <figcaption>
          <cite>foto: Zorana Jevtić</cite>
        </figcaption>
      </figure>
      <p>
        <b>(Kurir.rs / Predrag Gajić / Foto: ABA Liga)</b>
      </p>
    </article>
  </body>
</html>