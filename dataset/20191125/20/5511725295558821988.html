<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/rigas_dinamo/news/daugavina-un-karsuma-spartak-pec-uzvaras-pakapjas-uz-treso-vietu-rietumu-konference.d?id=51667703"/>
    <meta property="og:site_name" content="DELFI"/>
    <meta property="article:published_time" content="2019-11-25T20:46:02+00:00"/>
    <meta property="og:title" content="Daugaviņa un Karsuma 'Spartak' pēc uzvaras pakāpjas uz trešo vietu Rietumu konferencē "/>
    <meta property="og:description" content="Kaspara Daugaviņa un Mārtiņa Karsuma pārstāvētais Maskavas &quot;Spartak&quot; Kontinentālās hokeja līgas (KHL) regulārā čempionāta spēlē savā laukumā pirmdien pieveica Ņižņekamskas &quot;Ņeftehimik&quot; un pakāpās līdz trešajai vietai Rietumu konferencē."/>
  </head>
  <body>
    <article>
      <h1>Daugaviņa un Karsuma 'Spartak' pēc uzvaras pakāpjas uz trešo vietu Rietumu konferencē </h1>
      <address><time datetime="2019-11-25T20:46:02+00:00">25 Nov 2019, 20:46</time> by <a rel="author">LETA</a></address>
      <p>
        <b>Kaspara Daugaviņa un Mārtiņa Karsuma pārstāvētais Maskavas "<a href="https://www.delfi.lv/temas/spartak-maskava">Spartak</a>" <a href="https://www.delfi.lv/temas/kontinentala-hokeja-liga">Kontinentālās hokeja līgas</a> (<a href="https://www.delfi.lv/temas/khl">KHL</a>) regulārā čempionāta spēlē savā laukumā pirmdien pieveica Ņižņekamskas "Ņeftehimik" un pakāpās līdz trešajai vietai Rietumu konferencē.</b>
      </p>
      <p>"Spartak" savā laukumā ar rezultātu 1:0 (1:0, 0:0, 0:0) apspēlēja Ņižņekamskas "Ņeftehimik". Vienīgos vārtus šajā spēlē jau trešajā minūtē vairākumā pēc Andreja Kuteikina un Dmitrija Višņevska piespēlēm guva Robins Hanzls.</p>
      <p>Karsums deviņās minūtēs un 14 sekundēs pielietoja vienu spēka paņēmienu, bet Daugaviņš 16 minūtēs un 34 sekundēs reizi meta pa vārtiem, nopelnīja divas soda minūtes un uzvarēja vienīgajā iemetienā.</p>
      <p>"Spartak" ar 40 punktiem 32 spēlēs pakāpās uz trešo vietu Rietumu konferencē, bet "Ņeftehimik" Austrumu konferencē ar 33 punktiem 33 spēlēs ieņem astoto vietu.</p>
      <p>Latvijas izlases galvenā trenera Boba Hārtlija vadītā Omskas "Avangard" savā laukumā Balašihā ar 3:0 (1:0, 1:0, 1:0) apspēlēja Maskavas apgabala "Vitjaz".</p>
      <p>"Avangard" ar 43 punktiem 32 spēlēs Austrumu konferencē ieņem otro vietu, bet "Vitjaz" Rietumos ar 38 punktiem 31 mačā ieņem sesto vietu.</p>
      <p>Vēl citā spēlē Pekinas "Kuņluņ Red Star", spēlējot bez Latvijas hokejistiem, Sanktpēterburgā ar 1:4 (1:1, 0:2, 0:1) piekāpās vietējai SKA vienībai.</p>
      <p>Pekinas klubs ar 31 punktu 31 spēlē Austrumu konferencē ieņem desmito vietu 12 komandu vidū, bet SKA ar 42 punktiem 32 spēlēs ir otrā Rietumu konferencē.</p>
      <p>Šosezon KHL čempionātā piedalās 24 komandas - pa 12 Rietumu un Austrumu zonā.</p>
      <p>Regulārajā čempionātā katra komanda tāpat kā iepriekšējā sezonā aizvadīs pa 62 spēlēm, pēc kurām pa astoņiem labākajiem klubiem iekļūs Gagarina kausa izcīņā.</p>
    </article>
  </body>
</html>