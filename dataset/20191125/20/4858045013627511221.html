<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/antrenorul-flavius-stoican-a-anuntat-ca-nu-va-demisiona-de-la-petrolul-dupa-rusinea-cu-gloria-buzau-nu-pot-sa-las-echipa-in-mijlocul-campionatului_1406682.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T20:45:00+00:00"/>
    <meta property="og:title" content="Antrenorul Flavius Stoican a anunțat că nu va demisiona de la Petrolul, după rușinea cu Gloria Buzău: 'Nu pot să las echipa în mijlocul campionatului'"/>
    <meta property="og:description" content="Antrenorul Flavius Stoican a anuțat, luni, că nu va demisiona de la Petrolul Ploiești, în ciuda faptului că suporterii prezenți la meciul cu..."/>
  </head>
  <body>
    <article>
      <h1>Antrenorul Flavius Stoican a anunțat că nu va demisiona de la Petrolul, după rușinea cu Gloria Buzău: 'Nu pot să las echipa în mijlocul campionatului'</h1>
      <address><time datetime="2019-11-25T20:45:00+00:00">25 Nov 2019, 20:45</time> by <a rel="author">Remus Vlad</a></address>
      <p>Antrenorul Flavius Stoican a anuțat, luni, că nu va demisiona de la Petrolul Ploiești, în ciuda faptului că suporterii prezenți la meciul cu SCM Gloria Buzău, scor 0-1, de pe Stadionul "Ilie Oană", i-au cerut să plece, anunță MEDIAFAX.</p>
      <p>Stoican spune că rezultatele înregistrate de Petrolul Ploiești înainte de eșecul cu SCM Gloria Buzău au fost unele bune și consideră reacția fanilor drept una nejustificată.</p>
      <p>"Am auzit lucrurile astea, e normal, pentru că nu e o situație comodă. Chiar mi se pare nedrept că s-a ajuns să câștigi atâtea meciuri și la primul meci pierdut, contra unei echipe care s-a apărat, care a mai tras de timp, să strigi asta. Nu mi se pare corect că jucătorii au fost huiduiți. De aceea nu s-au reușit lucruri aici, pentru că nu există răbdare. Într-un fel îi înțeleg, dar pe de altă parte nu. O să fiu foarte atent la ce se va întâmpla în aceste două meciuri rămase, iar apoi vom trage linie. Nu pot să las echipa în mijlocul campionatului, când mai sunt două etape (n.r. - în anul 2019). Cu siguranță că oamenii sunt dezamăgiți, dar nu pot lua o astfel de decizie. Merg cu echipa până la capăt sau până la prima întrerupere", a declarat Stoican, la Digi Sport.</p>
      <p>Petrolul Ploieşti a încheiat seria de invincibiliate de pe teren propriu în Liga 2, luni, după ce a pierdut contra celor de la SCM Gloria Buzău, scor 0-1, în runda cu numărul 19 din campionat. Unicul gol al partidei a fost înscris de Valentin Munteanu, în minutul 49.</p>
      <p>Spre finalul jocului, o parte a suporterilor prezenţi pe Stadionul "Ilie Oană" i-au solicitat demisia antrenorului Flavius Stoican.</p>
      <p>Pentru Petrolul Ploieşti a fost primul eşec pe teren propriu, după şapte meciuri de invincibilitate. Echipa lui Stoican a ratat şansa de a urca pe locul secund, menţinându-se pe locul 4, cu 30 de puncte acumulate în 18 runde. Lider este UTA Arad, cu 35 de puncte în 17 jocuri.</p>
    </article>
  </body>
</html>