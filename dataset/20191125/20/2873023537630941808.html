<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/dikaiomata/220463_synaylia-enantia-stin-astynomiki-katastoli"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T20:12:02+00:00"/>
    <meta property="og:title" content="Συναυλία ενάντια στην αστυνομική καταστολή"/>
    <meta property="og:description" content="Μία μεγάλη συναυλία ενάντια στην αστυνομική βία και καταστολή διοργανώνει στις 30 Νοεμβρίου η «Πρωτοβουλία ενάντια στην καταστολή»."/>
  </head>
  <body>
    <article>
      <h1>Συναυλία ενάντια στην αστυνομική καταστολή</h1>
      <address><time datetime="2019-11-25T20:12:02+00:00">25 Nov 2019, 20:12</time> by <a rel="author">Μιχαήλ Άγγελος Κωνσταντόπουλος</a></address>
      <p>Μία μεγάλη συναυλία ενάντια στην αστυνομική βία και καταστολή διοργανώνει στις 30 Νοεμβρίου η «Πρωτοβουλία ενάντια στην καταστολή».</p>
      <p>Όπως σημειώνουν οι διοργανωτές, η κυβέρνηση έχει ξεκινήσει μία άνευ προηγουμένου κατασταλτική εκστρατεία, με αποκορύφωμα το τελεσίγραφο για την εκκένωση των καταλήψεων με στόχο να κάμψει όσους αντιστέκονται και αποκλίνουν από τη νόρμα του νεοσυντηρητισμού.</p>
      <table bordered="">
        <tr>
          <th align="center">
            <b>Το κάλεσμα</b>
          </th>
        </tr>
        <tr>
          <td><u><a href="https://www.efsyn.gr/sites/default/files/images/2019/11/sinaulia-katastoli-afisa-1.jpg"><pic src="https://www.efsyn.gr/sites/default/files/images/2019/11/sinaulia-katastoli-afisa-1.jpg"/><br/></a></u><br/><i>Να μη γίνει ο φόβος συνήθεια μας - Μπλόκο στην κρατική καταστολή<br/></i><br/>Το Σάββατο 30 Νοεμβρίου στις 6:00μμ στα Προπύλαια μεγάλη αντικατασταλτική συναυλία. Συμμετέχουν μέχρι στιγμής (διαρκής ενημέρωση):<br/><code>   •  Σπύρος Γραμμένος<br/>   •  Εισβολέας<br/>   •  Αλεξ. Κτιστάκης<br/>   •  Π. Κυραμαργιός<br/>   •  Λόγος Τιμής<br/>   •  Πέτρος Μάλαμας<br/>   •  Δ. Μητσοτάκης<br/>   •  Δ. Μυστακίδης<br/>   •  Υπεραστικοί<br/>   •  Υπόγεια Ρεύματα<br/>   •  Fer de Lance<br/>   •  Fundracar<br/>   •  JazzMattaz<br/>   •  Twinsanity<br/></code><br/><i>Μιλάνε για ασφάλεια, αλλά εννοούν την καταστολή. Μιλάνε για κανονικότητα, αλλά εννοούν την  αστυνομική αυθαιρεσία. Μιλάνε για ανομία, αλλά εννοούν τις ελευθερίες. Μιλάνε για άβατα, αλλά εννοούν τη διαφορετικότητα.<br/></i><br/>Τις τελευταίες εβδομάδες η κυβέρνηση έχει εξαπολύσει μια μεγάλης κλίμακας επίθεση στη νεολαία, τους πρόσφυγες, τους χώρους της αντίστασης. Το άγριο ξύλο των ΜΑΤ, η αστυνομική εισβολή στην ΑΣΟΕΕ οι αναίτιες συλλήψεις στο σωρό, οι εκκενώσεις των καταλήψεων, τα ντου στα σινεμά και τα κλαμπ, οι ηλεκτρονικές παρακολουθήσεις, το τελεσίγραφο Χρυσοχοΐδη, η δημιουργία στρατοπέδων-φυλακών για τους πρόσφυγες, ο ασφυκτικός περιορισμός του ασύλου, ο νέος ποινικός κώδικας, η φαλκίδευση των δικαιωμάτων στους χώρους δουλειάς, τα fake news και η καλλιέργεια ηθικού πανικού υφαίνουν ένα ασφυκτικό κλίμα κρατικού αυταρχισμού.<br/><br/>Στόχος των κυβερνώντων είναι να κάμψουν όσες και όσους αντιστέκονται, αλλά κι εκείνες-ους που αποκλίνουν από τη νόρμα του νεοσυντηρητισμού. Επίσης, επιδιώκουν  να προκαταλάβουν τις αντιστάσεις που ξέρουν ότι θα γεννήσει η πολιτική τους. Πατώντας στο «έργο» όλων των προηγούμενων κυβερνήσεων, καθώς και στη διαχρονική ατιμωρησία της αστυνομικής αυθαιρεσίας, επιχειρούν να εμπεδώσουν μια κατάσταση εξαίρεσης δικαιωμάτων που μας απειλεί όλους. Δεν πρέπει να τους αφήσουμε. Δεν πρέπει να επιτρέψουμε να γίνει ο αυταρχισμός αυτονόητη συνθήκη της καθημερινότητας και ο φόβος συνήθεια μας. Να ορθώσουμε μπλόκο στην καταστολή.  Να δώσουμε το χέρι σε όποιον σηκώνεται.<br/><br/>Κάτω τα χέρια από το άσυλο - Αλληλεγγύη στους συλληφθέντες - Όχι στο τελεσίγραφο Χρυσοχοΐδη στις καταλήψεις<br/><br/>Το Σάββατο 30 Νοεμβρίου στις 6:00μμ στα Προπύλαια μεγάλη αντικατασταλτική συναυλία. Την Παρασκευή 6 Δεκεμβρίου πορεία μνήμης και αντίστασης (Προπύλαια, 6:00μμ).</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiomata/123346_kai-triti-epiheirisi-skoypa-sti-moria"/>
        <a href="https://www.efsyn.gr/ellada/dikaiomata/206475_nea-epiheirisi-skoypa-sto-kentro-tis-athinas"/>
        <a href="https://www.efsyn.gr/ellada/dikaiomata/185229_i-elas-na-dosei-apantiseis-gia-ton-empoyka-ohi-himika"/>
        <a href="https://www.efsyn.gr/ellada/dikaiomata/166539_einai-ntropi-oi-diloseis-pakoy"/>
        <a href="https://www.efsyn.gr/ellada/dikaiomata/166125_simera-itan-o-zak-ayrio-poios"/>
        <a href="https://www.efsyn.gr/ellada/dikaiomata/159624_astynomiki-bia-se-baros-prosfygon"/>
      </related>
    </article>
  </body>
</html>