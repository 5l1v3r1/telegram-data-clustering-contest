<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/malgorzata-waszak-nowa-przewodniczaca-sejmiku-wojewodztwa-wielkopolskiego,135561.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T20:17:00+00:00"/>
    <meta property="og:title" content="Małgorzata Waszak nową przewodniczącą sejmiku województwa wielkopolskiego"/>
    <meta property="og:description" content="Małgorzata Waszak z Koalicji Obywatelskiej została nową przewodniczącą Sejmiku Województwa Wielkopolskiego. Dotychczasowy przewodniczący zgromadzenia Wiesław Szczepański z SLD, w październikowych wyborach parlamentarnych zdobył mandat poselski."/>
  </head>
  <body>
    <article>
      <h1>Małgorzata Waszak nową przewodniczącą sejmiku województwa wielkopolskiego</h1>
      <address><time datetime="2019-11-25T20:17:00+00:00">25 Nov 2019, 20:17</time> by <a rel="author">PAP/JS  </a></address>
      <h4>Małgorzata Waszak z Koalicji Obywatelskiej została nową przewodniczącą Sejmiku Województwa Wielkopolskiego. Dotychczasowy przewodniczący zgromadzenia Wiesław Szczepański z SLD, w październikowych wyborach parlamentarnych zdobył mandat poselski.</h4>
      <hr/>
      <p>Małgorzata Waszak z ramienia Koalicji Obywatelskiej pełniła do tej pory funkcję wiceprzewodniczącej Sejmiku Województwa Wielkopolskiego. W czasie poniedziałkowego głosowania poparło ją 25 radnych. Jej kontrkandydatem był szef sejmikowego klubu radnych PiS Zbigniew Czerwiński, na którego zagłosowało 11 radnych.</p>
      <p>Nowa przewodnicząca po ogłoszeniu wyników głosowania obiecała radnym wojewódzkim, że będzie ich reprezentować także poza siedzibą sejmiku. "Bardzo dziękuję za ten wybór i obiecuję państwu, że postaram się obrady posiedzenia sejmiku prowadzić jak najkrócej, a reprezentować jak najlepiej" - powiedziała.</p>
      <p>W Sejmiku Województwa Wielkopolskiego większość ma koalicja KO, PSL i SLD. W obecnej kadencji przewodniczącym zgromadzenia był Wiesław Szczepański z Sojuszu Lewicy Demokratycznej ale w październikowych wyborach został wybrany na posła. Do Sejmu dostali się też dwaj pozostali wojewódzcy radni Sojuszu - Romuald Ajchler i Tadeusz Tomaszewski.</p>
      <p>Marszałek województwa wielkopolskiego Marek Woźniak (KO) poinformował, że propozycja objęcia funkcji przewodniczącej sejmiku przez Małgorzatę Waszak, to wynik trwających przez miesiąc rozmów i konsultacji w gronie koalicjantów. "Głównym argumentem, który przemawia za tą kandydaturą jest doświadczenie samorządowe i doświadczenie pracy w sejmiku Małgorzaty Waszak" - powiedział Woźniak.</p>
      <p>Małgorzata Waszak urodziła się w Ślesinie. Była radną miejską w Koninie od 2002 r. do 2006 r. W latach 2006-2011 była wicestarostą konińskim, potem do 2014 starostą konińskim. Od 2014 r. jest radną Sejmiku Województwa Wielkopolskiego. W obecnej kadencji pełniła funkcję wiceprzewodniczącej tego zgromadzenia.</p>
      <p>W Sejmiku Województwa Wielkopolskiego najwięcej radnych liczy klub Koalicji Obywatelskiej - 15, Prawo i Sprawiedliwość ma 13 radnych, Polskie Stronnictwo Ludowe reprezentuje siedem osób, a trzy należą do klubu SLD Lewica-Razem.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>