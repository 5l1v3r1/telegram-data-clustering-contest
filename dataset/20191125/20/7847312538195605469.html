<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kultura/474644-niemcy-wciaz-unikaja-zwrotu-zrabowanych-dziel"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T20:18:46+00:00"/>
    <meta property="og:title" content="Niemcy wciąż unikają zwrotu zrabowanych Polsce dzieł. Minister kultury, choć zapewniła, że podpisze apel o ich zwrot, to tego nie zrobiła"/>
    <meta property="og:description" content="Polska nie zrezygnuje z odzyskania &quot;Młodzieńca&quot; Rafaela - mówi w rozmowie z dziennikiem &quot;Polska The Times&quot; wiceminister kultury Magdalena Gawin."/>
  </head>
  <body>
    <article>
      <h1>Niemcy wciąż unikają zwrotu zrabowanych Polsce dzieł. Minister kultury, choć zapewniła, że podpisze apel o ich zwrot, to tego nie zrobiła</h1>
      <address><time datetime="2019-11-25T20:18:46+00:00">25 Nov 2019, 20:18</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Polska nie zrezygnuje z odzyskania „Młodzieńca” Rafaela - mówi w rozmowie z dziennikiem „Polska The Times” wiceminister kultury Magdalena Gawin. Jak dodaje, co roku ministerstwo sprowadza do Polski cenne obrazy, starodruki, rzeźby i inne artefakty skradzione w czasie niemieckiej okupacji.</b>
      </p>
      <p>Wiceminister kultury pytana była, kiedy w Polsce będzie można oglądać oryginał obrazu Rafaela.</p>
      <blockquote>Mogę (…) obiecać, że Polska nie zrezygnuje z odzyskania tego dzieła. Zajmuje się tym departament, który opracował listę polskich strat i współpracuje z krajowymi i zagranicznymi służbami</blockquote>
      <p>—powiedziała Gawin w opublikowanej w poniedziałek rozmowie.</p>
      <p>Wiceminister przypomniała, że w 80. rocznicę wybuchu II wojny światowej minister kultury Piotr Gliński proponował Monice Gruetters, odpowiedzialnej w niemieckim rządzie za kulturę, wspólne podpisanie apelu, w którym pojawiłoby się wezwanie do zwrotu dzieł sztuki skradzionych w czasie wojny skierowane zarówno do muzeów niemieckich jak i prywatnych właścicieli.</p>
      <blockquote>To byłby ważny apel, bo często sami Niemcy nie orientują się, co właściwie zostało wtedy zagrabione, tego typu wspólne listy zwykle przyniosą pozytywny efekt</blockquote>
      <p>—powiedziała.</p>
      <p>
        <b>Jak dodała, Monika Gruetters „po wcześniejszym dwukrotnym zapewnieniu, że taki apel podpisze, ostatecznie odmówiła”.</b>
      </p>
      <p>Wiceminister Gawin mówi też, że straty wojenne obejmują ponad 60 tysięcy zgrabionych artefaktów.</p>
      <blockquote>Co roku ministerstwo sprowadza do Polski cenne obrazy, starodruki, rzeźby i inne artefakty skradzione w czasie niemieckiej okupacji. To praca wielu osób w Polsce i za granicą. Handel dziełami sztuki to ogromny rynek. W tym kontekście widać, jak ważne było uregulowanie prawa własności +Damy z gronostajem+</blockquote>
      <p>—zaznaczyła.</p>
      <p>kk/PAP</p>
    </article>
  </body>
</html>