<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Roben-Dresden-col-leccio-joies-Europa_0_2350565119.html?utm_source=newsletter&amp;utm_medium=cms&amp;utm_campaign=titulars&amp;utm_content=20191126titulars"/>
    <meta property="og:site_name" content="Ara.cat"/>
    <meta property="article:published_time" content="2019-11-25T20:02:46+00:00"/>
    <meta property="og:title" content="Roben a Dresden la col·lecció de joies més gran d'Europa"/>
    <meta property="og:description" content="El tresor, a més del valor econòmic, té una vàlua simbòlica per a Saxònia"/>
  </head>
  <body>
    <article>
      <h1>Roben a Dresden la col·lecció de joies més gran d'Europa</h1>
      <h2>El tresor, a més del valor econòmic, té una vàlua simbòlica per a Saxònia</h2>
      <address>
        <time datetime="2019-11-25T20:02:46+00:00">25 Nov 2019, 20:02</time>
      </address>
      <p>Les joies del museu <a href="https://gruenes-gewoelbe.skd.museum/en/">Grünes Gewölbe</a> [la volta verda] van sobreviure al cru bombardeig que va destruir el casc antic de Dresden, capital del land de Saxònia. Però la nit de diumenge a dilluns dos lladres van robar-ne centenars de joies en uns escassos deu minuts. Es calculen pèrdues de milers de milions d'euros i, sobretot, una pèrdua moral: aquests tresors marquen la identitat dels saxons i de la regió federal de Saxònia. S'han robat tres conjunts de joies i centenars de joies soltes, com botons, sivelles, medalles, robins, safirs i diamants.</p>
      <p>En roda de premsa aquest dilluns a Dresden, Marion Ackermann, directora general de la Col·lecció Estatal d'Art de Dresden, a la qual pertany el museu, es mostrava xocada pel robatori “del tresor estatal de segle XVIII”. Ackermann explicava commoguda a la premsa com, més enllà del valor monetari de les joies, el tresor té una elevada càrrega simbòlica. El ministre de l'Interior de Saxònia, Ronald Wöller, afegia que es tracta “d'un atac a la identitat cultural dels saxons i del land de Saxònia”.</p>
      <p>El rei August II de Polònia i elector de Saxònia, August el Fort, va comprar la majoria dels diamants. Més tard, el seu únic fill legítim, August III, va ampliar el tresor amb més pedres precioses, com el diamant verd, i el besnet d'August el Fort, Frederic August III, va completar la col·lecció. El director de la Grünes Gewölbe, Dirk Syndram, la qualifica de “pont entre les generacions reials”.</p>
      <h3>Un tall de llum a l'hora del robatori</h3>
      <p>A les videocàmeres es veu com dues persones amb llanternes van trencar algunes vitrines de la Grünes Gewölbe. Es van colar entre els barrots d'una de les finestres de la plaça del Teatre, a Dresden. Aproximadament a la mateixa hora es va produir un tall d'electricitat que no es descarta que estigui relacionat amb el robatori. Sense la llum dels fanals, per tant, estava completament fosc. Setze vehicles de la policia van arribar-hi deu minuts després (05.09 h) de rebre l'avís dels guardes de seguretat, però els dos lladres ja s'havien esfumat.</p>
      <p>La policia va trobar un cotxe calcinat i sense matrícula a prop del palau residencial, on a la planta baixa hi ha la Grünes Gewölbe, que va ser restaurada el 2004. Aquest mateix dilluns s'ha creat una comissió especial per investigar el cas. Els historiadors i experts en art es fan creus de les poques mesures de seguretat que es dediquen a aquesta col·lecció impagable i única.</p>
      <p>En l'època dels reis absolutistes, August el Fort va quedar enlluernat pel Versalles de Lluís XIV i va voler erigir un tresor semblant a Dresden. El va convertir en la col·lecció de joies més important d'Europa. La Grünes Gewölbe són deu espais amb gairebé 200 vitrines i unes 1.020 obres d'art. La més valuosa, el diamant verd, no ha sigut robada, ja que fins a l'1 de març és al Metropolitan de Nova York. August el Fort era també un enamorat de la porcellana i va fer construir la primera fàbrica de porcellana d'Europa a la ciutat de Meissen, al costat de Dresden. Tres de les sales van quedar afectades pels bombardejos dels aliats a Dresden el febrer del 1945, però les joies s'havien posat prèviament a recer. Acabada la Segona Guerra Mundial, l'exèrcit soviètic va confiscar el tresor i el va retornar a Saxònia el 1958.</p>
    </article>
  </body>
</html>