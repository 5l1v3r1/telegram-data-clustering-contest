<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/25/champions-juventus-e-real-a-caccia-di-sicurezze"/>
    <meta property="og:site_name" content="euronews"/>
    <meta property="article:published_time" content="2019-11-25T20:59:00+00:00"/>
    <meta property="og:title" content="Champions: Juventus e Real a caccia di sicurezze"/>
    <meta property="og:description" content="Contro l'Atletico Madrid, i bianconeri si giocano allo Stadium la certezza matematica della testa del gruppo. Al Santiago Bernabeu i blancos sfidano il PSG per la &quot;remontada&quot; che blinderebbe il passaggio turno"/>
  </head>
  <body>
    <article>
      <h1>Champions: Juventus e Real a caccia di sicurezze</h1>
      <address><time datetime="2019-11-25T20:59:00+00:00">25 Nov 2019, 20:59</time> by <a rel="author">Diego Giuliani</a></address>
      <figure>
        <img src="https://static.euronews.com/articles/stories/04/32/30/94/773x435_cmsv2_64d8e8d4-459f-51d8-a2af-64621d42de45-4323094.jpg"/>
      </figure>
      <h3>Real Madrid: a caccia della "remontada" che vale il passaggio turno</h3>
      <p>In palio sui campi di Torino e Madrid il futuro in Champions di Juventus e Real. Una "remontada" per l'orgoglio e per il passaggio turno, la posta che i blancos si giocheranno al Santiago Bernabeu. Far dimenticare il sonoro 3-0 dell'andata e staccare un ticket per la fase eliminatoria, il doppio imperativo per il Real Madrid di Zidane nella sfida contro i francesi del PSG.</p>
      <figure>
        <img src="https://static.euronews.com/articles/stories/04/32/30/94/808x539_cmsv2_50ed5cf2-6e18-5a2e-a4a3-f332c00d7043-4323094.jpg"/>
        <figcaption>L'allenatore del Real Madrid, Zinedine ZidanePhoto: Reuters</figcaption>
      </figure>
      <p>"Certo, è la più importante partita della stagione - le parole alla vigilia di Zinedine Zidane -. Perché è il nostro prossimo incontro e perché giochiamo contro un avversario davvero molto forte. Parliamo di una delle migliori squadre del momento. Sarà quindi molto impegnativo. Lo sappiamo bene".</p>
      <p>Sempre nel gruppo A, il Galatasaray fanalino di coda riceve poi in casa i belgi del Bruges, penultimi con appena due punti.</p>
      <figure>
        <img src="https://static.euronews.com/articles/stories/04/32/30/94/808x316_cmsv2_86a4726d-b0d3-54d5-bbc8-350b2c91ba16-4323094.jpg"/>
        <figcaption>Courtesy: UEFA Champions League</figcaption>
      </figure>
      <h3>Juventus-Atletico: lo scontro diretto che blinderebbe la testa del gruppo D</h3>
      <figure>
        <img src="https://static.euronews.com/articles/stories/04/32/30/94/808x550_cmsv2_c150ba4d-bd57-533c-a305-1485ba885e00-4323094.jpg"/>
        <figcaption>Mr. Sarri alla conferenza stampa di presentazione di Juventus-Atletico MadridPhoto: Reuters</figcaption>
      </figure>
      <p>Completamente recuperato Ronaldo dopo i fastidi al ginocchio delle ultime settimane, la Juventus incontra allo Stadium l'Atletico Madrid, per blindare un sorteggio più favorevole per la fase eliminatoria. In palio per gli uomini di Sarri i tre punti - e lo scontro diretto - che varrebbero ai bianconeri la vetta matematica del gruppo D. Agli antipodi della classifica, il Lokomotiv Mosca riceve il Bayer Leverkusen, per tentare l'allungo sui tedeschi e scollarsi la maglia nera del gruppo.</p>
      <figure>
        <img src="https://static.euronews.com/articles/stories/04/32/30/94/808x304_cmsv2_efe57169-e510-559b-b837-5e2c012df530-4323094.jpg"/>
        <figcaption>Courtesy: UEFA Champions League</figcaption>
      </figure>
      <p>Nel girone B, il Tottenham proverà poi ad avvicinare il Bayern Monaco capolista, nella sfida casalinga contro l'Olympiakos mentre l'Atalanta ultima del gruppo C riceve la Dinamo Zagabria e il Manchester tenta la volata in testa contro lo Shaktar Donetsk.</p>
    </article>
  </body>
</html>