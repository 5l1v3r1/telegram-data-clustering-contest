<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3997022_asociaciia_poiska_da_se_ogranichi_izpolzvaneto_na/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T20:41:00+00:00"/>
    <meta property="og:title" content="Асоциация поиска да се ограничи използването на слушалки при движение по пътя"/>
    <meta property="og:description" content="От организацията искат да отпадане и предложението електрическата тротинетка да се движи по обозначени за това велоалеи."/>
  </head>
  <body>
    <article>
      <h1>Асоциация поиска да се ограничи използването на слушалки при движение по пътя</h1>
      <address><time datetime="2019-11-25T20:41:00+00:00">25 Nov 2019, 20:41</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Българската асоциация за електромобилност (БАЕМ) се обяви против част от предложените промени в Закона за автомобилните превози (ЗАП). С тях управляващите се опитват да въведат ред в използването на електрическите тротинетки. Миналата седмица три от компаниите, предлагащи електрически тротинетки под наем в София, <a href="https://www.dnevnik.bg/skorost/2019/11/22/3995924_firmite_za_otdavane_na_elektricheski_trotinetki_sa/?fbclid=IwAR31C9uQkn0VGBFSuYtz24_hvhHEI-AU6KxfCqk75p0SuZP9A5xh49rpX9U">се обявиха против задължителното носене на каска при използването на подобен тип превозно средство</a>, като днес уточниха, че това изискване трябва да е само за хора под 18-годишна възраст.</p>
      <p>Според БАЕМ в предложенията на министъра на вътрешните работи са включени ограничения, които ще създадат бюрократични спънки пред навлизането на тази форма на транспорт.</p>
      <p>"Някои от неговите твърдения като това за наличието на каска и свидетелство за управление противоречат на публикувания за обществено обсъждане проект за изменение на Закона за движение по пътищата и биха забавили сериозно навлизането на електрическите тротинетки като един безопасен, екологичен и удобен персонален транспорт", се казва в прессъобщението на БАЕМ.</p>
      <p>От организацията искат да отпадане предложението електрическата тротинетка да се движи по обозначени за това велоалеи. "В момента велосипедната инфраструктура е силно недостатъчна. Приемането на тази промяна силно ще ограничи местата, където може да се използва едно индивидуално електрическо превозно средство и преминаването през например централната градска част на София ще е силно затруднено", пише в мотивите на асоциацията.</p>
      <p>Те настояват да се добави нова забрана, която да засегне както водачите на електрически тротинетки, така и велосипедистите и шофьорите на моторни превозни средства. Според тях трябва да се забрани използването на слушалки на двете уши, тъй като "все по-често виждаме хора, които са на косъм от причиняване на пътно транспортно произшествие, именно заради неадекватните си реакции, причинени от използването на слушалки".</p>
    </article>
  </body>
</html>