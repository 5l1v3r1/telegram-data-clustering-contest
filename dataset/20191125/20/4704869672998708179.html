<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/rada-kep-ds-rodziny-troska-o-poczete-zycie-to-przejaw-milosci-do-ojczyzny/"/>
    <meta property="og:site_name" content="eKAI"/>
    <meta property="article:published_time" content="2019-11-25T20:01:00+00:00"/>
    <meta property="og:title" content="Rada KEP ds. Rodziny: troska o poczęte życie to przejaw miłości do Ojczyzny"/>
    <meta property="og:description" content="Troska o każde poczęte życie to nie tylko powinność religijna, wyraz wrażliwości duchowej i chęć pomocy najbardziej bezbronnym, ale również przejaw miłości do Ojczyzny, która przeżywa zapaść demografi"/>
  </head>
  <body>
    <article>
      <h1>Rada KEP ds. Rodziny: troska o poczęte życie to przejaw miłości do Ojczyzny</h1>
      <address><time datetime="2019-11-25T20:01:00+00:00">25 Nov 2019, 20:01</time> by <a rel="author">BP KEP / hsz</a></address>
      <p>
        <b>Troska o każde poczęte życie to nie tylko powinność religijna, wyraz wrażliwości duchowej i chęć pomocy najbardziej bezbronnym, ale również przejaw miłości do Ojczyzny, która przeżywa zapaść demograficzną — pisze w piśmie do liderów wspólnot, ruchów i stowarzyszeń katolickich przewodniczący Rady ds. Rodziny Konferencji Episkopatu Polski bp Wiesław Śmigiel.</b>
      </p>
      <p>Przewodniczący Rady ds. Rodziny podkreśla, że „we świecie współczesnym trwa potężna walka o ochronę życia ludzkiego od poczęcia do naturalnej śmierci”. Dlatego, jak podkreśla: „Jako Przewodniczący Rady ds. Rodziny przy Konferencji Episkopatu Polski zwracam się z prośbą do wszystkich przedstawicieli wspólnot modlitewnych w Polsce o podjęcie stałej modlitwy w intencji ochrony życia ludzkiego od poczęcia do naturalnej śmierci”.</p>
      <p><a href="https://ekai.pl/search/Bp+%C5%9Amigiel/">Bp Śmigiel</a> prosi także o modlitwę w intencji ludzi nauki, medycyny, kultury i polityki, którzy odważnie i zdecydowanie bronią życia ludzkiego. Zaznacza: „Nasza żarliwa i ufna modlitwa jest w stanie uratować wiele istnień ludzkich i przyczynić się do budowania cywilizacji miłości. Ufam, że modlitwa ta przyniesie swoje owoce i pozwoli chronić życie ludzkie w naszej Ojczyźnie od poczęcia do naturalnej śmierci zgodnie z Bożym zamysłem”.</p>
      <p>Przewodniczący Rady <a href="https://ekai.pl/search/KEP/">KEP</a> ds. Rodziny przypomina jednocześnie, że św. <a href="https://ekai.pl/search/Jan+Pawe%C5%82+II/">Jan Paweł II</a> w encyklice “<a href="https://ekai.pl/search/Evangelium+vitae/">Evangelium vitae</a>” napisał: „bronić życia i umacniać je, czcić je i kochać — oto zadanie, które Bóg powierza każdemu człowiekowi”.</p>
      <footer>Warszawa Ⓒ Ⓟ</footer>
      <related>
        <a href="https://ekai.pl/matki-wiezniow-politycznych-ewakuowane-z-katedry-w-managui/"/>
      </related>
    </article>
  </body>
</html>