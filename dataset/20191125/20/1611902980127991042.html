<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/oskarzany-o-korupcje-i-defraudacje-premier-netanjahu-moze-nadal-rzadzic-izraelem-i-to-przez-lata/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T20:45:38+00:00"/>
    <meta property="og:title" content="Oskarżany o korupcje i defraudację premier Netanjahu może nadal rządzić Izraelem. I to przez lata"/>
    <meta property="og:description" content="Prokurator generalny Izraela Awichaj Mandelblit podkreślił, że urzędujący premier Izraela Benjamin Netanjahu może pozostać na stanowisku, mimo iż został postawiony w stan oskarżenia w związku z zarzutami korupcji – podał w poniedziałek resort sprawiedliwości."/>
  </head>
  <body>
    <article>
      <h1>Oskarżany o korupcje i defraudację premier Netanjahu może nadal rządzić Izraelem. I to przez lata</h1>
      <address><time datetime="2019-11-25T20:45:38+00:00">25 Nov 2019, 20:45</time> by <a rel="author" href="https://nczas.com/author/js/" target="_blank">JS</a></address>
      <p>
        <b>Prokurator generalny Izraela Awichaj Mandelblit podkreślił, że urzędujący premier Izraela Benjamin Netanjahu może pozostać na stanowisku, mimo iż został postawiony w stan oskarżenia w związku z zarzutami korupcji – podał w poniedziałek resort sprawiedliwości.</b>
      </p>
      <p>Ministerstwo wyjaśniło, że wypowiedź Mandelblita jest odpowiedzią na pytania, czy Netanjahu powinien zrezygnować z funkcji szefa rządu.</p>
      <p>W ubiegłym tygodniu szef prokuratury postawił Netanjahu w stan oskarżenia w sprawach dotyczących korupcji, nadużycia zaufania i defraudacji. Zgodnie z izraelskim prawem premier nie musi składać dymisji w związku z oskarżeniem, nawet podczas apelacji, ale będzie musiał ustąpić, jeśli zostanie skazany. Inne osoby publiczne, z członkami gabinetu włącznie, muszą zrezygnować z funkcji, jeśli zostaną oficjalnie oskarżone.</p>
      <p>Netanjahu grozi do 10 lat więzienia, jeśli zostanie skazany za korupcję, i do trzech lat za defraudacje i nadużycie zaufania. Proces premiera rozpocznie się prawdopodobnie dopiero za kilka miesięcy; Netanjahu może też zdecydować się na ugodę pozasądową, by uniknąć postępowania procesowego.</p>
      <p>Szef rządu nazwał postawienie go w stan oskarżenia rodzajem puczu. – <i>To, co się tu dzieje, to próba przeprowadzenia zamachu stanu przeciw premierowi</i> – oświadczył Netanjahu po ogłoszeniu decyzji prokuratora generalnego dotyczącej oskarżenia. Oznajmił, że będzie nadal rządził krajem.</p>
      <p>Śledztwo policyjne w sprawie Netanjahu trwało blisko trzy lata. Zarzuty korupcyjne postawiono mu w sprawie dotyczącej giganta telekomunikacyjnego Bezeq; według policji Netanjahu, w zamian za przychylne dla firmy i warte setki milionów dolarów zmiany w prawie, miał być pozytywnie przedstawiany w należącym do Bezeq serwisie informacyjnym Walla.</p>
      <p>Wcześniej policja zarekomendowała postawienie mu zarzutów także w dwóch innych sprawach – dotyczących przyjmowania kosztownych prezentów od znajomych biznesmenów oraz oferowania korzystnych dla jednej z gazet zmian w prawie w zamian za pozytywne przedstawianie jego osoby.</p>
      <p>Netanjahu podczas dochodzenia nazywał je politycznym „<i>polowaniem na czarownice”,</i> oskarżał media, policję i izraelski wymiar sprawiedliwości o politycznie motywowaną nagonkę.</p>
      <p>(PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/co-to-za-matka-przez-swoja-glupote-zabila-dwojke-swoich-dzieci-ugotowala-je-w-samochodzie/"/>
        <a href="https://nczas.com/2019/11/25/szlachetny-gest-przedsiebiorcy-cylinder-hitlera-dla-izraelskiej-fundacji-handlarze-pamiatkami-po-zbrodniarzu-robia-interesy/"/>
        <a href="https://nczas.com/2019/11/25/jak-mozna-byc-tak-bezwzglednym-zwyrodnialcem-wlasciciel-obcial-psu-lapy-bo-ten-kopal-w-ogrodku/"/>
        <a href="https://nczas.com/2019/11/25/kryzys-dyplomatyczny-pomiedzy-krolestwami-holandii-maroka-poszlo-o-migrantow/"/>
        <a href="https://nczas.com/2019/11/25/przelom-w-sprawie-zbrodni-ktora-zyje-uk-kierowca-ciezarowki-w-ktorej-znaleziono-39-cial-przyznal-sie-do-winy/"/>
        <a href="https://nczas.com/2019/11/25/kim-dzong-un-znow-straszy-wojna-w-bazie-wojskowej-przy-granicy-z-korea-pld-wydal-rozkaz-zolnierzom-by-otworzyli-ogien/"/>
        <a href="https://nczas.com/2019/11/25/w-hiszpanii-przechwycono-lodz-podwodna-z-ameryki-poludniowej-byla-wypelniona-kokaina/"/>
        <a href="https://nczas.com/2019/11/25/nocleg-w-japonskim-hotelu-za-dolara-jest-jeden-warunek/"/>
        <a href="https://nczas.com/2019/11/25/izraelski-dziennikarz-w-czasie-holocaustu-polacy-byli-na-wakacjach-magierowski-stanowczo-odpowiada-przeglad-tweetow/"/>
      </related>
    </article>
  </body>
</html>