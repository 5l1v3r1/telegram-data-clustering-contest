<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550020.html/%D9%86%D8%A7%D8%AA%D9%88%D8%A7%D9%86%DB%8C-%D8%AF%D9%88%D9%84%D8%AA-%D8%AF%D8%B1-%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D8%A8%D9%87-%D9%85%D8%B7%D8%A7%D9%84%D8%A8%D8%A7%D8%AA--%D8%A7%D8%B9%D8%AA%D8%B1%D8%A7%D8%B6-%D9%85%D8%B1%D8%AF%D9%85-%D8%B1%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D8%AF%D8%A7%D8%B4%D8%AA--%D9%84%D8%B2%D9%88%D9%85-%D8%AA%D8%A8%DB%8C%DB%8C%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A2%D8%A8%D8%A7%D9%86-98-%D8%AA%D9%88%D8%B3%D8%B7-%D8%A7%D8%B3%D8%A7%D8%AA%DB%8C%D8%AF-%D8%AF%D8%A7%D9%86%D8%B4%DA%AF%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T20:46:00+00:00"/>
    <meta property="og:title" content="ناتوانی دولت در پاسخگویی به مطالبات، اعتراض مردم را به دنبال داشت/ لزوم تبیین اغتشاشات آبان 98 توسط اساتید دانشگاه"/>
    <meta property="og:description" content="سردار سید یوسف مولایی گفت: اساتید بسیجی می توانند حوادث آبان 98 را مورد واکاوی قرار دهند زیرا جامعه برهم ریخته و حتی برخی از مدیران نیز متزلزل شده اند، البته این مسائل به واسطه اشاعه نگرانی توسط دشمن ایجاد شده است."/>
  </head>
  <body>
    <article>
      <h1>ناتوانی دولت در پاسخگویی به مطالبات، اعتراض مردم را به دنبال داشت/ لزوم تبیین اغتشاشات آبان 98 توسط اساتید دانشگاه</h1>
      <h2>فرمانده سپاه البرز مطرح کرد؛</h2>
      <address>
        <time datetime="2019-11-25T20:46:00+00:00">25 Nov 2019, 20:46</time>
      </address>
      <p>سردار سید یوسف مولایی گفت: اساتید بسیجی می توانند حوادث آبان 98 را مورد واکاوی قرار دهند زیرا جامعه برهم ریخته و حتی برخی از مدیران نیز متزلزل شده اند، البته این مسائل به واسطه اشاعه نگرانی توسط دشمن ایجاد شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://titre1.ir/">تیتریک</a>، فرمانده سپاه البرز امروز دوشنبه در مراسم گرامیداشت هفته بسیج که در دانشکده پردیس کشاورزی کرج برگزار شد، با اشاره به اینکه 40 سال مسیر انقلاب با موفقیت سپری شد، گفت: هیچ توطئه ای را در دنیا سراغ ندارید که می شود برای یک ملت یا یک کشور به کار برد اما دشمن در برابر ما اجرا نکرده باشد.</p>
      <p>سردار سید یوسف مولایی افزود: 26 بهمن 57، دشمن جنگ داخلی را در مهاباد کلید زد و از آن روز 17 هزار شهید ترور و 23 هزار شهید دفاع مقدس تقدیم انقلاب شده است، روزی نبوده است که دشمن از ایران غافل باشد و در گام دوم انقلاب این مسئله نیز به وضوح توسط رهبر معظم انقلاب بیان شده است.    وی اظهار داشت: انقلاب متوقف نمی شود و در هدف گذاری ابتر نیست اما متاسفانه برخی مواقع روزمرگی اهداف انقلاب را از یاد و خاطر ما پاک می کند، تمدن سازی اسلامی به عنوان هدف غائی انقلاب اسلامی ایران انتخاب شده است اما ما همچنان در مرحله تشکیل حکومت و جامعه اسلامی قرار داریم.    سردار مولایی نقش بسیج اساتید را تبیین اهداف، چشم انداز، سیاست گذاری ها و آرمان انقلاب موثر و ضروری دانست و تصریح کرد: اساتید در راستای تبیین اتفاقات اخیر آبان 98 و نشان دادن راهکار به مسئولین از جایگاه و اهمیت ویژه ای برخوردار هستند.    وی با اشاره به اینکه بسیج اساتید باید به دنبال ایده هایی برای تحقق بیانیه گام دوم انقلاب باشند، گفت: آقای روحانی سال گذشته اعلام کرد گرفتار اساتید شده ایم، به من گفتند اگر دلار 3500 تومان شود همه چیز گل و بلبل می شود، بروند به دنبال تئوری پردازی هایشان. ایشان در حالی اینگونه صحبت می کند که متاسفانه مملکتی گرفتار مسکن مهر شده است، اما شخص دیگری می گوید این روش را قبول نداشته و مسکن اجتماعی را دنبال می کند.   سردار مولایی افزود: 6 سال جامعه  به واسطه مسکن تعطیل می شود اما آقای رئیس جمهور می گوید اصلی ترین عاملی که به تورم دامن زد همین تفکر مدکور بود!، در حالی که آقای روحانی باید به این مسئله توجه داشته باشد که مسکن مهر 6 سال زیر باران و برف رها شده است، معلوم است برخی اوقات نمی فهمیم یا وضعیت کشور را درک نمی کنیم.    وی اظهار داشت: آقای ربیعی سخنگوی دولت اعلام می کند باید در مسائل اقتصادی بررسی های لازم را انجام می دادیم، حال باید از آنها سوال کرد آیا دانشمندانی که می توانند به دنیا با دانش هسته ای و موشک سازی دهان کجی کنند نمی توانند یک تفکر صحیح اقتصادی را که برگرفته از مکاتب الهی باشد را ارائه دهند؟ باید یک شخص خارجی ارائه نظر و تئوری بدهد تا دلار 3500 تومانی به 18 هزار تومان برسد و شرایط کشور به هم بریزد؟    سردار مولایی با اشاره به اینکه در بن بست نیستیم و قرار نیست متوقف شویم، تصریح کرد: انقلاب اسلامی ما در مرحله نخست قرار دارد و 4 مرحله برای رسیدن به تمدن اسلامی باقی مانده است، قبل از انقلاب تمام دنیا با تمام ابعاد ذیل دو ایدئولوژی کمونیستی و لیبرالیستی قرار داشت در نتیجه امروز باید در حوزه و دانشگاه به تئوری هایی برسیم که گره مشکلات را باز کند.    وی با تاکید بر اینکه اساتید باید رفتار دشمن را شناخته و به مدل تبدیل کنند، گفت: در سال 96 و 97، عملیات روانی گسترده در کشوراتفاق افتاد و موجب شد حتی دل دوست داران انقلاب نیز بلرزد، ترامپ اعلام کرده بود که از برجام خارج می شود و همه در فشار روانی بودند که از جانب دشمن هدایت می شود.     سردار مولایی با اشاره به اینکه عملیات روانی مذکور برای تزلزل جامعه انجام شد، افزود: دشمن براندازی را مطرح کرده و از سال 1369 تا سال 1385 شش بار آمریکا درصدد وارد کردن ایران به جنگ با این کشور شد اما ایران از تله آنها گریخت که از جمله می توان به جنگ آمریکا با عراق اشاره کرد که رهبر معظم انقلاب اجازه استفاده از خاک ایران را به استکبار ندادند.    وی کاهش تحمل و مقاومت مردم و منزوی کردن ایران را از جمله اهداف دشمن برشمرد و اظهار داشت: اساتید بسیجی می توانند حوادث آبان 98 را مورد واکاوی قرار دهند زیرا جامعه برهم ریخته و حتی برخی از مدیران نیز متزلزل شده اند، البته این مسائل به واسطه اشاعه نگرانی توسط دشمن ایجاد شده است.    سردار مولایی تصریح کرد: جابجایی نیاز استرس را به جامعه وارد می کند، امروز عده ای تمام سرمایه خود را به دلار تبدیل می کنند و عدم توازن عرضه و تقاضا موجب می شود قیمت ها بالا برود، در حالیکه این روش جواب نمی دهد و جامعه را به هم می ریزد.    وی گفت: تغییر نیاز جامعه اگر در همه ارکان رخ بدهد، آثار آن را در امنیت، حمل و نقل، ارتباطات و .. نمود پیدا خواهد کرد و بعضا شاهد افزایش قیمت خودرو بودیم لذا این وضعیت در سوخت، تغذیه، آب و ... موجب عدم توان دولت در پاسخگویی به نیازها می شود.    سردار مولایی با اشاره به اینکه روند مذکور اعتراضات مردم را به دنبال دارد، افزود: دشمن اقدامات خرابکارانه اقتصادی،  سیاسی، امنیتی و ... و تحریم را با هم علیه ایران استفاده کرد و حوزه های ارزی، بانکی، ارتباطات و حمل و نقل ایران را مورد هدف قرار داد که ثمره آن کاهش اقتدار سیاسی و اختلال در سیستم های زیر بنایی مانند بنزین و ... خواهد شد.    وی  در خاتمه اظهار داشت: امروز جنگ به حوزه های کثیری راه پیدا کرده و در حوزه علم، فناوری، اطلاعاتی، فضای مجازی و ... دنبال می شود، فضای تهدید تغییر پیدا کرده است و اساتید می توانند در مدل سازی و فهم این مسائل به دولتمردان و مسئولین کمک کنند.     انتهای پیام/</p>
    </article>
  </body>
</html>