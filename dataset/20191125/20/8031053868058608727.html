<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%80%ce%ac%ce%bd%ce%b9%ce%b1-%cf%80%ce%b5%cf%81%ce%af%cf%80%cf%84%cf%89%cf%83%ce%b7-%ce%b1%cf%86%ce%b1%ce%af%cf%81%ce%b5%cf%83%ce%b1%ce%bd-%ce%bd%ce%b5%cf%86%cf%81%cf%8c-%ce%b3%ce%af%ce%b3.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T20:01:02+00:00"/>
    <meta property="og:title" content="Σπάνια περίπτωση: Αφαίρεσαν νεφρό-γίγα 7,4 κιλών από ασθενή (εικόνες)"/>
    <meta property="og:description" content="Ινδοί χειρουργοί αφαίρεσαν ένα νεφρό βάρους… 7,4 κιλών από έναν άνδρα που πάσχει από σπάνια γενετική νόσο."/>
  </head>
  <body>
    <article>
      <h1>Σπάνια περίπτωση: Αφαίρεσαν νεφρό-γίγα 7,4 κιλών από ασθενή (εικόνες)</h1>
      <address>
        <time datetime="2019-11-25T20:01:02+00:00">25 Nov 2019, 20:01</time>
      </address>
      <p>Ινδοί χειρουργοί αφαίρεσαν ένα <b>νεφρό </b>βάρους…<b> 7,4 κιλών</b> από έναν άνδρα που πάσχει από <b>σπάνια γενετική νόσο.</b></p>
      <p>Το νεφρό, που είχε <b>μέγεθος μπάλας του μπόουλινγκ,</b> είναι από τα <b>μεγαλύτερα</b> που έχουν αφαιρεθεί ποτέ σε χειρουργική επέμβαση.</p>
      <p>«Επρόκειτο για έναν τεράστιο όγκο που καταλάμβανε τη μισή κοιλιακή χώρα. Ξέραμε ότι το νεφρό ήταν μεγάλο, όμως δεν πιστεύαμε πως θα ήταν τόσο βαρύ», εξήγησε ο Σατσίν Κατουρία, ένα μέλος της ιατρικής ομάδας που μετείχε στην επέμβαση.</p>
      <p>Ο 56χρονος ασθενής πάσχει από <b>αυτοσωματική πολυκυστική νεφροπάθεια επικρατούς μορφής.</b> Η επέμβαση έγινε τον περασμένο μήνα στο νοσοκομείο Σιρ Γκάνγκα Ραρ στο Νέο Δελχί και κράτησε δύο ώρες.</p>
      <figure>
        <img src="https://www.pentapostagma.gr/wp-content/uploads/2019/11/Doctors-remove-worlds-largest-kidney-weighing-7.4-kg-at-Delhi-hospital.jpg"/>
      </figure>
      <p>Ένα φυσιολογικό νεφρό ζυγίζει<b> 120-150 γραμμάρια και έχει μήκος περίπου 12 εκατοστά.</b> Το νεφρό του ασθενούς είχε μήκος 45 εκατοστών.</p>
      <p>Σύμφωνα με το βιβλίο των Ρεκόρ Γκίνες, το μεγαλύτερο νεφρό που έχει αφαιρεθεί ποτέ από άνθρωπο ζύγιζε 4,25 κιλά. Όμως οι γιατροί στο Νέο Δελχί είπαν ότι βρήκαν ιατρικούς φακέλους που έκαναν λόγο για ένα<b> νεφρό βάρους 9 κιλών.</b></p>
      <p>Η ασθένεια από την οποία πάσχει ο 56χρονος προκαλεί <b>κύστες στα νεφρά.</b> Οι χειρουργοί αποφάσισαν να του αφαιρέσουν το νεφρό αφού διαπίστωσαν ότι είχε προκαλέσει <b>εσωτερική αιμορραγία και μόλυνση.</b></p>
      <p>Ο Κατουρία είπε ότι ο ασθενής είναι καλά και υποβάλλεται σε αιμοκάθαρση, αναμένοντας να βρεθεί ένα συμβατό νεφρό για να υποβληθεί σε μεταμόσχευση.</p>
      <figure>
        <iframe data-src="https://twitter.com/nviTweets/status/1198927778336260099?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>