<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/biznesmen-parnas-peredav-kongresu-ssha-materiali-u-spravi-impichmentu-trampa-642380.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T20:24:15+00:00"/>
    <meta property="og:title" content="Бізнесмен Парнас передав Конгресу США матеріали у справі імпічменту Трампа"/>
    <meta property="og:description" content="Парнас передав комітету записи, на яких присутні Джуліані та Трамп"/>
  </head>
  <body>
    <article>
      <h1>Бізнесмен Парнас передав Конгресу США матеріали у справі імпічменту Трампа</h1>
      <address>
        <time datetime="2019-11-25T20:24:15+00:00">25 Nov 2019, 20:24</time>
      </address>
      <h4>Парнас передав комітету записи, на яких присутні Джуліані та Трамп</h4>
      <p>Комітет із питань розвідки Палати представників США, що веде розслідування у справі імпічменту президента Дональда Трампа, отримав аудіо-, відео- та фотоматеріали від американського бізнесмена українського походження Льва Парнаса, пов’язаного з особистим адвокатом Трампа Рудольфом Джуліані.</p>
      <p>Як повідомляє телеканал <a href="https://abcnews.go.com/Politics/house-intelligence-committee-possession-video-audio-recordings-giuliani/story?id=67276448&amp;cid=clicksource_4380645_null_hero_image">АВС News</a> із посиланням на поінформовані джерела, Парнас передав комітету записи, на яких присутні Джуліані та Трамп. Поки невідомо, що саме ілюструють ці записи. Члени комітету почали розглядати їх лише з минулого тижня.</p>
      <p>Глава Комітету з питань розвідки Адам Шиф в ефірі телеканалу CNN повідомив, що комітет вручив повістки як Парнасу, так і ще одному бізнесмену, пов’язаному з Джуліані - Ігорю Фруману, утім не розкрив можливої дати, коли вони свідчитимуть.</p>
      <p>Адвокат Парнаса Джозеф Бонді також відмовився коментувати ситуацію ABC News, нагадавши, що його клієнт наголошував на бажанні надати комітету «правдиву й важливу інформацію, яка сприяє справедливості, а не перешкоджає ій».</p>
      <p>Нещодавно <a href="https://glavcom.ua/news/advokat-parnasa-zayaviv-shcho-kongresmen-nunes-obgovoryuvav-z-shokinim-spravu-baydeniv-642126.html">адвокат Парнаса заявив, що конгресмен Нунес обговорював з Шокіним справу Байденів</a>.</p>
      <p>Раніше CNN стало відомо, що президент США <a href="https://glavcom.ua/world/observe/ukrajinageyt-cnn-oprilyudnila-novi-dokazi-proti-trampa-639548.html">Дональд Трамп щонайменше 10 разів зустрічався з партнерами</a> свого адвоката Руді Джуліані Левом Парнасом і Ігорем Фруманом, яких, за словами президента, він не знає.</p>
      <p> Нагадаємо, затриманий в США підприємець Лев Парнас стверджує, що за вказівкою Рудольфа Джуліані, адвоката Дональда Трампа<a href="https://glavcom.ua/news/parnas-kazhe-shcho-peredav-kijevu-vimogu-trampa-rozsliduvati-spravu-baydena-639059.html">, вимагав від української сторони оголосити про початок розслідування</a> відносно колишнього віцепрезидента США Джозефа Байдена і його сина</p>
      <p>Раніше стало відомо, що у Сан-Франциско<a href="https://glavcom.ua/news/u-ssha-zaareshtuvali-shche-odnogo-biznesmena-yakiy-je-vihidcem-z-ukrajini-632234.html"> заарештували американського бізнесмена українського походження Андрія Кукушкіна</a>, який фігурує у справі проти партнерів адвоката Дональда Трампа Льва Парнаса та Ігоря Фрумана.</p>
      <p>Також повідомлялося, що адвокат Трампа Джуліані <a href="https://glavcom.ua/world/observe/advokat-trampa-dzhuliani-potrapiv-pid-kriminalne-rozsliduvannya-zmi-632110.html">став об'єктом кримінального розслідування, пов'язаного з арештом Лева Парнаса та Ігоря Фурмана.</a></p>
      <p>До слова, президент США<a href="https://glavcom.ua/news/tramp-rozkritikuvav-sluhannya-z-pitannya-pro-impichment-639046.html"> Дональд Трамп назвав «ганебними« слухання</a> з питання про імпічмент і заявив, що демократи блокують свідків, яким хотіли б задати питання республіканці.</p>
      <related>
        <a href="https://glavcom.ua/news/u-naftogazi-stverdzhuyut-shcho-lyudi-advokata-trampa-namagalisya-vstanoviti-kontrol-nad-kompanijeyu-642174.html"/>
        <a href="https://glavcom.ua/news/kongres-ssha-gotuje-zvit-z-rozsliduvannya-shchodo-impichmentu-trampa-642168.html"/>
        <a href="https://glavcom.ua/world/observe/derzhdep-opriljudniv-majzhe-100-storinok-dokumentiv-pro-vidnosini-mizh-ssha-ta-ukrajinoju-642031.html"/>
      </related>
    </article>
  </body>
</html>