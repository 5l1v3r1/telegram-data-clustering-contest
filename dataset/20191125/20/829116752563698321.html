<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191125-faberge-bav-aukcio-csucs.html"/>
    <meta property="og:site_name" content="Origo"/>
    <meta property="article:published_time" content="2019-11-25T20:31:00+00:00"/>
    <meta property="og:title" content="Csillagászati áron kelt el az idei év legdrágább műtárgya"/>
    <meta property="og:description" content="Hihetetlen licitemelések egy testőrkardnál. Sorra dőltek a rekordok a BÁV aukcióján."/>
  </head>
  <body>
    <article>
      <h1>Csillagászati áron kelt el az idei év legdrágább műtárgya</h1>
      <address><time datetime="2019-11-25T20:31:00+00:00">25 Nov 2019, 20:31</time> by <a rel="author">Origo</a></address>
      <p>
        <b>A BÁV őszi aukcióján 25,2 millió forintért kelt el egy Fabergé kiöntőgarnitúra, amely ezzel az idei szezon legdrágább műtárgya lett. A BÁV művészeti aukciói az ékszerektől a műtárgyakon át a festményekig az alkotások széles spektrumát vonultatják fel. A jövőre 100 éves jubileumát ünneplő aukciók sorában is kivételes volt Gádor István hagyatékának árverése. A modern magyar kerámia diadalmenete új életműrekordokat hozott nem csupán a mesternek, de tanítványainak is. A festményeknél Gulácsy Lajos Romantikus tája 45,6 millióért, Munkácsy Mihály Zálogház című festményéhez készült tanulmánya 33,6 millióért kelt el.</b>
      </p>
      <p>Peter Carl Fabergé francia származású orosz ékszerész akkor vált híressé, amikor III. Sándor cár egy különleges húsvéti „ékszerdobozt" rendelt tőle 1885-ben. A világhírű tojások mellett azonban ékszerek és használati tárgyak is kikerültek a Fabergé-műhelyből. Ilyen volt többek között az az 1900 körül készült kiöntőkészlet is, amely a BÁV őszi árverésén került kalapács alá. Az aranyozott ezüst kannát, cukortartót és tejkiöntőt hagyományos orosz stílusú rekeszzománc technikával készült virágmotívumok tették különlegessé.</p>
      <aside>Az árverésen 5,5 millió forintról induló alkotás egy online és egy telefonos érdeklődő hosszú licitharca után kelt el több mint négyszeres áron, 25,2 millió forintért.</aside>
      <figure>
        <img src="https://cdn.nwmgroups.hu/s/img/i/1911/20191125bav.jpg?w=644&amp;h=281"/>
        <figcaption>A rekordáron elkelt Fabergé kiöntőkészlet<cite>Forrás: Istvan Slezak kisgorcs@t-online.hu/Istvan Slezak</cite></figcaption>
      </figure>
      <p>A BÁV-nál, többek között a nemzetközi aukciós oldalakon való jelenlét miatt, érezhetően nő a külföldi telefonos vagy vételi megbízások száma. Leginkább az ékszerek és órák esetében vehető észre a műtárgypiac nemzetközivé válása, de egy-egy kiemelkedő kvalitású külföldi alkotás felbukkanása is érezhetően felrázza a kedélyeket. Idén vezették be az online licitálás lehetőségét, amellyel nem csupán a határon túli közönséget, de egy új vásárlóréteget is szeretnék elérni.</p>
      <blockquote>Bár a Fabergé készlet esetében egy telefonos megbízó nyert, ez volt az első eset, amikor az online licit 20 millió forint fölé merészkedett, és épphogy lecsúszott a győzelemről</blockquote>
      <p>– mondta el Kovács Ádám, a BÁV kereskedelmi igazgatója. A hazai műtárgypiacon eddig csak a Zsolnay-kerámiák tudtak ilyen magas eladási árat elérni.</p>
      <aside>A rekorder Zsolnay Miklós saját használatra készült kandallója, amely 26,4 millió forintért került a pécsi Gyugyi Gyűjteménybe a BÁV 2016-os árverésén.</aside>
      <h3>Értékes kerámiák a kalapács alatt</h3>
      <p>Gádor István, a modern magyar kerámia megalapítójának hagyatéka is tartogatott meglepetéseket. Bár alkotásai az aukciók ismert darabjai, de a mester gyűjteményéből most kikerült ínyencségek láthatóan megmozgatták a gyűjtőket. Új életmű rekordot ért el 1,44 milliós eladási árral egy, a művész szobrászi gyökereiből táplálkozó nagyméretű térplasztikája, de a Picassót idéző, halakkal díszített art deco padlóváza is 1,32 millió forintért kelt el. A licitálási kedvet jól mutatja, hogy</p>
      <aside>a legtöbben egy mindössze 9 centiméteres majmocskáért harcoltak, amely végül kilencszeres áron, 380 ezer forintért talált új otthonra.</aside>
      <figure>
        <img src="https://cdn.nwmgroups.hu/s/img/i/1911/20191125bav1.jpg?w=644&amp;h=483"/>
        <figcaption>Gádor István nagyméretű térplasztikája<cite>Forrás: Origo</cite></figcaption>
      </figure>
      <p> Gádor további alkotásai is jelentős áremelkedések mellett, maradéktalanul keltek el. A tanárok legnagyobb dicsősége a tanítványok sikere, Gádor tanítványainak munkáinál tovább folytatódott a magyar kerámia diadalmenete. Gorka Lívia egyik munkája alig egy éve lépte át először a bűvös 1 millió forintos határt a BÁV-nál. Láthatóan az ő kísérleti, szoborszerű alkotásai tovább tudták növelni az értéküket, Maghasadás című darabja 1,8 millió forinttal döntött új életműrekordot.</p>
      <p>A porcelánoknál most először kerültek modern Zsolnay-kerámiák árverésre. A BÁV szakértői igazi ritkaságokat válogattak össze az alkalomra, Török János nagyméretű házaspárja 2 millió forintos, vagy a csupán 2002-ben készült, Nagy Márta által tervezett Áradás 1,3 millió forintos eladási ára is jól mutatja, hogy a Zsolnay-gyár megújulása sikeres volt.</p>
      <h3>A legnagyobb leütések és sokszoros áremelkedések</h3>
      <p>Az árverésen, a megszokott módon, a festmények hozták a legnagyobb leütéseket.</p>
      <aside>A legdrágábban Gulácsy Lajos romantikus tája kelt el, 45,6 millió forintért.</aside>
      <figure>
        <img src="https://cdn.nwmgroups.hu/s/img/i/1911/20191125bav2.jpg?w=644&amp;h=483"/>
        <figcaption>A festmények közül legdrágábban Gulácsy Lajos romantikus tája kelt el<cite>Forrás: Origo</cite></figcaption>
      </figure>
      <p>Munkácsy Mihály egyik legismertebb alkotásához, a Zálogházhoz készült tanulmánya 33,6 millió forintot ért. Mészöly Géza híres félbevágott festményének egyik fele 21,6 millió forinttal bizonyította, hogy önmagában is megállja a helyét. A Gádor István hagyatékból származó Pekáry István festmények is jól szerepeltek, a Vasárnap című alkotás 9 millió forintért költözik a Gádor-házból új otthonába.</p>
      <p>A két napos árverésen</p>
      <aside>a legnagyobb áremelkedést egy 1870 körül készült magyar királyi testőrkard érte el, amely tízszeres áron,</aside>
      <p>1,5 millió forintért kelt el, de nagyon sokan harcoltak egy német tacskó kisplasztikáért is, amely 80 ezer forintról indulva majdnem tízszeres áron, 780 ezer forintért minden bizonnyal az ország legdrágább ebe volt.</p>
      <figure>
        <img src="https://cdn.nwmgroups.hu/s/img/i/1911/20191125bav3.jpg?w=644&amp;h=835"/>
        <figcaption>Munkácsy Mihály egyik legismertebb alkotásához, a Zálogházhoz készült tanulmánya<cite>Forrás: Origo</cite></figcaption>
      </figure>
      <p>Az árverés már a karácsonyra való készülődés jegyében telt. Egy 12 személyes ezüst evőeszközkészlet 3,1 millió forintért kerülhet az ünnepi asztalra, illetve egy hölgyet bizonyára nagyon boldoggá fog tenni a 2,6 millió forintért eladott, több mint 3 karátos briliánssal ékített szolitergyűrű.</p>
      <p>Az ékszerek terén további csillaghullás várható a BÁV Karácsonyi árverésén, ahol</p>
      <aside>az aukciók történetének legdrágább kollekciója kerül kalapács alá december 17-én.</aside>
      <p>Az árverés másnapján, december 18-án pedig kortárs festményekkel is várják az érdeklődőket.</p>
    </article>
  </body>
</html>