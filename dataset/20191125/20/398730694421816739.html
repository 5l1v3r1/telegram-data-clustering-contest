<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/debatt/sank-skatterna-pa-arbete-och-kapital-med-245-miljarder/"/>
    <meta property="og:site_name" content="DN.SE"/>
    <meta property="article:published_time" content="2019-11-25T20:00:00+00:00"/>
    <meta property="og:title" content="DN Debatt. ”Sänk skatterna på arbete och kapital med 245 miljarder”"/>
    <meta property="og:description" content="Jacob Lundberg och Karin Svanborg-Sjövall, Timbro: Vi föreslår halverad bolagsskatt, sänkt kapitalskatt, enhetlig moms och avskaffad statlig inkomstskatt."/>
  </head>
  <body>
    <article>
      <h1>DN Debatt. ”Sänk skatterna på arbete och kapital med 245 miljarder”</h1>
      <address><time datetime="2019-11-25T20:00:00+00:00">25 Nov 2019, 20:00</time> by <a rel="author">Jacob Lundberg, chefsekonom, Timbro Karin Svanborg-Sjövall, vd, Timbro</a></address>
      <p>
        <b>DN DEBATT 26/11. Trots att behovet av förändringar i skattesystemet är uppenbart börjar tiden för januariöverenskommelsens utlovade skattereform att rinna ut. Det skriver Jacob Lundberg och Karin Svanborg-Sjövall, Timbro, som i dag presenterar en samlad skattereform med halverad bolagsskatt, sänkt kapitalskatt, enhetlig moms och avskaffad statlig inkomstskatt.</b>
      </p>
      <p>Bristerna i det svenska skattesystemet blir allt tydligare. Medan höga marginalskatter på arbete gör att det lönar sig sämre för människor att utbilda sig och anstränga sig på jobbet leder kapitalbeskattningen till färre investeringar, att sparande lönar sig sämre och att skuldsättning premieras. Resultatet blir sämre syssel­sättning, svag tillväxt och en lägre levnadsstandard för medborgarna.</p>
      <p>Vi är inte ensamma om att se dessa brister och på senare tid har allt fler efterlyst en reform av skattesystemet. Timbro valde 2017 att inleda ett större projekt i syfte att bidra till nya idéer och förslag och under 2018 och 2019 har tre delrapporter publicerats. <a href="http://www.timbro.se/">Det reformförslag som vi i dag lägger fram</a> innebär genomgripande förslag till förändringar i nästan alla delar av skattesystemet och berör skatterna på arbete, kapitalskatterna och momsen.</p>
      <blockquote>Tiden för den i januari­överenskommelsen utlovade skattereformen börjar bli knapp. Ett år in på mandatperioden finns varken några tydliga former för reformen eller direktiv till utredningar.</blockquote>
      <p><b>Med våra förslag sänks skatterna på arbete och kapital med sammanlagt 245 miljarder kronor.</b> 63 miljarder beräknar vi kan finansieras med dynamiska effekter när arbetsutbud och investeringar efter några år ökar till följd av sänkta skattesatser. 107 miljarder, motsvarande 2 procent av bnp, behöver finansieras med utgiftsminskningar eller reformutrymme. Resterande 75 miljarder finansieras med höjd moms. Konjunkturinstitutet räknar med ett reformutrymme på 105 miljarder kronor för 2021–2023. Minskade transfereringar kan också vara ett sätt att finansiera reformen.Som en jämförelse kan nämnas att skattetrycket har minskat med drygt 5 procentenheter sedan 2000.</p>
      <p>Reformförslaget består av sex konkreta huvudpunkter:</p>
      <p>1<b> Ersätt jobbskatteavdraget med ett jobbgrundavdrag. </b>Jobbskatte­avdraget är krångligt, subventionerar höga kommunalskatter och kommer inte bidragstagare med låga arbets­inkomster till del. Det jobbgrundavdrag på 10 000 kronor per månad som vi föreslår skulle lösa dessa problem, göra det mer lönsamt att arbeta och skapa uppskattningsvis 60 000 nya jobb. Det är ett viktigt tillskott i ett läge där konjunkturen viker och arbetslösheten riskerar att växa.</p>
      <p>2<b> Avskaffa den statliga inkomstskatten.</b> Även efter att värnskatten tas bort vid årsskiftet kommer Sverige att ha <a href="https://timbro.se/skatter/efter-varnskatten/">världens tredje högsta marginalskatter</a> på högre inkomster. Om vi vill att människor ska utbilda sig, anstränga sig och ta ansvar i yrkeslivet krävs ytterligare lättnader. En avskaffad statlig inkomstskatt skulle sannolikt, i likhet med vad som är fallet med värnskatten, vara självfinansierande för statskassan.</p>
      <p>3<b> Synliggör arbetsgivaravgifterna.</b> Det finns starka demokratiska motiv till att göra det lättare för människor att förstå hur mycket de betalar i skatt. Därför bör arbetsgivaravgifterna göras om till direkta skatter som betalas av löntagarna. Av samma skäl bör pensionsavgiften särredovisas, och bara betalas upp till taket för pensionsgrundande inkomst, för att stärka kopplingen mellan inbetalningarna och pensionsrätten.</p>
      <p>4<b> Halvera bolagsskatten och sänk kapitalinkomstskatten.</b> För att värna välståndet måste förutsättningarna att starta, driva och utveckla företag bli bättre. En halvering av bolagsskatten till drygt 10 procent, som vi föreslår, gör det lättare att attrahera kapital till Sverige. Det skapar också utrymme för löne­ökningar. Skatten på kapitalinkomster, som i dag varierar mellan 15 och 30 procent, sänks till en enhetlig skattesats på 15 procent i syfte att främja sparandet.</p>
      <p>5<b> Reformera fastighetsbeskattningen.</b> I dag är hyrt boende skattemässigt missgynnat jämfört med ägt boende, eftersom inkomster från uthyrning av bostäder beskattas som kapitalinkomst – en kostnad som egnahemsägare slipper. Vi föreslår en reform av bostadsbeskattningen där skatten på villor och bostadsrätter höjs samtidigt som fastighetsskatten på hyreshus avskaffas. På så sätt skapas neutralitet mellan upplåtelseformerna.</p>
      <p>Fastighetsskatten på kommersiella fastigheter gör det mindre lönsamt att investera i fastigheter jämfört med andra tillgångar. Den snedvrider på så sätt företagens investeringar och bör avskaffas. Stämpelskatten, som betalas vid köp och belåning av fastighet, är en ren transaktionsskatt som minskar rörligheten på bostadsmarknaden. Även den bör slopas. Reformerna på fastighetsområdet innebär, tillsammans med sänkt reavinstskatt till 15 procent, en skattesänkning med 17 miljarder.</p>
      <p>6<b> Gör momsen enhetlig och bredda skattebasen.</b> Företag i branscher som omfattas av momsundantag lägger inte moms på sin försäljning, men får inte heller tillbaka momsen på sina inköp, vilket gör att de har incitament att bedriva verksamhet i egen regi. Därför bör undantagen begränsas. Vi föreslår att skattebasen utvidgas till att även omfatta bland annat hyror, lotterier och föreningar.</p>
      <p>Olika momssatser innebär också att politiken gynnar vissa branscher på andras bekostnad och därigenom skapar gränsdragnings­problem. Därför bör momsen bli enhetlig. Vi föreslår att den enhetliga skattesatsen sätts till 25 procent, vilket tillsammans med bredare skattebas inbringar 75 miljarder kronor till statskassan.</p>
      <p><b>Vårt förslag till skattereform innebär alltså en skatteväxling från arbete och kapital till moms.</b> Vi föreslår det eftersom momsen är en av de minst skadliga skatterna. Momsen är en konsumtionsskatt och påverkar därför inte hur mycket det lönar sig att spara – den höjer priset på dagens konsumtion och framtidens konsumtion med lika mycket.</p>
      <p>Genom denna egenskap kan momsen hjälpa till att skilja arbetsinkomster från kapitalinkomster för företagare, ett återkommande problem i svensk skattepolitik. I dag är skatten på kapitalinkomster lägre än på arbetsinkomster, något som har gett upphov till de omdebatterade 3:12-reglerna. Vi föreslår inga förändringar i detta komplicerade regelverk, men vårt förslag till en övergång till mer av konsumtionsbeskattning skulle sänka kapitalbeskattningen och samtidigt minska incitamenten för så kallad inkomstomvandling. Detta är en aspekt som sällan hörs i debatten.</p>
      <p><b>Det är nu 30 år sedan Århundradets skattereform annonserades.</b> Överenskommelsen mellan Socialdemokraterna och Folkpartiet (numera Liberalerna) är ett stycke politisk historia och sannolikt en viktig förklaring till Sveriges goda ekonomiska utveckling efter 1990-talskrisen. Ska denna framgångsrika historia få en fortsättning krävs dock högre ambitioner för en rättvis och effektiv beskattning än vad som hittills framkommit av partierna i debatten.</p>
      <p>Tiden för den i januariöverenskommelsen utlovade skattereformen börjar bli knapp. Ett år in på mandatperioden finns varken några tydliga former för reformen eller direktiv till utredningar. Det svenska skattesystemet är i väsentliga delar inte anpassat för vår tid. Utan reformer som gynnar arbete och företagande är risken uppenbar att det kommer att gå ut över välståndet och därmed också framtidens välfärd.</p>
      <details>
        <summary>DN Debatt. 26 november 2019</summary>
        <p>
          <b>Debattartikel</b>
        </p>
        <p>Jacob Lundberg, chefsekonom, och Karin Svanborg-Sjövall, vd, Timbro:<br/><a href="https://www.dn.se/debatt/sank-skatterna-pa-arbete-och-kapital-med-245-miljarder/"><b>”Sänk skatterna på arbete och kapital med 245 miljarder”</b></a></p>
      </details>
    </article>
  </body>
</html>