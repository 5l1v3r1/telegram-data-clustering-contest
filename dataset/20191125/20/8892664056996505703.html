<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/elhunyt-goar-vartanjan-az-egykori-legendas-szovjet-kem/0nwnn2c"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T20:42:00+00:00"/>
    <meta property="og:title" content="Elhunyt az egykori legendás szovjet kém"/>
    <meta property="og:description" content="Életének 94. évében elhunyt Goar Vartanján egykori legendás szovjet kém – közölte hétfőn az orosz külföldi hírszerző szolgálat sajtóirodája."/>
  </head>
  <body>
    <article>
      <h1>Elhunyt az egykori legendás szovjet kém</h1>
      <address><time datetime="2019-11-25T20:42:00+00:00">25 Nov 2019, 20:42</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Életének 94. évében elhunyt Goar Vartanján egykori legendás szovjet kém – közölte hétfőn az orosz külföldi hírszerző szolgálat sajtóirodája.</b>
        </i>
      </p>
      <p>Goar Vartanján 1926. január 25-én született az örményországi Leninakanban (ma Gjumri). Családjával az 1930-as években Iránba költözött. Tizenhat évesen lépett be leendő férje, a Szovjetunió Hőse-érdemrenddel kitüntetett Gevork Vartanján szovjet szuperkém antifasiszta csoportjába, akivel együtt aktív hírszerző munkát folytatott.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p><b>Gevork Teheránban fiatal irániakból verbuvált csoportjának jelentős szerepe volt abban, hogy még időben leleplezték az 1943-as teheráni szovjet–brit–amerikai csúcsértekezlet ellen készülő náci merényletet.</b> Joszif Sztálin, Winston Churchill és Franklin Roosevelt az iráni fővárosban azért találkozott, hogy egyeztessék a Hitler-ellenes koalíció hadműveleteit.</p>
      <p>Adolf Hitler parancsba adta Otto Skorzenynek, hogy szervezze meg a három politikus likvidálását. A németek az akció előkészítésére egy hatfős kommandót küldtek Teherán körzetébe, de <b>Gevork Vartanján embereinek – a brit MI-6 titkosszolgálattal együtt – sikerült megfejteniük a németek rádióüzeneteit, így a csoport lebukott, az összeesküvés pedig meghiúsult.</b></p>
      <p>A háború után, 1951-ben Goar és Gevork Vartanján a jereváni egyetemen végzett nyelvészeti tanulmányokat. Az egyetemi évek alatt összeházasodtak. Később a világ számos országában folytattak hírszerző tevékenységet.</p>
      <p>1986-ban tértek vissza hazájukba. Gevork Vartanján 2012. január 10-én, 88 éves korában hunyt el.</p>
      <p>(MTI)</p>
    </article>
  </body>
</html>