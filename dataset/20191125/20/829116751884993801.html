<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191125-svedorszag-lovoldozes-robbantas-bevandorlas.html"/>
    <meta property="og:site_name" content="Origo"/>
    <meta property="article:published_time" content="2019-11-25T20:02:00+00:00"/>
    <meta property="og:title" content="Leszámolások, robbantások: ezt tette a migráció Svédországgal"/>
    <meta property="og:description" content="Sok városban szinte háborús állapotok uralkodnak. A bűnszervezetek tagjainak 80 százaléka migráns."/>
  </head>
  <body>
    <article>
      <h1>Leszámolások, robbantások: ezt tette a migráció Svédországgal</h1>
      <address><time datetime="2019-11-25T20:02:00+00:00">25 Nov 2019, 20:02</time> by <a rel="author">Kovács András</a></address>
      <p><b>Egyre katasztrofálisabb állapotok uralkodnak Svédországban, mivel a különféle bűnbandák néhány nagyváros kerületeit gyakorlatilag háborús övezetté változtatták. A lövöldözések, a robbantások és a leszámolások mára a svéd mindennapok részévé váltak. Egyre kevésbé sikerül a helyi sajtónak eltitkolnia azt a tényt, hogy a bűnözők között mára többségében vannak a migráns hátterűek. A helyzet súlyosságát jól mutatja, hogy még a balliberális kormány is intézkedéseket jelentett be a helyzet kezelésére, bár sokak szerint ezek semmit sem érnek. A közvélemény is egyre kevésbé türelmes, közel 30 százaléknyian voksolnának egy bevándorlásellenes pártra.<br/></b>2015 óta 32 embert lőttek fejbe 30 különböző bűncselekmény során a svédországi Malmőben. Ezekhez a bűncselekményekhez egy friss felmérés szerint több mint 120 fiatal kapcsolódott valamilyen módon. Az elmúlt hetekben ismét központi téma lett, hogy Malmőt a különféle bűnözői csoportok küzdelme egyre élhetetlenebbé teszi, és egyre súlyosabb bűncselekmények történnek.</p>
      <aside>Egy jelentés szerint a városban nem több bűnözői csoport van, hanem egy nagy csoport létezik, és a tagok közötti harcok vezetnek el a véres leszámolásokhoz.</aside>
      <figure>
        <img src="https://cdn.nwmgroups.hu/s/img/i/1911/20191125police-horizontal.jpg?w=644&amp;h=429"/>
        <figcaption>A bűnözés mára a svéd mindennapok részévé vált<cite>Forrás: AFP/Johan Nilsson</cite></figcaption>
      </figure>
      <h3>Titkolják a bűnözők nemzetiségét</h3>
      <p>A Sydsvenskan napilapban megjelent elemzés szerint a gengsztercsoportok vizsgálata során 20 embert kérdeztek meg az érintett körből. 17-nek volt a húszból svéd állampolgársága és 14 született Svédországban. Szinte mindegyik férfinek volt afrikai, vagy közel-keleti felmenője. Összességében a 20 embert eddig 180 különféle bűneset miatt ítélték el. Sokuknak a szülei is bűnözésből próbáltak megélni a korábbi években.</p>
      <p>A skandináv országban teljes mértékben tabunak számít annak az említése is, hogy egyes bűncselekményeket milyen származásúak követnek el. Legutóbb 1996-ban és 2005-en tettek közzé olyan statisztikát, amiben a bűnelkövetők nemzetiségi adatai is fel voltak tüntetve. 2017-ben Morgan Johansson, aki a mostani baloldali kormányban igazságügyi és migrációs miniszter is, megtagadta azt a kérést, hogy hozzák nyilvánosságra a bűnelkövetők nemzetiségi hovatartozását.</p>
      <aside>A kérést egy teljesen mondvacsinált és egyben teljesen érthetetlen magyarázattal utasította vissza, mégpedig, hogy ő az adatokból már levonta a megfelelő politikai következtetést.</aside>
      <p>A svéd pártok többsége egyetértett vele, mivel szerintük sincs szükség ilyen statisztikákra.</p>
      <figure>
        <img src="https://cdn.nwmgroups.hu/s/img/i/1911/20191125police-horizontal1.jpg?w=644&amp;h=430"/>
        <figcaption>A különféle bűnözői bandák egyre súlyosabb bűncselekményeket követnek el<cite>Forrás: AFP/Johan Nilsson</cite></figcaption>
      </figure>
      <h3>Többen vannak a külföldi hátterű bűnelkövetők</h3>
      <p>Idén nyáron egy svéd magánalapítvány egy összesítést készített a hivatalos statisztikák alapján a bűnelkövetők származásáról. A riportból kiderült, hogy most először haladta meg Svédországban a külföldi hátterű személyek által elkövetett bűncselekmények száma azokét, akik az országban születtek. A legtöbb bűnesetet azok körében jegyezték fel, akik bár Svédországban születtek, de mindkét szülő külföldön. Nem meglepő módon a tanulmányt a teljes svéd mainstream média elhallgatta.</p>
      <p>Bár a svéd sajtó mindent megtesz azért, hogy a bevándorlók által elkövetett bűneseteket valahogyan elhallgassa, mégis egyre többször jelennek meg olyan tudósítások, amelyek rávilágítanak a problémára.</p>
      <aside>2017-ben, amikor Stockholmon gyilkossági hullám söpört végig, akkor az Expressen arról írt, hogy a fővárosban legalább 500-700-an tagjai valamilyen bűnszervezetnek.</aside>
      <p>Az is kiderült, hogy több mint 40 százalékuk külföldön született, és több mint 80 százalékuknak mindkét szülője külföldön született.</p>
      <figure>
        <img src="https://cdn.nwmgroups.hu/s/img/i/1910/20191024-crime-horizontal1.jpg?w=644&amp;h=429"/>
        <figcaption>A robbantások sem ritkák a skandináv országban<cite>Forrás: AFP/Johan Nilsson</cite></figcaption>
      </figure>
      <h3>Már a baloldal is tenne valamit</h3>
      <p>A bevándorlók bűnözésével kapcsolatban az egyik legérdekesebb megállapítás az volt, hogy igazából nem lehet semmit tenni eme jelenségekkel szemben. Több fiatal is jelentkezett különféle segélyprogramokra, hogy kikerüljenek ebből a bűnözői körből, de idővel ismételten a bűnelkövetők között találták őket a hatóságok.</p>
      <aside>A bevándorlók által leginkább lakott Malmőben is több program indult a bűnözés csökkentésére, de ezek is teljes kudarcba fulladtak.</aside>
      <p>A mostani helyzet újdonsága, hogy <a href="https://www.origo.hu/nagyvilag/20191119-sved-kormanyfo-a-sikertelen-integracio-miatt-is-nott-a-bunozes-szintje.html"><b>a balliberális kormány is kezdi felismerni a problémát,</b></a> és azt, hogy valamit tennie kellene, mert a folyamatos lövöldözések és robbantások alapvetően ássák alá azt a képet a svéd államról, ami az elmúlt évtizedekben kialakult róla. A baloldali kormány azonban pontosan azzal nem néz szembe, hogy az a migrációs politika vezetett el a mostani helyzethez, amit éppen ők idéztek elő. A kormány tervei között szerepel, hogy hosszabb börtönbüntetésre számíthatnak azok, akik súlyos bűncselekményt követnek el, másrészt több szociális szolgáltatást nyújtanának az úgynevezett problémás területeken.</p>
      <figure>
        <img src="https://cdn.nwmgroups.hu/s/img/i/1907/20190717crime-horizontal1.jpg?w=644&amp;h=429"/>
        <figcaption>Egyre többen ismerik fel, hogy valamit tenni kéne az egyre nagyobb bűnözéssel szemben<cite>Forrás: AFP/Christine Olsson/Christine Olsson</cite></figcaption>
      </figure>
      <h3>Csúcson a bevándorlásellenesek népszerűsége</h3>
      <p>A kormány tervei nem tartalmazzák, hogy a bandák által elkövetett bűncselekményeknél a korábbinál súlyosabb büntetési tételek lesznek – mindezt már Ulf Kristersson, az ellenzéki Mérsékelt Párt vezetője mondta. A párt egyébként több forrást juttatna a rendőrségnek, hogy hatékonyabban tudjanak fellépni a bűnelkövetőkkel szemben. Sokan kétségbe vonják, hogy a baloldali kormány pár látszatintézkedéssel javítani tudna a helyzeten.</p>
      <p>A közvéleménynek azonban egyre inkább kezd elege lenni a háborús állapotokból. Az elmúlt hónapokban ismételten jelentősen erősödött a bevándorlásellenes Svéd Demokrata Párt. Stabilan feljöttek a második helyre, sőt egy friss kutatás szerint már hat százalékpontos előnyre tett szert a kormányzó szocdemekkel szemben. <br/><mark>Ha most tartanák a választásokat, akkor a Svéd Demokraták 28,5, míg a Szociáldemokraták csak 22,5 százalékot kapnának.<br/></mark>A jobbközép Mérsékelt Párt csupán 16,9 százalékot érne el. Svédországban várhatóan 2022-ben lesz legközelebb parlamenti választás.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/nagyvilag/20191119-sved-kormanyfo-a-sikertelen-integracio-miatt-is-nott-a-bunozes-szintje.html"/>
        <a href="https://www.origo.hu/nagyvilag/20191117-svedorszag-norvegia-finnorszag.html"/>
        <a href="https://www.origo.hu/nagyvilag/20191116-svedorszagban-a-priuszos-emberek-negyedet-alinak-hivjak-v4na.html"/>
        <a href="https://www.origo.hu/nagyvilag/20191111-svedorszagbol-erkezok-kovetik-el-daniaban-az-elmult-idoszak-eroszakos-buncselekmenyeit.html"/>
      </related>
    </article>
  </body>
</html>