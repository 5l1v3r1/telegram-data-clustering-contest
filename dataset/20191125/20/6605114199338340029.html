<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/iran-elutasitotta-a-bortonbol-kiengedett-amerikai-ujsagiro-karteritesi-igenyet-2052417/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T20:35:00+00:00"/>
    <meta property="og:title" content="Irán elutasította a börtönből kiengedett amerikai újságíró kártérítési igényét"/>
    <meta property="og:description" content="Rezaiant 544 napig tartották fogva."/>
  </head>
  <body>
    <article>
      <h6 class="kicker">ABSZURDNAK MINŐSÍTETTÉK</h6>
      <h1>Irán elutasította a börtönből kiengedett amerikai újságíró kártérítési igényét</h1>
      <address>
        <time datetime="2019-11-25T20:35:00+00:00">25 Nov 2019, 20:35</time>
      </address>
      <h4>Egy washingtoni szövetségi bíróság a múlt héten 180 millió dolláros kártérítésre ítélte Teheránt az újságíró bebörtönzése miatt.</h4>
      <p>Irán elutasította és abszurdnak minősítette hétfőn Jason Rezaian amerikai újságíró kártérítési igényét.</p>
      <p>„Börtönben tarthattuk volna ezt a személyt a biztonság megsértése miatt, de szívességet tettünk neki, és kegyelemben részesítettük” – fogalmazott hétfőn Abbász Muszavi iráni külügyi szóvivő.</p>
      <p>„Ennélfogva mind Rezaian kártérítési kérelme, mind az amerikai bíróság ítélete abszurd, és Irán el is utasítja” – idézte őt a félhivatalos ISNA iráni hírügynökség.</p>
      <p>Az iráni gyökerű, de Kaliforniában született Jason Rezaiant, a The Washington Post című lap újságíróját 2014 nyarán kémkedés gyanújával tartóztatták le feleségével együtt Teheránban. Feleségét két hónap múltán szabadon bocsátották, de őt 2015-ben zárt ajtók mögötti tárgyalás után kémkedés és az iráni rendszer elleni propaganda vádjával börtönbüntetésre ítélték. A büntetés időtartamát nem hozták nyilvánosságra.</p>
      <p>Rezaiant 544 napig tartották fogva, majd 2016 januárjában fogolycsere eredményeként szabadon bocsátották. Ő és három másik amerikai állampolgár elhagyhatta az iráni börtönt, cserébe Washington szabadon bocsátott hét iráni állampolgárt, akit az Egyesült Államokban fogtak perbe.</p>
      <p>Döntése meghozatalakor a washingtoni szövetségi bíróság bírája, Richard Leon emlékeztetett rá, hogy Rezaiant akkor tartóztatták le, amikor Irán beleegyezett, hogy újraindítsák az atomprogramjáról folytatott – végül 2015 nyarán eredményesen lezárt – nemzetközi tárgyalásokat.</p>
      <p>„Irán azért tartóztatta le és tartotta fogva őt, hogy ezzel is nyomást gyakorolhasson az Egyesült Államokra” – fogalmazott indoklásában Leon bíró, megjegyezve, hogy „szégyenletes dolog börtönbe vetni és megkínozni egy embert” csak azért, hogy ezzel nyomást gyakorolhassanak egy tárgyaláson.</p>
    </article>
  </body>
</html>