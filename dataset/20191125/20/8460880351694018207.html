<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/medve-tamadt-vadaszra-a-szlovakiaban-2143170/"/>
    <meta property="og:site_name" content="BAMA"/>
    <meta property="article:published_time" content="2019-11-25T20:31:00+00:00"/>
    <meta property="og:title" content="Medve támadt vadászra a Szlovákiában"/>
    <meta property="og:description" content="Bár a vadásznak volt fegyvere, képtelen volt megvédeni magát."/>
  </head>
  <body>
    <article>
      <h6 class="kicker">A LÁBÁT MARCANGOLTA ÖSSZE</h6>
      <h1>Medve támadt vadászra a Szlovákiában</h1>
      <address>
        <time datetime="2019-11-25T20:31:00+00:00">25 Nov 2019, 20:31</time>
      </address>
      <h4>Két vadász kutyájával a Nyugati-Kárpátokban elterülő Sztrázsó-hegységben vasárnap egy vaddisznót keresett, amelyet korábban meglőttek. Úgy döntöttek, hogy kettéválnak. Egyikükre támadt rá a bozótosból hirtelen felbukkant medve.</h4>
      <p>Medve támadt egy vadászra a szlovákiai Sztrázsó-hegységben, az 54 éves férfit súlyos sérülésekkel szállították kórházba, a vadállat a lábát marcangolta össze – közölte Demény polgármestere hétfőn a TASR szlovák hírügynökséggel.</p>
      <p>„Összemarcangolta a vadász lábát. Társa meghallotta a férfi kiáltozását, és sikerült visszavonszolni őt az útra, segítséget hívni” – mondta a polgármester.</p>
      <p>Bár a vadásznak volt fegyvere, képtelen volt megvédeni magát a medve váratlan támadásától – tette hozzá.</p>
      <p>A polgármester szerint a medve agresszív viselkedése a térség szokatlanul meleg időjárásával magyarázható. A hegyeket ilyenkor már általában hó borítja. A medvék idegesek, mivel ilyen meleg időben nem képesek megkezdeni téli álmukat – magyarázta.</p>
      <p>„Vadásztársaságunk szombatra közös vaddisznóvadászatot tervezetett, de biztonsági okokból lemondtuk” – közölte a polgármester.</p>
    </article>
  </body>
</html>