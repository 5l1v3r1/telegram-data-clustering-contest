<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/politika/protest-ispred-ministarstva-finansija-i-vlade-zbog-doktorata-sinise-malog_1070298.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T20:52:00+00:00"/>
    <meta property="og:title" content="Протест испред Министарства финансија и владе због доктората Синише Малог"/>
    <meta property="og:description" content="Група грађана окупила се вечерас испред Министарства финансија у Улици адмирала Гепрата протестујући због доктората министра финансија Синише Малог, а обратили су им се Радомир Лазовић из Иницијативе Не давимо..."/>
  </head>
  <body>
    <article>
      <h1>Протест испред Министарства финансија и владе због доктората Синише Малог</h1>
      <h2>БЕОГРАД - Група грађана окупила се вечерас испред Министарства финансија у Улици адмирала Гепрата протестујући због доктората министра финансија Синише Малог, а обратили су им се Радомир Лазовић из Иницијативе "Не давимо Београд", те професори Биолошког факултета Биљана Стојковић и ФПН-а Ђорђе Павићевић.</h2>
      <address>
        <time datetime="2019-11-25T20:52:00+00:00">25 Nov 2019, 20:52</time>
      </address>
      <p>Након обраћања, окупљени су отишли до седишта Владе Србије, од чије председнице, Ане Брнабић, траже смену министра Малог, како кажу, не само због доктората, већ и других афера у којима је наводно учествовао.</p>
      <figure>
        <img src="http://www.rtv.rs/sr_ci/politika/slike/2019/11/25/protest76.jpg"/>
        <figcaption>Танјуг (Зоран Жестић)</figcaption>
      </figure>
      <p>Протест је за неке грађане био прилика да истакну и друге, личне захтеве, попут написа на енглеском језику на транспаренту, који је носио један учесник - Ухапсите министра Ивицу Дачића.</p>
      <p>Међу окупљенима били су и председници ДС и Левице, Зоран Лутовац и Борко Стефановић.</p>
      <p>Током скупа био је блокиран саобраћај у улици Адмирала Гепрата, па до владе, а аутобуске линије 52, 53 и 56 су биле преусмерене у Гаврила Принципа, па су даље возили Савском и Немањином улицом, како су из ГСП рекли за Блиц.</p>
      <p>Протест, који су обезбеђивали припадници полиције, прошао је без инцидената.</p>
    </article>
  </body>
</html>