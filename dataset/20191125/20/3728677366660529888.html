<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216059/Stedumers-komen-in-geweer-tegen-veertig-meter-hoge-zendmast"/>
    <meta property="og:site_name" content="RTV Noord"/>
    <meta property="article:published_time" content="2019-11-25T20:18:00+00:00"/>
    <meta property="og:title" content="Stedumers komen in geweer tegen veertig meter hoge zendmast"/>
    <meta property="og:description" content="Een groep inwoners uit Stedum is tegen de bouw van een veertig meter hoge zendmast vlak bij de nieuwe haven. Ze vinden de mast te hoog en niet passen in de vernieuwde omgeving."/>
  </head>
  <body>
    <article>
      <h1>Stedumers komen in geweer tegen veertig meter hoge zendmast</h1>
      <address>
        <time datetime="2019-11-25T20:18:00+00:00">25 Nov 2019, 20:18</time>
      </address>
      <p>Inwoonster Mariele Mijnlieff sprak deze zorgen maandagavond uit tijdens de raadsvergadering van Loppersum.</p>
      <h3>Snel internet</h3>
      <p>De mast is nodig voor snel internet in het buitengebied, bijvoorbeeld voor boeren. Een deel wordt aangesloten met glasvezel, een ander deel krijgt snel internet via zendmasten. In de gemeente Loppersum zijn vier van deze masten nodig.</p>
      <p>De mast in Stedum zou vlakbij de vernieuwde haven komen. 'De omgeving zal gedomineerd worden door deze zendmast', zegt Mijnlieff. 'Hij valt niet weg bij de bomen die slechts 20 tot 25 meter hoog zijn. We willen dat er gekeken wordt naar alternatieven.'</p>
      <figure>
        <img src="https://media.rtvnoord.nl/content/pdf/191125_2323_situatiestedum2.jpg"/>
      </figure>
      <p>
        <i>De toren ingetekend in het landschap</i>
      </p>
      <h3>Horizonvervuiling</h3>
      <p>De Stedumer krijgt bijval van verschillende partijen in de raad. Leo van Esch (GroenLinks) zegt eerder al bedenkingen te hebben gehad bij deze plek. Geert-Jan Reinders van Loppersum Vooruit noemt het horizonvervuiling. 'Daar zit je als inwoner niet op te wachten.'</p>
      <p>CDA-raadslid Arend Laning komt met het idee om de antennes op de al bestaande zendmast bij het spoor te plaatsen, die slechts twintig meter hoog is. 'Dan heb je alle antennes mooi op één plek.'</p>
      <h3>'Masten zijn nodig'</h3>
      <p>Volgens wethouder Rudi Slager (ChristenUnie) zijn de masten nodig om het buitengebied zo goed mogelijk te kunnen dekken. De masten worden niet gebruikt voor de komst van 5G, als dat over enkele jaren beschikbaar komt in Nederland, benadrukt Slager. Inwoners zijn daar bang voor.</p>
      <p>De bewoners hebben eerder al bezwaar aangetekend tegen de verleende vergunning voor de zendmast. De gemeente komt binnen enkele weken met een antwoord daarop. Daardoor blijft het nog even de vraag wat er met de plannen gaat gebeuren.</p>
    </article>
  </body>
</html>