<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fotbal-slovacko-jablonec-fortuna-liga-vysledky-tabulka-petr-rada_1911252022_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T20:22:00+00:00"/>
    <meta property="og:title" content="Fotbalisté Jablonce remizovali na hřišti Slovácka 1:1. Šanci posunout se na třetí místo nevyužili"/>
    <meta property="og:description" content="Jablonec, který venku v lize poslední čtyři zápasy neprohrál, nevyužil šanci poskočit na třetí místo v tabulce a zůstal čtvrtý. Slovácko figuruje s tříbodovou ztrátou na sedmé pozici."/>
  </head>
  <body>
    <article>
      <h1>Fotbalisté Jablonce remizovali na hřišti Slovácka 1:1. Šanci posunout se na třetí místo nevyužili</h1>
      <address><time datetime="2019-11-25T20:22:00+00:00">25 Nov 2019, 20:22</time> by <a rel="author">ČTK</a></address>
      <p>
        <b>Fotbalisté Slovácka remizovali v dohrávce 17. kola první ligy s Jabloncem 1:1. Hosty poslal ve 12. minutě do vedení Martin Doležal, ale v 32. minutě srovnal Petr Reinberk. Vzájemný duel v Uherském Hradišti skončil nerozhodně popáté za sebou. Jablonec nevyužil šanci poskočit na třetí místo v tabulce a zůstal čtvrtý. Slovácko tři kola čeká na vítězství a figuruje s tříbodovou ztrátou na sedmé pozici.</b>
      </p>
      <p>Slovácko vstoupilo do zápasu velmi aktivně. Už ve druhé minutě Havlík z přímého kopu těsně minul a vzápětí mířil stejný hráč o kousek nad. Poté jablonecká obrana odvrátila míč před Daníčkem. „Byli jsme v úvodu moc pasivní,“ řekl na tiskové konferenci jablonecký trenér Petr Rada.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-fortuna-liga-17-kolo-karvina-plzen-pavel-vrba_1911250806_tat"/>
      </related>
      <p>Severočeši se v úvodu bránili, ale pak jim stačila jedna akce k vedoucímu gólu. Acosta přetáhl ve 12. minutě rohový kop, míč vrátil před bránu Plechatý a Doležal jej hlavou doklepl do sítě. Připsal si sedmý gól v ligové sezoně. „Byl to jediný moment první půle, s kterým jsem byl spokojen,“ uvedl Rada.</p>
      <p>Slovácko i nadále pokračovalo v nátlakové hře, dobrou kombinací se dostávalo k pokutovému území Jablonce, ale ve finální fázi mu chyběla přesnost. Po půlhodině hry zblízka ve velké šanci pálil Šašinka nad.</p>
      <p>Ve 32. minutě už přišlo vyrovnání. K brankové čáře se v šestnáctce protáhl Hellebrand, vrátil míč na malé vápno a Reinberk bez problémů rozvlnil síť. Skóroval poprvé v ligové sezoně. „Byl to nejjednodušší gól z těch čtyř, co jsem v lize dal,“ řekl Reinberk.</p>
      <p>Ani po přestávce se obraz hry dlouho příliš neměnil a Slovácko se dobrým pohybem dostávalo do tlaku. V 50. minutě dvakrát střílel nebezpečně Navrátil, ale bez efektu, podobně dopadly i pokusy Havlíka.</p>
      <p>„Měli jsme hru zjednodušit. Fotbal se rozhoduje v šestnáctkách a tam jsme neměli patřičný důraz,“ prohlásil trenér Slovácka Martin Svědík.</p>
      <p>Hosté se z defenzivního bloku zmohli jen na rychlé protiútoky. V 70. minutě se ve vyložené pozici ocitl jablonecký Chramosta, ale přestřelil Trmalovu branku. Severočeši poté přece jen přidali. V 80. minutě se znovu do palebné pozice dostal Chramosta, ale opět pálil nad.</p>
      <p>Ze závěrečného tlaku se už neprosadilo ani Slovácko, které sice Jablonci po čtyřech zápasech dalo gól, ale v lize ho neporazilo podvanácté za sebou.</p>
      <p>17. kolo první fotbalové ligy:</p>
      <p><b>1. FC Slovácko - FK Jablonec 1:1 (1:1)</b><br/>Branky: 32. Reinberk - 12. Doležal. Rozhodčí: Pechanec - Blažej, Vaňkát - Julínek (video). ŽK: Kadlec, Petržela - Holík, Břečka. Diváci: 3874.</p>
      <table bordered="">
        <caption>FORTUNA:LIGA - Základní část (PLATNÉ K 25. 11. 2019)</caption>
        <tr>
          <th/>
          <th>Tým</th>
          <th>Z</th>
          <th>V</th>
          <th>R</th>
          <th>P</th>
          <th>Skóre</th>
          <th>B</th>
        </tr>
        <tr>
          <td>1.</td>
          <td>Slavia</td>
          <td>17</td>
          <td>14</td>
          <td>3</td>
          <td>0</td>
          <td>36:3</td>
          <td>45</td>
        </tr>
        <tr>
          <td>2.</td>
          <td>Plzeň</td>
          <td>17</td>
          <td>10</td>
          <td>4</td>
          <td>3</td>
          <td>32:16</td>
          <td>34</td>
        </tr>
        <tr>
          <td>3.</td>
          <td>Ml. Boleslav</td>
          <td>17</td>
          <td>9</td>
          <td>2</td>
          <td>6</td>
          <td>32:23</td>
          <td>29</td>
        </tr>
        <tr>
          <td>4.</td>
          <td>Jablonec</td>
          <td>17</td>
          <td>8</td>
          <td>5</td>
          <td>4</td>
          <td>30:23</td>
          <td>29</td>
        </tr>
        <tr>
          <td>5.</td>
          <td>Sparta</td>
          <td>17</td>
          <td>7</td>
          <td>5</td>
          <td>5</td>
          <td>33:24</td>
          <td>26</td>
        </tr>
        <tr>
          <td>6.</td>
          <td>Ostrava</td>
          <td>17</td>
          <td>8</td>
          <td>2</td>
          <td>7</td>
          <td>28:23</td>
          <td>26</td>
        </tr>
        <tr>
          <td>7.</td>
          <td>Slovácko</td>
          <td>17</td>
          <td>7</td>
          <td>5</td>
          <td>5</td>
          <td>21:22</td>
          <td>26</td>
        </tr>
        <tr>
          <td>8.</td>
          <td>Liberec</td>
          <td>17</td>
          <td>7</td>
          <td>3</td>
          <td>7</td>
          <td>30:26</td>
          <td>24</td>
        </tr>
        <tr>
          <td>9.</td>
          <td>Č. Budějovice</td>
          <td>17</td>
          <td>7</td>
          <td>3</td>
          <td>7</td>
          <td>29:29</td>
          <td>24</td>
        </tr>
        <tr>
          <td>10.</td>
          <td>Olomouc</td>
          <td>17</td>
          <td>4</td>
          <td>8</td>
          <td>5</td>
          <td>22:23</td>
          <td>20</td>
        </tr>
        <tr>
          <td>11.</td>
          <td>Bohemians 1905</td>
          <td>17</td>
          <td>5</td>
          <td>4</td>
          <td>8</td>
          <td>19:28</td>
          <td>19</td>
        </tr>
        <tr>
          <td>12.</td>
          <td>Teplice</td>
          <td>17</td>
          <td>4</td>
          <td>7</td>
          <td>6</td>
          <td>14:24</td>
          <td>19</td>
        </tr>
        <tr>
          <td>13.</td>
          <td>Zlín</td>
          <td>17</td>
          <td>4</td>
          <td>3</td>
          <td>10</td>
          <td>11:27</td>
          <td>15</td>
        </tr>
        <tr>
          <td>14.</td>
          <td>Příbram</td>
          <td>17</td>
          <td>3</td>
          <td>4</td>
          <td>10</td>
          <td>14:29</td>
          <td>13</td>
        </tr>
        <tr>
          <td>15.</td>
          <td>Opava</td>
          <td>17</td>
          <td>3</td>
          <td>4</td>
          <td>10</td>
          <td>8:27</td>
          <td>13</td>
        </tr>
        <tr>
          <td>16.</td>
          <td>Karviná</td>
          <td>17</td>
          <td>2</td>
          <td>6</td>
          <td>9</td>
          <td>12:24</td>
          <td>12</td>
        </tr>
      </table>
      <related>
        <h4>Související články</h4>
        <a href="https://www.irozhlas.cz/sport/fotbal/dinamo-brest-marcel-licka-belorusko-titul_1911251241_tat"/>
        <a href="https://www.irozhlas.cz/sport/fotbal/fortuna-liga-viktoria-plzen-karvina-banik-ostrava-teplice_1911241930_jgr"/>
        <a href="https://www.irozhlas.cz/sport/fotbal/fotbal-fk-pribram-bohemians-fortuna-liga-tabulka-vysledky_1911241231_mim"/>
      </related>
    </article>
  </body>
</html>