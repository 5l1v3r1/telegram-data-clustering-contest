<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/maltsina-prokopsakha-sled-1989-g-v-ssipanata-ot-sino-chervenata-mgla-blgariya_news711390.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T20:59:00+00:00"/>
    <meta property="og:title" content="Малцина прокопсаха след 1989 г. в съсипаната от синьо-червената мъгла България"/>
    <meta property="og:description" content="Почти нищо българско няма в този „преход“. Както липсват реална демокрация, правова държава и нормална пазарна икономика"/>
  </head>
  <body>
    <article>
      <h1>Малцина прокопсаха след 1989 г. в съсипаната от синьо-червената мъгла България</h1>
      <h2>Почти нищо българско няма в този „преход“. Както липсват реална демокрация, правова държава и нормална пазарна икономика</h2>
      <address>
        <time datetime="2019-11-25T20:59:00+00:00">25 Nov 2019, 20:59</time>
      </address>
      <p>https://blitz.bg/analizi-i-komentari/maltsina-prokopsakha-sled-1989-g-v-ssipanata-ot-sino-chervenata-mgla-blgariya_news711390.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574707629-ivan-kostov-licemerie-i-naglost.jpg"/>
      </figure>
      <p><b>Историята правят не народите или избирателите, а елитите Преди 30 години в България започва разрушителен икономически, идеологически и социален процес, посочва в анализ за <a href="https://trud.bg/%d0%bc%d0%b0%d0%bb%d1%86%d0%b8%d0%bd%d0%b0-%d0%bf%d1%80%d0%be%d0%ba%d0%be%d0%bf%d1%81%d0%b0%d1%85%d0%b0-%d1%81%d0%bb%d0%b5%d0%b4-1989-%d0%b3/">"Труд"</a> д-р Илия Илиев.</b><br/><br/>Днес много българи дори не си спомнят, че се наричаше „перестройка“, преустройство по нашему, други са го позабравили. Под непреодолимо силен натиск от Москва Тодор Живков подава оставка.<br/><br/>Властта поемат роденият в Москва – Андрей Луканов и изучилият се в Москва – Петър Младенов. Обявяват, че социалистическата система у нас е в криза, за което обвиняват Живков и неговата Държавна сигурност.<br/><br/>Няма дисиденти и улични брожения срещу режима. Следователно за голямото мнозинство българи, той е бил напълно или в значителна степен поносим.<br/><br/>Недоутрепаната още от перестройчиците компартия два пъти получава абсолютно мнозинство на демократични избори.<br/><br/>Перестройката се оказва напълно чужд и зловреден за българските условия процес. Принудително наложен от Москва, но с трайни последствия с оглед смяната на системата, чиято същност е смяната на собствеността в страната.<br/><br/>Тя е осъществена главно чрез измами и невиждан преди грабеж.  Не може да се изгради нова система, ако не се строши предишната – лъжлива постановка, послужила да се строши държавата под прикритието на синьо-червената мъгла.<br/><br/>„Нямахме никакъв опит, не знаехме, как се сменя системата!“, оправдават се тогавашните сини и червени. Лъжат! Първите получават наставления от западните си ментори, постоянно клечат в американското и други посолства на „големите демокрации“, стриктно ги изпълняват.<br/><br/>Такива, по Горбачовски модел ги създава, зарежда с кадри и организира в СДС Андрей Луканов. Раздвоени и объркани, позитанците предимно им съдействаха, мятайки се същевременно между несъвместимите „повече социализъм“ и „бегом към пазарна икономика“.<br/><br/>Ръкувайки се с перестройката, полит-икономистът Костов обяви, че България е свръхиндустриализирана и бременна за реформи. Като подготвен в СССР кадър, Иван Йорданович е монтиран с власт да ги осъществява.<br/><br/>От заклет безпартиен е произведен в партиен водач и в най-изгодни политически условия за министър-председател. Знакова фигура в хода на разрухата на страната е той, но далеч не е главният виновник, а само важен съучастник.<br/><br/>Проведената в основни линии по негово време приватизация е по модела, приложен в СССР и Русия по програма на американските съветници, оказващи „техническа помощ“ на Елцин.<br/><br/>У нас Луканов я прокара като „Програмата Ран-Ът“, посветените като Костов бяха разположени във вид на сини и червени депутати или министри в няколко правителства.<br/><br/>Почти нищо българско няма в този „преход“. Както липсват реална демокрация, правова държава и нормална пазарна икономика. Правните рамки са наложени отвън.<br/><br/>Като член на ЕС изпълняваме ангажиментите си за сближаване на законодателството и направо за уеднаквяване на политиките в областта на т. нар. „Трети стълб“ – Правосъдие и вътрешен ред.<br/><br/>Още от 1991 г. институционалните и правни рамки в бившите соцстрани се подреждат от американски юристи, изпратени в Юридическия институт за Централна и Източна Европа.<br/><br/>По този повод бившата служителка на икономическото разузнаване Клод Ревел споделя: „Трябваше да се въведе право, при което съдията ще бъде по-важен от закона и максимално ще отслаби правното регулиране“.<br/><br/>Затова лозанпановците и Съюзът на съдиите се имат за извисени над закона. Не може да се изгради обещаната на българите нормална държава с такова право в основите си.<br/><br/>В днешната на всички етажи се ширят безнаказаност, безотговорност, безидейност и недисциплинираност. Проникнали дълбоко и във всички обществени слоеве. Ето ги най-големите дефекти на създадената неолиберална система.<br/><br/>Неизбежно беше да се появят, след като целенасочено бяха строшени във вид на „остатъци от комунизма“ всички препятствия пред тях.<br/><br/>Но при такива дефекти в обществото и администрациите преходът се оказа разбойнически, управляващите – повсеместно корумпирани и добре организирани в криминална политическа олигархия.<br/><br/>Оттам са и лъжедемократичният политически модел, и тежко изкривената пазарна икономика, и песимистичните обществени нагласи.<br/><br/>Западното въздействие върху преустройствените процеси у нас, особено откъм САЩ, след разпада на СССР в края на 1991 г. стана непреодолимо. Под формата на верски секти и неправителствени организации безконтролно нахлуха подривни по същество структури.<br/><br/>Със задачи, типични за провежданата хибридна война – ликвидиране на националната ни държава и изградилия я български народ. През 1994 г. „168 часа“ писа, че „Времето на Желев е време на разрухата“, а Горбачов е предател.<br/><br/>Тези дни външният министър на Русия Лавров заяви: „Горбачов предаде всичко, което можа“. Такива бяха и последователите му в България. Комунистът Луканов се обяви за трето поколение социалдемократ, а комунистът Желю Желев – за дисидент и марксист-либерал.<br/><br/>Мнозина избраха да оцеляват по този начин. Без достатъчно продължителна промяна на функцията, формата е само хамелеонщина, преобръщенство. Тя обаче деформира личността и изкорубва индивида отвътре, а в кухината се заселват увреждащи мисли и чувства, автоагресия и озлобление към околните.<br/><br/>През почти целия 30-годишен период за главен виновник за провалите е обявяван избирателят, българинът. Недозрял бил за демокрацията, все за неправилните партии и грешните персони гласувал, пределно търпелив бил или все бързал подир Михаля.<br/><br/>Лъжливи мантри, прехвърляне от болната глава върху здравата! Придружавани за заблуда с непрестанни призиви за нови и нови реформи. За доразграждане на всичко, което пречи на безотговорността и безнаказаността, за да могат инициаторите и активистите на разгрома да си поделят каквото има.<br/><br/>Историята правят не народите, масите или избирателите, а елитите. Мотивирани преди всичко да запазят властта и собствеността си.  Ето защо икономическите, политическите и социалните, решаващи за постигането на тези цели, са управляеми.<br/><br/>Доказва го напълно и т. нар. преход у нас. Българите във вид на избиратели или протестиращи се оказваха инструменти в ръцете на външни и туземни елити, малко беше стихийното в хода на събитията.<br/><br/>Партиите и политиците така и не попитаха гражданите за най-важните за България решения.<br/><br/>Една от главните психологически особености на личността е отричането на неопределеността и склонността тя да се замества с въображаема определеност.<br/><br/>Каквато и да му е хрумнала, подсказана, често и умело внушена на човека, тази особеност е била извънредно важна за оцеляването в първобитното му съществуване, от голямо значение е и сега.<br/><br/>Но често го подвежда да мисли и действа в грешни посоки, прави го силно податлив за подвеждащи манипулации. Живеенето с неопределеността има граници.<br/><br/>30 години хората тук целенасочено и злонамерено са потопени в бъркотии и разпри, дори близкото бъдеще е неопределено и тревожно. Нуждата да се запазва контрол над своя вътрешен и околен свят обаче е постоянна.<br/><br/>Отхвърлянето на неопределеността прави нещата и действията да изглеждат по-ясни, по-определени и разбираеми, отколкото наистина са. Важна предпоставка за привидно разбиране на случващото се.<br/><br/>Понякога и за неволно фалшифициране на данни и обстоятелства. Друга защита от неопределеността е конформизмът, също несъзнателно присъщна огромен процент от хората.<br/><br/>По време на колониалните завоевания са използвани мисионери за създаване на анклави – ограничени територии и население в доскоро единни общности.<br/><br/>В даден момент хората в анклава започват да искат от другите специални привилегии, естествено им отвръщат враждебно, така колонизаторът намира повод да накаже „лошите“ и да ги ограби.<br/><br/>При неоколониализма ролята на мисионери играят неолибералните НПО-та. Има толкова държава, колкото тя има суверенитет. Във Варшавския договор беше ограничен, в НАТО и ЕС е крайно смален.<br/><br/>Движещите сили на днешната революция са различни етнически, верски и организирани по външен НПО-модел малцинства. Чрез тях и колониални администрации, вместо правителства в условията на неопределеност и липса на ред световният хегемон демонтира и преструктурира за свои ползи обществото.<br/><br/>Придобивките за българите и България не компенсират дори малка част от огромните щети със стратегическо значение. Малцина прокопсаха след 1989 г.<br/><br/>Брахма споделил с по-низшите в индуизма богове: „Данда и единствено данда пази този и онзи свят“. Дхарма е редът, а данда е наказанието. Иначе липсва не само добруване за човеците, но и оцеляването им е невъзможно.<br/><br/>В неолибералния модел демокрацията, народовластието е лишено от двете си съставки – народ и власт. Решението е в овластяването на народа с последващо налагане на правов ред чрез неотвратимост на данда. Дълъг и много труден в наши условия процес, но не е празна мечта. </p>
    </article>
  </body>
</html>