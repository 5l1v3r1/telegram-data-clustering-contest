<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/katarzyna-lubnauer-i-agnieszka-scigaj-o-cofnieciu-delegacji-sedziemu-sadu-w-olsztynie,988238.html"/>
    <meta property="og:site_name" content="TVN24"/>
    <meta property="article:published_time" content="2019-11-25T20:46:00+00:00"/>
    <meta property="og:title" content="&quot;Zaczęła się lawina i mamy coraz więcej zniszczeń&quot;"/>
    <meta property="og:description" content="Od dłuższego czasu mamy sytuację, w której PiS stworzył sobie narzędzie do dyscyplinowania sędziów - powiedziała w Faktach po Faktach Katarzyna Lubnauer z Nowoczesnej. Skomentowała w ten sposób dec..."/>
  </head>
  <body>
    <article>
      <h1>"Zaczęła się lawina i mamy coraz więcej zniszczeń"</h1>
      <address><time datetime="2019-11-25T20:46:00+00:00">25 Nov 2019, 20:46</time> by <a rel="author">js//kg//kwoj</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/4b8ef377-84e6-475c-b7d0-7bde02dbccdc.jpg?type=1&amp;srcmode=0&amp;srcx=0/1&amp;srcy=1/1&amp;srcw=99/100&amp;srch=99/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/8961a0e3-a0d3-4176-8994-66ff96d8f90f-480p.mp4"/>
          <figcaption>"PiS stworzył sobie narzędzie do dyscyplinowania sędziów"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/0fec2039-f80d-4b2b-aa7b-d68d1f409e55-480p.mp4"/>
          <figcaption>Ścigaj: to wygląda na demonstrację władzy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/3f183269-5773-45ca-b6f3-d8fdd6873243-480p.mp4"/>
          <figcaption>Lubnauer o rezygnacji z funkcji szefowej Nowoczesnej</figcaption>
        </figure>
        <figcaption>Agnieszka Ścigaj i Katarzyna Lubnauer w "Faktach po Faktach"<cite>Foto: TVN24 | Video: tvn24</cite></figcaption>
      </slideshow>
      <h3>Od dłuższego czasu mamy sytuację, w której PiS stworzył sobie narzędzie do dyscyplinowania sędziów - powiedziała w "Faktach po Faktach" Katarzyna Lubnauer z Nowoczesnej. Skomentowała w ten sposób decyzję Ministerstwa Sprawiedliwości o cofnięciu delegacji sędziemu olsztyńskiego sądu, który wezwał Kancelarię Sejmu do dostarczenia list poparcia kandydatur do nowej Krajowej Rady Sądownictwa. - Dla mnie to jest niebezpieczne wejście w publiczną sferę otwartej wojny pomiędzy dwoma środowiskami - oceniła Agnieszka Ścigaj z klubu Koalicja Polska-PSL-Kukiz'15.</h3>
      <related>
        <a href="https://www.tvn24.pl/wiadomosci-z-kraju,3/sedzia-zazadal-list-poparcia-do-krs-cofnieto-mu-delegacje,988120.html"/>
      </related>
      <p><a href="https://www.tvn24.pl/wiadomosci-z-kraju,3/olsztyn-sedzia-ktory-upomnial-sie-o-liste-poparcia-krs-cofniety-z-delegacji,988120.html">Sędzia Sądu Rejonowego w Olsztynie Paweł Juszczyszyn, delegowany do tamtejszego sądu okręgowego, został w trybie natychmiastowym odwołany z delegacji.</a> To sędzia rozpatrujący apelację w sprawie, w której w pierwszej instancji orzekał sędzia nominowany przez nową Krajową Radę Sądownictwa. Juszczyszyn po wyroku Trybunału Sprawiedliwości Unii Europejskiej chciał sprawdzić, czy sędzia pierwszej instancji spełnia wymogi niezależności oraz niezawisłości i wezwał dyrektora Kancelarii Sejmu do dostarczenia list poparcia kandydatur do nowej Krajowej Rady Sądownictwa.</p>
      <p>- Chyba nikt nie ma wątpliwości, że od dłuższego czasu mamy sytuację, w której PiS stworzył sobie narzędzie do dyscyplinowania sędziów - skomentowała Katarzyna Lubnauer z Nowoczesnej.</p>
      <p>Oceniła, że "to przykład tego, jak można wprowadzić anarchię w funkcjonującym systemie". Zauważyła, że <a href="https://www.tvn24.pl/wiadomosci-z-kraju,3/sedziowie-wstrzymuja-opiniowanie-kandydatow-w-zwiazku-z-wyrokiem-tsue,988078.html">sędziowie z Wrocławia, Poznania, Białegostoku i Gdańska przyjęli uchwały</a>, w których poinformowali, że wstrzymują opiniowanie kandydatów do awansów sędziowskich do czasu, aż zapadnie decyzja Sądu Najwyższego w związku z wyrokiem TSUE, a wcześniej <a href="https://www.tvn24.pl/wiadomosci-z-kraju,3/decyzja-sadu-w-sprawie-ujawnienia-nazwisk-sedziow-ktorzy-poparli-kandydatow-do-krs,948312.html">wyrok w sprawie list poparcia do KRS wydał Naczelny Sąd Administracyjny. </a><br/><br/>- A PiS cały czas wychodzi z założenia, że nie ma naszego płaszcza i co mu zrobi - stwierdziła Lubnauer.</p>
      <p>Powiedziała, iż "czyta na forach internetowych, że coraz więcej osób ma podejrzenia nie tylko wobec tego, kto jest podpisany pod kandydaturami do KRS, ale zaczynają się pojawiać wątpliwości, czy w ogóle są te podpisy".</p>
      <p>- Jest to granda. Przykład, jak można stworzyć chaos w systemie sprawiedliwości. Zamiast realnej reformy, która by cokolwiek poprawiła dla Polaków, mamy sytuację, w której zaczęła się lawina i mamy coraz więcej zniszczeń - oceniła Lubnauer.</p>
      <p>Odniosła się do wypowiedzi <a href="https://www.tvn24.pl/wiadomosci-z-kraju,3/michal-wojcik-o-decyzji-sadu-w-olsztynie-to-powinno-byc-zbadane,987876.html">wiceministra sprawiedliwości Michała Wójcika, który w niedzielę w "Kawie na ławę" w TVN24 komentował działania olsztyńskiego sądu.</a> - W moim przekonaniu - ja nie jestem od postępowań dyscyplinarnych - ale to powinno być zbadane - powiedział. - To jest prosta droga do anarchii. Nie może być tak, że jeden sędzia kwestionuje status innego sędziego - dodał. <br/><br/>- Ta władza nawet nie boi się grozić sędziom. Przecież wypowiedź pana ministra Wójcika można potraktować jako taką groźbę - oceniła w "Faktach po Faktach" Lubnauer.</p>
      <related>
        <a href="https://www.tvn24.pl/wiadomosci-z-kraju,3/wiceminister-o-decyzji-sadu-w-olsztynie-nie-jestem-od-dyscyplinarek-ale-to-powinno-byc-zbadane,987876.html"/>
      </related>
      <p>Podkreśliła, że" nie ma nic gorszego dla obywateli niż sędziowie bojący się władzy". - Jeżeli kiedykolwiek będziemy mieli spór między obywatelem, a państwem, to jeżeli sędziowie będą się bać władzy, staną po stronie państwa, władzy, a nie po stronie obywatela - zaznaczyła Lubnauer.</p>
      <h3>Ścigaj: to wygląda na demonstrację władzy</h3>
      <p>Agnieszka Ścigaj z klubu Koalicja Polska-PSL-Kukiz'15 oceniła, że cofnięcie delegacji sędziemu "wygląda na demonstrację władzy". <br/><br/>- Dla mnie to jest niebezpieczne wejście w publiczną sferę otwartej wojny pomiędzy dwoma środowiskami - oceniła.</p>
      <p>Podkreśliła, że "zamiast przeprowadzić reformy, wprowadzić rozwiązania, które tak naprawdę doprowadziłyby do sytuacji, w której obywatel czułby większe zaufanie do wymiaru sprawiedliwości", wprowadza się "nieudolne reformy", a poprzez takie zachowania, według niej "małostkowe", podważa się zaufanie do wymiaru sprawiedliwości.</p>
      <p>Zaznaczyła, że PiS w swoich założeniach "pokazywało, że chce naprawić wymiar sprawiedliwości", a "jest jeszcze gorzej". Jej zdaniem "zaufanie do wymiaru sprawiedliwości legło w gruzach, co dla stabilności państwa, poczucia bezpieczeństwa obywateli jest rzeczą absolutnie niezrozumiałą".</p>
      <h3>Lubnauer o swojej rezygnacji</h3>
      <related>
        <a href="https://www.tvn24.pl/wiadomosci-z-kraju,3/adam-szlapka-przejal-przywodztwo-w-nowoczesnej,987883.html"/>
      </related>
      <p>Katarzyna Lubnauer w "Faktach po Faktach" odniosła się również <a href="https://www.tvn24.pl/wiadomosci-z-kraju,3/katarzyna-lubnauer-zrezygnowala-adam-szlapka-nowym-przewodniczacym-nowoczesnej,987883.html">do swojej rezygnacji z funkcji przewodniczącej Nowoczesnej.</a> Przywództwo w niedzielę przejął Adam Szłapka. <br/><br/>- Byłam przewodniczącą na trudne czasy. Przejęłam partię bardzo zadłużoną, która nie miała subwencji - podkreśliła. Przekazała, że partia zmniejszyła zadłużenie. - Spłaciliśmy prawie milion złotych różnych zadłużeń (…) Co więcej, zdobywaliśmy pieniądze na ciągłe funkcjonowanie - mówiła. <br/><br/>- Nawet dla starych partii, które mają duże struktury i mają zasoby finansowe, ciąg trzech wyborów pod rząd w krótkim czasie jest trudnością - zaznaczyła. <br/><br/>Jak powiedziała, "przeprowadziła partię przez trzy bardzo trudne wybory", natomiast jednocześnie uznała, że to, co się stało w ostatnich wyborach parlamentarnych i do Parlamentu Europejskiego, "nie było sukcesem".</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/922e3125-96ae-4b0b-9a76-3ed18b95500f.jpeg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Lubnauer o rezygnacji z funkcji szefowej Nowoczesnej<cite>Wideo: tvn24</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/sedzia-zazadal-list-poparcia-do-krs-cofnieto-mu-delegacje,988120.html"/>
        <a href="https://www.tvn24.pl/wiadomosci-z-kraju,3/sad-wzywa-kancelarie-sejmu-pod-rygorem-skazania-na-grzywne-jest-reakcja-z-wiejskiej,987623.html"/>
      </related>
    </article>
  </body>
</html>