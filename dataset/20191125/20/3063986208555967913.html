<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/business/2019/11/25/843464"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:47:00+00:00"/>
    <meta property="og:title" content="১৫ কোটি মার্কিন ডলার সহায়তা দেবে এডিবি"/>
    <meta property="og:description" content="সরকার ও এশীয় উন্নয়ন ব্যাংক (এডিবি) দক্ষতা বৃদ্ধি করে কাজের উপযোগী করে গড়ে তোলার প্রশিক্ষণ সহায়তা অব্যাহত রাখতে সোমবার ১৫ কোটি মার্কিন ডলারের একটি ঋণ চুক্তিতে স্বাক্ষর করেছে। এক সংবাদ বিজ্ঞপ্তিতে বলা হয়েছে, রাজধানীর জাতীয় অর্থনৈতিক পরিষদ (এনইসি-২)-এ সম্মেলন কক্ষে এক অনুষ্ঠানে বাংলাদেশ সরকারের অর্থনৈতিক সম্পর্ক বিভাগ (ইআরডি)’র সচিব মনোয়ার আহমেদ ও এডিবি’র কান্ট্রি ডিরেক্টর মনমোহন প্রকাশ নিজ নিজ পক্ষে চুক্তিতে স্বাক্ষর করেন। এডিবি চলমান স্কিলস ফর এমপ্লোয়েমেন্ট ইনভেস্টমেন্ট প্রোগ্রাম (এসইআইপি) এর তৃতীয় ও শেষ ভাগের আওতায় এই সহায়তা প্রদান করছে। প্রকল্পটি সরকারি প্রতিষ্ঠান, শিল্প ও অন্যান্য সংগঠনের সহায়তায় দক্ষতা বৃদ্ধির কাজ করছে। ১০টি শিল্প খাতের চাহিদা অনুযায়ী এদের প্রশিক্ষণ দেয়া হচ্ছে। দ্রুত অর্থনৈতিক উন্নয়নের জন্য বাংলাদেশের প্রশংসা করে মনমোহন প্রকাশ বলেন, এটা উদীয়মান ব্যবসার চাহিদার প্রেক্ষিতে দক্ষতা বৃদ্ধির প্রশিক্ষণ এবং জাতীয় দক্ষতা উন্নয়ন কর্তৃপক্ষ ও ন্যাশনাল হিউম্যান রিসোর্স ফান্ডের মতো প্রতিষ্ঠানগুলোকে শক্তিশালী করাসহ বাজারের চাহিদা মেটানোর জন্য এডিবির অন্যতম প্রধান কর্মসূচি। এ ব্যাপারে এডিবি’র কান্ট্রি ডিরেক্টর…"/>
  </head>
  <body>
    <article>
      <h1>১৫ কোটি মার্কিন ডলার সহায়তা দেবে এডিবি</h1>
      <address><time datetime="2019-11-25T20:47:00+00:00">25 Nov 2019, 20:47</time> by <a rel="author">কালের কণ্ঠ অনলাইন</a></address>
      <p>সরকার ও এশীয় উন্নয়ন ব্যাংক (এডিবি) দক্ষতা বৃদ্ধি করে কাজের উপযোগী করে গড়ে তোলার প্রশিক্ষণ সহায়তা অব্যাহত রাখতে সোমবার ১৫ কোটি মার্কিন ডলারের একটি ঋণ চুক্তিতে স্বাক্ষর করেছে।</p>
      <p>এক সংবাদ বিজ্ঞপ্তিতে বলা হয়েছে, রাজধানীর জাতীয় অর্থনৈতিক পরিষদ (এনইসি-২)-এ সম্মেলন কক্ষে এক অনুষ্ঠানে বাংলাদেশ সরকারের অর্থনৈতিক সম্পর্ক বিভাগ (ইআরডি)’র সচিব মনোয়ার আহমেদ ও এডিবি’র কান্ট্রি ডিরেক্টর মনমোহন প্রকাশ নিজ নিজ পক্ষে চুক্তিতে স্বাক্ষর করেন।</p>
      <p>এডিবি চলমান স্কিলস ফর এমপ্লোয়েমেন্ট ইনভেস্টমেন্ট প্রোগ্রাম (এসইআইপি) এর তৃতীয় ও শেষ ভাগের আওতায় এই সহায়তা প্রদান করছে।</p>
      <p>প্রকল্পটি সরকারি প্রতিষ্ঠান, শিল্প ও অন্যান্য সংগঠনের সহায়তায় দক্ষতা বৃদ্ধির কাজ করছে। ১০টি শিল্প খাতের চাহিদা অনুযায়ী এদের প্রশিক্ষণ দেয়া হচ্ছে।</p>
      <p>দ্রুত অর্থনৈতিক উন্নয়নের জন্য বাংলাদেশের প্রশংসা করে মনমোহন প্রকাশ বলেন, এটা উদীয়মান ব্যবসার চাহিদার প্রেক্ষিতে দক্ষতা বৃদ্ধির প্রশিক্ষণ এবং জাতীয় দক্ষতা উন্নয়ন কর্তৃপক্ষ ও ন্যাশনাল হিউম্যান রিসোর্স ফান্ডের মতো প্রতিষ্ঠানগুলোকে শক্তিশালী করাসহ বাজারের চাহিদা মেটানোর জন্য এডিবির অন্যতম প্রধান কর্মসূচি।</p>
      <p>এ ব্যাপারে এডিবি’র কান্ট্রি ডিরেক্টর আরো একটি অত্যন্ত গুরুত্বেপূর্ণ কথা বলেছেন।</p>
      <p>তিনি বলেন, ২০৪১ সাল নাগাদ একটি উন্নত জাতিতে পরিণত হতে জনসম্পদের দক্ষতা বৃদ্ধি বাংলাদেশের জন্য অত্যন্ত গুরুত্বপূর্ণ।</p>
      <p>তিনি আরো বলেন, বাংলাদেশ জনসম্পদের দক্ষতা বৃদ্ধির মাধ্যমে এর অর্থনীতির আরো উন্নয়ন ঘটাতে পারে। এছাড়াও দক্ষ জনশক্তি রপ্তানির মাধ্যমে রেমিটেন্সও বাড়ানো সম্ভব।</p>
      <p>সার্বিকভাবে, প্রকল্পটির আওতায় প্রায় ৩ লাখ ২০ হাজার লোককে প্রশিক্ষণ দেয়া হচ্ছে। এদের ৩০ শতাংশ নারী। অনগ্রসর ও সামাজিকভাবে সুবিধা বঞ্চিত মানুষকে মূল ধারায় নিয়ে আসতে ও নারী উদ্যাক্তাদের দক্ষতা বৃদ্ধি নিশ্চিতের লক্ষে প্রকল্পটি হাতে নেয়া হয়েছে।</p>
    </article>
  </body>
</html>