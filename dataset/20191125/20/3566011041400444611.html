<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550045.html/%D8%AD%D8%B3%D9%88%D8%AF%D8%A7%D9%86-%D8%A8%D9%87-%DB%8C%D9%88%D8%B3%D9%81-%D9%BE%DB%8C%D8%A7%D9%85%D8%A8%D8%B1-%D9%87%D9%85-%DA%AF%D9%81%D8%AA%D9%86%D8%AF-%D8%A8%D8%B1%D8%A7%D8%AF%D8%B1%D8%AA-%D8%AF%D8%B2%D8%AF-%D8%A7%D8%B3%D8%AA--%D9%86%D8%B3%D8%A8%D8%AA-%D8%AF%D8%B2%D8%AF%DB%8C-%D9%88-%D8%AF%D8%B1%D9%88%D8%BA-%D8%A8%D8%B1%D8%A7%DB%8C-%D9%87%D9%85%D9%87-%D9%87%D8%B3%D8%AA---%D9%85%D8%B9%D8%B5%D9%88%D9%85%D8%A7%D9%86-%D9%88-%D8%A7%D8%A8%D8%AF%D8%A7%D9%84-%D9%87%D9%85%D9%88%D8%A7%D8%B1%D9%87-%D9%85%D9%88%D8%B1%D8%AF-%D8%A2%D8%B2%D8%A7%D8%B1-%D9%88-%D8%A7%D8%B0%DB%8C%D8%AA-%D8%A8%D9%88%D8%AF%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T20:44:00+00:00"/>
    <meta property="og:title" content="حسودان به یوسف پیامبر هم گفتند برادرت دزد است/ نسبت دزدی و دروغ برای همه هست!/ معصومان و ابدال همواره مورد آزار و اذیت بوده‌اند"/>
    <meta property="og:description" content="سخنران مراسم ختم خواهر رئیس‌جمهور گفت: نسبت دزدی و دروغ برای همه هست!"/>
  </head>
  <body>
    <article>
      <h1>حسودان به یوسف پیامبر هم گفتند برادرت دزد است/ نسبت دزدی و دروغ برای همه هست!/ معصومان و ابدال همواره مورد آزار و اذیت بوده‌اند</h1>
      <h2>سخنران مراسم ختم خواهر رئیس‌جمهور:</h2>
      <address>
        <time datetime="2019-11-25T20:44:00+00:00">25 Nov 2019, 20:44</time>
      </address>
      <p>سخنران مراسم ختم خواهر رئیس‌جمهور گفت: نسبت دزدی و دروغ برای همه هست!</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://meraatnews.com/">مرآت</a>، حجت‌الاسلام رستگاری، سخنران مراسم ختم خواهر رئیس‌جمهور، ساعتی قبل در حسینیه شهدای سرخه و در حضور حجت‌الاسلام روحانی اظهار داشت: بنابر آیات قرآن، پیغمبران، معصومان و ابدال همواره مورد آزار و اذیت بوده‌اند چراکه راه و هدف بزرگی را انتخاب کردند و باید در این راه آزارها را تحمل می‌کردند.</p>
      <p>رستگاری با اشاره‌ به آیه‌ای از قرآن مبنی بر آن که انبیاء پیش از پیامبر اسلام هم مورد آزار و تکذیب قرار می‌گرفتند گفت: خود پیامبر اکرم(ص) می‌فرمودند من و پیامبران پیش از من همواره مورد اذیت دشمنان بوده‌ایم.</p>
      <p>وی در ادامه با خطاب قرار دادن روحانی و حاضران گفت: یوسف صدیق نه به خاطر حسادت بیگانگان، بلکه به خاطر حسادت خودی‌ها و برادران به چاه افتاد و رنج و مصیبت دید؛ این رنج‌ها تا آن‌جا ادامه پیدا کرد که وقتی کیل یوسف را در بار بنیامین پیدا کردند به یوسف گفتند اگر او دزدی کرده، قبلا هم برادری داشت که دزد بود؛ اما یوسف سخن را در دل ریخت و آشکار نکرد.</p>
      <p>سخنران مراسم ختم خواهر رئیس‌جمهور گفت: برادران یوسف حتی به یعقوب هم گفتند که پسر تو دزدی کرده است؛ می‌خواهم بگویم نسبت دزدی و دروغ برای همه هست.</p>
      <p>رستگاری ادامه داد: قرآن می‌گوید اگر این راه را انتخاب کردید و به آن رأی دادید؛ بدانید که در اموال و انفستان مورد آزمایش قرار می‌گیرید و از ناحیه فاسقان اذیت می‌شوید.</p>
      <p>وی با اشاره به شأن نزول آیه مورد استناد خود گفت: وقتی مسلمانان از مکه به مدینه هجرت کردند؛ کفار اموال آن‌ها را در مکه مصادره کردند؛ در مدینه هم یهودیان مدینه آن‌ها را اذیت کردند اما قرآن فرمود اگر هدف بزرگی دارید، لازمه‌اش تقوا و صبر است.</p>
      <p>انتهای پیام/ح</p>
      <p> </p>
    </article>
  </body>
</html>