<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/usa-do-bialego-domu-dostarczono-juz-choinke-na-boze-narodzenie/"/>
    <meta property="og:site_name" content="Polsat News"/>
    <meta property="article:published_time" content="2019-11-25T20:34:00+00:00"/>
    <meta property="og:title" content="Biały Dom ma już choinkę na Boże Narodzenie. To 5-metrowe drzewko z Pensylwanii"/>
    <meta property="og:description" content="Na trzy dni przed Świętem Dziękczynienia do Białego Domu dostarczono w poniedziałek choinkę. Drzewko z Pensylwanii osobiście odebrała pierwsza dama Stanów Zjednoczonych Melania Trump."/>
  </head>
  <body>
    <article>
      <h1>Biały Dom ma już choinkę na Boże Narodzenie. To 5-metrowe drzewko z Pensylwanii</h1>
      <address>
        <time datetime="2019-11-25T20:34:00+00:00">25 Nov 2019, 20:34</time>
      </address>
      <p>
        <b>Na trzy dni przed Świętem Dziękczynienia do Białego Domu dostarczono w poniedziałek choinkę. Drzewko z Pensylwanii osobiście odebrała pierwsza dama Stanów Zjednoczonych Melania Trump.</b>
      </p>
      <related>
        <a href="https://www.polsatnews.pl/wiadomosc/2018-11-26/bialy-dom-udekorowany-na-boze-narodzenie-przez-melanie-trump/"/>
      </related>
      <p>Pięciometrową choinkę pod Biały Dom przywieziono dwukonnym zaprzęgiem. Pierwsza dama osobiście doglądała drzewka przy akompaniamencie niemieckiej bożonarodzeniowej pieśni "O Tannenbaum". </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FWhiteHouse%2Fvideos%2F738190790016316%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Drzewo pochodzi z farmy w Pensylwanii, gdzie rosło przez 16 lat.</p>
      <p>Zaszczytu jego dostarczenia dostąpił Larry Snyder, który ma ponad 30 lat doświadczenia w uprawie choinek i wygrał ogólnonarodowy konkurs. Kilka tygodni temu przedstawiciele Białego Domu wybrali jedno z drzewek na jego plantacji. Będzie ono stało w Niebieskim Pokoju.</p>
      <p>
        <a href="https://www.polsatnews.pl/wiadomosc/2019-07-25/w-bialym-domu-zaczeto-przygotowania-do-bozego-narodzenia/">
          <b>ZOBACZ: W Białym Domu zaczęto przygotowania do... Bożego Narodzenia</b>
        </a>
      </p>
      <p>
        <b>Rozpoczął okres bożonarodzeniowy</b>
      </p>
      <p>- Jestem bardzo szczęśliwy, będąc osobą, która dostarcza drzewko do Białego Domu. To dom prezydenta. Jestem bardzo zaszczycony możliwością zaprezentowania choinki - powiedział przed ceremonią Snyder.</p>
      <p>Przyjęciem drzewka Biały Dom oficjalnie rozpoczął okres bożonarodzeniowy, mimo że lampki na nim zostaną zapalone dopiero w przyszłym tygodniu - odnotowują media.</p>
      <p>W ekskluzywnym waszyngtońskim hotelu Willard czekają już dwa indyki, z których jeden zostanie zgodnie z tradycją ułaskawiony przez prezydenta USA przed Świętem Dziękczynienia. Ptaki o imionach Bread i Butter przebywają w luksusowym apartamencie, a ich zdjęcia, m.in. na biało-czarno-złotych łóżkach, opublikował Biały Dom.</p>
      <p>Tegorocznym obchodom Świąt Bożego Narodzenia będzie zapewne towarzyszył nie mniejszy splendor niż w ostatnich latach. Na zamieszczonym poniżej nagraniu widać z jakim rozmachem przygotowano na tę okazję Biały Dom.</p>
      <figure>
        <iframe src="https://www.youtube.com/embed/tM4T4dDOtng" width="560" height="315" data-service="Youtube" scrolling="no"/>
      </figure>
      <p>  <br/><a href="https://www.polsatnews.pl/wideo/nie-pamietam-takiego-kryzysu-w-izraelu-szewach-weiss-w-polsat-news_6760335/">WIDEO - "Nie pamiętam takiego kryzysu w Izraelu". Szewach Weiss w Polsat News</a></p>
      <figure>
        <img src="https://r.dcs.redcdn.pl/http/o2/redefine/cp/qn/qnc96r4yg18smjsbqtbah9zvdu92vv1m.jpg"/>
      </figure>
    </article>
  </body>
</html>