<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/bbc-news-serbian/borci-iranske-opozicije-koji-ne-smeju-da-misle-na-seks/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T20:05:09+00:00"/>
    <meta property="og:title" content="Borci iranske opozicije koji ne smeju da misle na seks"/>
    <meta property="og:description" content="Getty Images Šest godina Albanija služi kao dom za jednu od najvećih iranskih opozicionih grupa, Mudžahedin-e-Kalk, iliti MEK. Ali njih je napustilo stotin"/>
  </head>
  <body>
    <article>
      <h1>Borci iranske opozicije koji ne smeju da misle na seks</h1>
      <address><time datetime="2019-11-25T20:05:09+00:00">25 Nov 2019, 20:05</time> by <a rel="author">BBC News na srpskom</a></address>
      <p>Šest godina Albanija služi kao dom za jednu od najvećih iranskih opozicionih grupa, Mudžahedin-e-Kalk, iliti MEK. Ali njih je napustilo stotine članova – od kojih su se neki žalili na stroga pravila organizacije koja se tiču celibata i kontrole nad kontaktom sa porodicom.</p>
      <p>Trenutno desetine njih borave u glavnom gradu Albanije Tirani, u nemogućnosti da se vrate u Iran ili da normalno nastave sa svojim životima.</p>
      <p>„Nisam pričao sa ženom i sinom više od 37 godina – mislili su da sam umro. Ali rekao sam im: ‘Ne, živ sam, živim u Albaniji…’ Oni su plakali.“</p>
      <ul>
        <li>
          <a href="https://www.bbc.com/serbian/lat/balkan-50095570?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">„Progutali ime“, a datuma nema: Kako su se Makedonci naljutili na Brisel</a>
        </li>
        <li>
          <a href="https://www.bbc.com/serbian/lat/balkan-48805235?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Ko hoće, a ko neće na glasanje u Albaniji</a>
        </li>
      </ul>
      <p>Prvi kontakt preko telefona sa njegovom porodicom posle toliko godina bio je težak i za Golama Mirzaija. On ima 60 godina i pre dve godine pobegao je iz MEK-ovog kampa nalik vojničkom nadomak Tirane.</p>
      <figure>
        <img src="https://www.danas.rs/wp-content/uploads/2019/11/109573184_mirzai_bbc976549.jpg?x65859"/>
        <figcaption>BBC</figcaption>
      </figure>
      <p>Sada u gradu jedva sastavlja kraj s krajem, pun kajanja i optužen od bivših mudžahedinskih saboraca da špijunira za njihovog zakletog neprijatelja, vladu Islamske republike Irana.</p>
      <p>MEK ima burnu i krvavu istoriju. Njihovi islamističko-marksistički radikalni članovi podržali su Iransku revoluciju iz 1979. godine u kojoj je svrgnut Šah.</p>
      <p>Ali su se odnosi sa Ajatolahom Homeinijem vrlo brzo pokvarili. Kad se vlada žestoko ostrvila na njih, mudžahedini su morali da beže kako bi spasli živote.</p>
      <figure>
        <img src="https://www.danas.rs/wp-content/uploads/2019/11/109573191_tehran1982_getty976.jpg?x65859"/>
        <figcaption><b>Getty Images</b><br/>Postrojavanje članova MEK-a u Teheranu 1982. godine</figcaption>
      </figure>
      <p>Susedni Irak ponudio im je utočište, a iz njegove pustinjske citadele tokom Iransko-iračkog rata (1980-1988), MEK se borio na strani Sadama Huseina protiv vlastite domovine.</p>
      <p>Golam Mirzai služio je u iranskoj vojsci kad su ga zarobile snage Sadama Huseina na samom početku sukoba. Proveo je osam godina kao ratni zarobljenik u Iraku. Ali vremenom su iranski zatvorenici poput Mirzaija bili podsticani da se pridruže snagama sunarodnika. I on je to uradio.</p>
      <p>Mirzai je sada „razdruženi“ – jedan od stotine bivših članova MEK-a koji su napustili organizaciju otkako se ona preselila u Albaniju.</p>
      <p>Uz pomoć sredstava koja su im stigla od porodice, neki su platili krijumčare ljudi da ih prebace negde drugde u Evropu, a možda su dvojica njih uspela da se probiju nazad do Irana. Ali desetine njih zato i dalje borave u Tirani, bez državljanstva i zvanično u nemogućnosti da rade.</p>
      <p>Kako su, dakle, okoreli borci MEK-a, nekada smatranog terorističkom organizacijom u Americi i Evropi – završili u ovom kutku Starog kontinenta?</p>
      <p>Saveznička invazija na Irak 2003. godine načinila je život opasnim po MEK.</p>
      <p>Zaštitnik organizacije, Sadam Husein, najednom više nije bio tu, a mudžahedini su bili uporno napadani – stotine njih su ubijani i ranjavani. Plašeći se još gore humanitarne katastrofe, Amerikanci su se 2013. godine obratili albanskoj vladi i ubedili je da primi oko 3.000 članova MEK-a u Tiranu.</p>
      <figure>
        <img src="https://www.danas.rs/wp-content/uploads/2019/11/109573204_iran_iraq1984_getty976.jpg?x65859"/>
        <figcaption><b>Getty Images</b><br/>Ženske članice MEK-a na obuci tokom Iransko-iračkog rata (1984)</figcaption>
      </figure>
      <p>„Ponudili smo im sklonište od napada i zlostavljanja, i mogućnost da vode normalan život u zemlji u kojoj ih ne proganjaju, napadaju i iživljavaju se na njima“, kaže Ljuljzim Baša, vođa Demokratske stranke, koja je u to vreme bila u vladi a sada je u opoziciji.</p>
      <p>U Albaniji je politika duboko polarizovana – sve se osporava. Ali gotovo jedinstveno, prisustvo MEK-a ne – javno, i vladajuće i opozicione stranke podržavaju iranske goste.</p>
      <p>Za MEK, Albanija je bila potpuno novo okruženje. Golam Mirzai je bio zapanjen da čak i deca imaju mobilne telefone.</p>
      <p>I zato što su mudžahedini ispočetka bili smešteni u stambenim zgradama na obodu grada, rigidna kontrola organizacije nad njenim članovima isprva nije bila toliko stroga.</p>
      <p>U Iraku, ona je kontrolisala svaki aspekt njihovih života, ali ovde, privremeno, postojala je mogućnost da se uživa neki stepen slobode.</p>
      <ul>
        <li>
          <a href="https://www.bbc.com/serbian/lat/svet-49634227?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Makron se izvinio Albaniji zbog pogrešne himne</a>
        </li>
        <li>
          <a href="https://www.bbc.com/serbian/lat/balkan-49028547?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Ceca u Albaniji: Kad se pomešaju muzika i politika</a>
        </li>
      </ul>
      <p>„Postojao je izvesni nepristupačni teren iza stanova gde su nam komandiri rekli da moramo da vežbamo svaki dan“, priseća se Hasan Hejrani, još jedan „razdruženi“.</p>
      <p>Hejrani i njegove kolege iskoristile su zaklon od drveća i žbunja da se odšunjaju do obližnjeg internet kafea i kontaktiraju svoje porodice.</p>
      <p>„Kad smo bili u Iraku, ako ste želeli da se javite telefonom kući, MEK bi vas proglasio slabim – nismo imali nikakav odnos sa vlastitim porodicama“, kaže on. „Ali kad smo stigli u Tiranu, pronašli smo internet za ličnu upotrebu.“</p>
      <figure>
        <img src="https://www.danas.rs/wp-content/uploads/2019/11/109573190_heyrany976549.jpg?x65859"/>
        <figcaption><b>BBC</b><br/>Hasan Hejrani danas</figcaption>
      </figure>
      <p>Pred kraj 2017. godine, međutim, MEK se preselio u novo sedište. Kamp je izgrađen na blagoj uzvisini u albanskom seoskom krajoliku na oko 30 kilometara od glavnog grada.</p>
      <p>Iza velelepne, gvozdene kapije, nalazi se impresivan mermerni luk sa zlatnim lavovima. Bulevar oivičen drvećem proteže se do memorijalnog centra posvećenog hiljadama ljudi koji su izgubili živote tokom MEK-ove borbe protiv iranske vlade.</p>
      <p>Nepozvani novinari ovde nisu dobro došli. Ali u julu ove godine, hiljade gostiju prisustvovalo je MEK-ovom događaju pod nazivom Oslobodite Iran upriličenom u kampu.</p>
      <p>Političari iz svih krajeva sveta, Albanci i meštani iz obližnjeg sela Manze pridružili su se hiljadama članova MEK-a i njihovom vođi Marjamu Radžaviju u raskošnom auditorijumu. Masi se obratio Rudi Đulijani, lični advokat američkog predsednika Donalda Trampa.</p>
      <figure>
        <img src="https://www.danas.rs/wp-content/uploads/2019/11/109573274_giuliani_getty976.jpg?x65859"/>
        <figcaption><b>Getty Images</b><br/>Rudi Đulijani: „Ukoliko mislite da je ovo kult, onda s vama nešto nije u redu.“</figcaption>
      </figure>
      <p>„Ovo su ljudi posvećeni slobodi“, rekao je on, govoreći o uniformisanim i rodno razdvojenim članovima MEK-a prisutnima u sali.</p>
      <p>„I ako mislite da je to kult, onda s vama nešto nije u redu“, dodao je on, dočekan ovacijama.</p>
      <p>Moćni političari poput Đulijanija podržavaju borbu MEK-a da smeni režim u Iranu. Manifest pokreta sadrži posvećenost ljudskim pravima, rodnu ravnopravnost i participativnu demokratiju za Iran.</p>
      <p>Ali Hasan Hejrani ne pada više na tu priču. On je prošle godine napustio MEK, odbivši ono što je doživeo kao tlačiteljsku kontrolu liderstva nad njegovim privatnim životom.</p>
      <p>Hejrani se pridružio mudžahedinima u dvadesetim godinama, privučen njihovom posvećenošću političkom pluralizmu.</p>
      <p>„Bilo je to veoma atraktivno. Ali ako verujete u demokratiju, vi ne možete da gušite dušu vlastitih članova“, kaže on.</p>
      <p>Najveća muka u Hejranijevom životu sa MEK-om bili su večernji sastanci kojima je bio primoravan da prisustvuje.</p>
      <figure>
        <img src="https://www.danas.rs/wp-content/uploads/2019/11/109573189_hassan2006iraq336.jpg?x65859"/>
        <figcaption><b>Hassan Heyrany</b><br/>Hasan Hejrani u Iraku 2006. godine</figcaption>
      </figure>
      <p>„Imali smo sveščicu i ako bismo doživeli nekakav seksualni trenutak, morali smo da ga zapišemo. Na primer: ‘Jutro sam imao erekciju.'“</p>
      <p>MEK zabranjuje ljubavne veze i brak. Nije uvek bilo tako – roditelji i njihova deca nekad su se pridruživali mudžahedinima. Ali posle krvavog poraza jedne od MEK-ovih ofanziva protiv Iranaca, vođstvo je tvrdilo da se to desilo zato što su mudžahedini bili dekoncentrisani zbog ličnih veza.</p>
      <p>Usledili su masovni razvodi. Deca su poslata u hraniteljske domove, u velikom broju slučajeva, po Evropi – a članovi MEK-a koji su bili samci obavezali su se da će to i ostati.</p>
      <p>U tu sveščicu, kaže Hejrani, morali su da zapisuju i lična sanjarenja.</p>
      <p>„Na primer, ‘Kad sam video bebu na televiziji, javio mi se osećaj da želim da imam vlastito dete ili porodicu.'“</p>
      <p>I mudžahedini su morali da čitaju iz tih svojih sveščica pred komandirom i saborcima na svakodnevnim sastancima.</p>
      <p>„To veoma teško padne čoveku“, kaže Hejrani.</p>
      <p>On sad poredi MEK-ov kamp u Manzeu sa Životinjskom farmom, Orvelovom kritikom staljinističkog doba u SSSR-u. „To je kult“, kaže on prosto.</p>
      <p>Jedan diplomatski izvor iz Tirane opisao je MEK kao „jedinstvenu kulturološku grupu – ne baš kult, ali veoma nalik kultu.“</p>
      <p>BBC nije uspeo da suoči MEK ni sa jednom od ovih tvrdnji zato što su predstavnici organizacija odbili da budu intervjuisani.</p>
      <p>Ali u Albaniji, zemlji koja je decenijama trpela strogi, zatvoreni komunistički režim, gaje se izvesne simpatije prema položaju MEK-ovog vođstva – makar po pitanju zabrane ličnih odnosa.</p>
      <p>„U ekstremnim situacijama, donosite ekstremne izbore“, kaže Dijana Kulti, novinarka, aktivistkinja za ženska prava i bivša poslanica vladajuće Socijalističke partije.</p>
      <p>„Oni su se zarekli na borbu do kraja života za oslobođenje njihove zemlje od totalitarnog režima. Ponekad imamo poteškoća da prihvatimo nečija snažna uverenja u neku stvar. To je lična žrtva i to je mentalitet koji ja mogu da razumem.“</p>
      <figure>
        <img src="https://www.danas.rs/wp-content/uploads/2019/11/109573277_hq_headscarfgetty976650.jpg?x65859"/>
        <figcaption><b>Getty Images</b><br/>Female guards at the MEK headquarters in Albania</figcaption>
      </figure>
      <p>Uprkos tome, neki Albanci brinu se da prisustvo MEK-a ugrožava njihovu nacionalnu bezbednost.</p>
      <p>Dvojica iranskih diplomata proterana su posle optužbe za nasilne zavereničke planove protiv mudžahedina, a Evropska unija optužila je Teheran da stoji iza planiranja atentata na protivnike režima, uključujući članove MEK-a na teritorijama Holandije, Danske i Francuske. (Iranska ambasada u Tirani odbila je zahtev BBC-ja za intervju.)</p>
      <p>Izvor sa visokog položaja u Socijalističkoj partiji zabrinut je i da obaveštajne službe nemaju kapaciteta da nadgledaju više od 2.500 vojno obučenih boraca MEK-a.</p>
      <p>„Niko sa imalo mozga ih ne bi prihvatio ovde“, kaže on.</p>
      <p>Diplomata kaže da neki od „razdruženih“ gotovo sigurno rade za Iran. Čak su i Golama Mirzaija i Hasana Hejranija optuživali iz MEK-a da su agenti Teherana. To je optužba koju oni poriču.</p>
      <p>Sada su obojica usredsređena na budućnost, uz pomoć porodice iz Irana, Hejrani otvara kafić, a zabavlja se sa Albankom. Sa 40 godina, on je mlađi od većine saboraca i prilično je optimističan.</p>
      <p>Situacija Golama Mirzaija je neizvesnija. Zdravlje mu baš nije najbolje – šepa otkad je pogođen u jednom od bombardovanja MEK-ovog kampa u Iraku – i oskudeva s novcem.</p>
      <p>Muče ga greške koje je počinio u životu – i nešto što je saznao kad je prvi put stupio u kontakt sa porodicom.</p>
      <p>Kad je Mirzai pošao u rat protiv Iraka 1980. godine, imao je jednomesečnog sina. Nakon što se Iransko-irački rat okončao, njegova žena i drugi članovi njegove porodice došli su u MEK-ov kamp u Iraku da potraže Mirzaija. Ali MEK ih je odvratio, a njemu nije rekao ništa o njihovoj poseti.</p>
      <p>Ovaj šezdesetogodišnjak nije znao koliko nedostaje porodici kao otac i kao muž sve dok prvi put nije pozvao kuću posle 37 godina.</p>
      <p>„Nisu mi rekli da je moja porodica došla da me traži u Iraku. Nisu mi rekli ništa o mojoj ženi i sinu“, kaže on.</p>
      <p>„Sve ove godine mislio sam samo na ženu i sina. Možda su poginuli u ratu… Prosto nisam znao.“</p>
      <figure>
        <img src="https://www.danas.rs/wp-content/uploads/2019/11/109573183_gholam_hassanpic976.jpg?x65859"/>
        <figcaption><b>Hassan Heyrany</b><br/>Golam Mirzai u Tirani danas</figcaption>
      </figure>
      <p>Sin kog nikad nije video uživo otkad je bio mala beba sada ima skoro 40 godina. A Mirzai ponosno pokazuje sliku ovog odraslog čoveka na identifikaciji za Vocap. Ali obnavljanje kontakta bilo je i bolno.</p>
      <p>„Ja sam odgovoran za tu situaciju – za naše razdvajanje. Ne mogu noćima da spavam zato što stalno mislim na njih. Uvek sam nervozan, besan. Sramota me je od samog sebe“, kaže Mirzai.</p>
      <p>Nije lako živeti sa sramotom. I on sada ima samo jednu želju u životu.</p>
      <p>„Želim da se vratim u Iran, da živim sa ženom i sinom. To je moja želja.“</p>
      <p>Golam Mirzai je posetio Iransku ambasadu u Tirani da moli za pomoć, a njegova porodica je lobirala kod vlasti u Teheranu. Ništa mu još nisu odgovorili. I tako on sada samo čeka – bez državljanstva, bez pasoša, sanjajući o kući.</p>
      <hr/>
      <p><i>Pratite nas na </i><a href="https://www.facebook.com/BBCNewsnasrpskom/">Fejsbuku</a><i> i </i><a href="https://twitter.com/bbcnasrpskom">Tviteru</a><i>. Ako imate predlog teme za nas, javite se na </i>bbcnasrpskom@bbc.co.uk</p>
      <h3>Povezani tekstovi:</h3>
    </article>
  </body>
</html>