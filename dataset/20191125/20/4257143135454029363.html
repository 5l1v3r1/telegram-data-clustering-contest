<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/ideges-medve-tamadt-egy-vadaszra"/>
    <meta property="og:site_name" content="infostart"/>
    <meta property="article:published_time" content="2019-11-25T20:25:00+00:00"/>
    <meta property="og:title" content="Ideges medve támadt egy vadászra"/>
    <meta property="og:description" content="Medve támadt egy vadászra a szlovákiai Sztrázsó-hegységben, az 54 éves férfit súlyos sérülésekkel szállították kórházba, a vadállat a lábát marcangolta össze - közölte Demény polgármestere a TASR szlovák hírügynökséggel."/>
  </head>
  <body>
    <article>
      <h1>Ideges medve támadt egy vadászra</h1>
      <address><time datetime="2019-11-25T20:25:00+00:00">25 Nov 2019, 20:25</time> by <a rel="author">Infostart / MTI</a></address>
      <h3>Medve támadt egy vadászra a szlovákiai Sztrázsó-hegységben, az 54 éves férfit súlyos sérülésekkel szállították kórházba, a vadállat a lábát marcangolta össze - közölte Demény polgármestere a TASR szlovák hírügynökséggel.</h3>
      <p>Két vadász kutyájával a Nyugati-Kárpátokban elterülő Sztrázsó-hegységben vasárnap egy vaddisznót keresett, amelyet korábban meglőttek. Úgy döntöttek, hogy kettéválnak. Egyikükre támadt rá a bozótosból hirtelen felbukkant medve.</p>
      <p>"Összemarcangolta a vadász lábát. Társa meghallotta a férfi kiáltozását, és sikerült visszavonszolni őt az útra, segítséget hívni" - mondta a polgármester.</p>
      <blockquote>Bár a vadásznak volt fegyvere, képtelen volt megvédeni magát a medve váratlan támadásától</blockquote>
      <p>- tette hozzá.</p>
      <p>A polgármester szerint a medve agresszív viselkedése a térség szokatlanul meleg időjárásával magyarázható. A hegyeket ilyenkor már általában hó borítja. A medvék idegesek, mivel ilyen meleg időben nem képesek megkezdeni téli álmukat - magyarázta.</p>
      <p>"Vadásztársaságunk szombatra közös vaddisznóvadászatot tervezetett, de biztonsági okokból lemondtuk" - közölte a polgármester.</p>
      <p>
        <i>Nyitókép: Sóki Tamás</i>
      </p>
    </article>
  </body>
</html>