<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nyheter24.se/nyheter/936584-tvingade-minderariga-dottern-att-gifta-sig-genom-misshandel-och-dodshot"/>
    <meta property="og:site_name" content="Nyheter24"/>
    <meta property="article:published_time" content="2019-11-25T20:20:49+00:00"/>
    <meta property="og:title" content="Tvingade minderåriga dottern att gifta sig – genom misshandel och dödshot"/>
    <meta property="og:description" content="Den 18 november dömdes en kvinna i 40-årsåldern och en man i 50-årsåldern i Nacka tingsrätt till två år och tre månaders fängelse för äktenskapstvång. Den minderåriga flickan som skulle gifta sig blev bland annat utsatt för hedersrelaterat våld och dödshot."/>
  </head>
  <body>
    <article>
      <h1>Tvingade minderåriga dottern att gifta sig – genom misshandel och dödshot</h1>
      <address><time datetime="2019-11-25T20:20:49+00:00">25 Nov 2019, 20:20</time> by <a rel="author" href="https://nyheter24.se/profil/hannes.bjernhagen" target="_blank">Hannes Bjernhagen</a></address>
      <p>
        <b>Den 18 november dömdes en kvinna i 40-årsåldern och en man i 50-årsåldern i Nacka tingsrätt till två år och tre månaders fängelse för äktenskapstvång. Den minderåriga flickan som skulle gifta sig blev bland annat utsatt för hedersrelaterat våld och dödshot.</b>
      </p>
      <p>Domen mot kvinnan och mannen meddelades i Nacka tingsrätt den 18 november. </p>
      <p>Efter att ha tvingat två minderåriga till att gifta sig med varandra dömdes personerna till fängelse i två år och tre månader för äktenskapstvång.</p>
      <p>De ska också betala 135 000 kronor vardera i skadestånd.</p>
      <h3>Pappan och styvmoderns tvång</h3>
      <p>Lagen om äktenskapstvång kunde tillämpas eftersom giftermålet var giltigt i ett annat land än Sverige – och för att personerna i fråga är minderåriga. </p>
      <p>Den person som vigde paret har dessutom inte den svenska licens som krävs.</p>
      <p>Mannen, som är i 50-årsåldern, är pappa till flickan som tvingades till äktenskapet. Och kvinnan, som är i 40-årsåldern, är hennes styvmor.</p>
      <p>Den otillåtna vigselceremonin ägde rum i Stockholms kommuns södra delar i maj 2017 och hade flera vittnen. </p>
      <h3>Fysisk och psykisk misshandel</h3>
      <p>I domen beskriver den minderåriga flickan att hon blivit fysiskt och psykiskt misshandlad i hemmet efter att föräldrarna fått reda på att hon haft en relation med en annan pojke. </p>
      <p>Hon beskriver hur pappan fattat grepp om hennes armar och vridit om hårt. </p>
      <p>Han tog också tag i hennes hals och delade ut örfilar så kraftigt att det "ringde i öronen". När flickan låg ner på golvet så fortsatte han genom att sparka på henne.</p>
      <p>Flickan anklagades av honom och styvmodern för att ha "dragit skam över familjen". </p>
      <p>Pappan sa också att han önskade att dottern skulle ha dött i terrordådet på Drottninggatan, enligt domen.</p>
      <p>Utöver våldet så fick hon inte längre mat eller vatten i hemmet. Den enda mat hon fick i sig var brödsmulor som hennes syskon i smyg gett henne. </p>
      <h3>Sattes på jourhem</h3>
      <p>Till slut så vågade flickan berätta för skolpersonal om vad som försiggick hemma. Hon placerades då på ett av socialtjänstens jourhem.</p>
      <p>Men hon blev sedan kontaktad av pappan och styvmodern om en överenskommelse. </p>
      <p>Om hon gifte sig med den pojke som hon träffat skulle de därefter lämna henne ifred, vilket hon gick med på då hon kände att hon inte hade något annat val.</p>
      <p>Pojken, som är en ensamkommande flykting, hotades också av flickans familj. Han ska bland annat ha blivit tillsagd att "ingen kommer att sakna dig" om han inte gifter sig med flickan. </p>
      <h3>Nekar till brott</h3>
      <p>– Brott i en hederskontext är komplexa och utsattheten för brottsoffren är väldigt hög, som barn är man dessutom extra utsatt, säger <b>Camilla Broman Torstensson</b>, utredare vid Brott i nära relation i polisområde Stockholm syd, i ett uttalande på <a href="https://polisen.se/aktuellt/nyheter/2019/november/man-och-kvinna-fran-stockholm-domda-for-aktenskapstvang/">polisens hemsida</a>.</p>
      <p>Både mannen och kvinnan dömdes mot sina nekanden och har bestridit att de ska betala skadestånd.</p>
      <p><b>Läs mer:</b> <a href="https://nyheter24.se/noje/936582-nojesprofil-vraks-fran-sin-bostad-efter-39-ar-spridit-vagglos">Nöjesprofil vräks från sin bostad – efter 39 år: "Spridit vägglöss"</a></p>
      <p><a href="https://nyheter24.se/brott-och-straff">Brott och straff<br/></a>/<br/><a href="https://nyheter24.se/hedersvald">Hedersvåld</a></p>
      <figure>
        <a href="https://nyheter24.se/profil/hannes.bjernhagen">
          <img src="https://cdn03.nyheter24.se/7c00c39c024b004b00/profile/avatars/107082_1563373825.jpg"/>
        </a>
      </figure>
      <p><a href="https://nyheter24.se/profil/hannes.bjernhagen">Hannes Bjernhagen </a><br/>hannes.bjernhagen@nyheter24.se</p>
    </article>
  </body>
</html>