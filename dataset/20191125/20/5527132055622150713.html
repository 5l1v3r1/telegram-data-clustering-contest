<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1071180/galaxy-a81-samsung-galaxy-note-pen/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-25T20:00:01+00:00"/>
    <meta property="og:title" content="Zapamiętaj Galaxy A81 z rysikiem S Pen, bo to właśnie będzie tańszy Samsung Galaxy Note"/>
    <meta property="og:description" content="Samsung Galaxy Note 10 Lite zadebiutuje już w grudniu i będzie to dokładnie ten sam model, co Samsung Galaxy A81. Co powiesz na taniego (tańszego?) smartfona z rysikiem S Pen? Czy taki smartfon ma w ogóle sens?"/>
  </head>
  <body>
    <article>
      <h1>Zapamiętaj Galaxy A81 z rysikiem S Pen, bo to właśnie będzie tańszy Samsung Galaxy Note</h1>
      <address><time datetime="2019-11-25T20:00:01+00:00">25 Nov 2019, 20:00</time> by <a rel="author" href="https://www.gsmmaniak.pl/author/konradba/" target="_blank">Konrad Bartnik</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/10/IMG_20191014_142543.jpg"/>
        <figcaption>Samsung Galaxy Note 10+ / fot. gsmManiaK.pl</figcaption>
      </figure>
      <p>Samsung Galaxy Note 10 Lite zadebiutuje już w grudniu i będzie to dokładnie ten sam model, co Samsung Galaxy A81. Co powiesz na taniego (tańszego?) smartfona z rysikiem S Pen? Czy taki smartfon ma w ogóle sens?</p>
      <p>Chyba żaden smartfon nie działa mi na wyobraźnię tak, jak <b>Samsung Galaxy Note 10 Lite</b>. Podobnie jak <a href="https://www.gsmmaniak.pl/1069910/galaxy-s10-lite-premiera-grudzien/">Samsung Galaxy S10 Lite</a>, będzie to przebrandowany model z serii Galaxy A. Czego się po nim spodziewać i kiedy zadebiutuje?</p>
      <h3>Galaxy A81 to Samsung Galaxy Note 10 Lite</h3>
      <p>Koreański producent bardzo długo zwlekał z zaprezentowaniem tańszego smartfona ze średniej półki, który będzie posiadał wsparcie dla rysika S Pen. Żeby cieszyć się jego możliwościami, trzeba było za każdym razem zapłacić sporo pieniędzy. Samsung dbał o to w dwójnasób (spróbujcie znaleźć obecnie Galaxy Note 9 w dużym elektromarkecie), wycofując poprzednie modele ze sklepowych półek niedługo po premierze następcy.</p>
      <figure>
        <img src="https://cdn2.techmaniak.pl/wp-content/uploads/gsmmaniak/2019/10/IMG_20191014_141847-medium.jpg"/>
        <figcaption>Samsung Galaxy Note 10+ / fot. gsmManiaK.pl</figcaption>
      </figure>
      <p>O ile nowy przeciek nie zawiera żadnych zdjęć, to przewidzenie designu Galaxy A81/Note 10 Lite nie jest żadnym wyzwaniem. Język projektowy dla wszystkich nadchodzących modeli koreańskiego producenta z wyższej części średniej półki oraz dla flagowców jest taki sam i obejmuje minimalne ramki, oraz dziurkę w ekranie w centralnej części przy górnej belce. Podsumowując, Note w wersji Lite w zasadzie <b>nie będzie różnił się wyglądem od flagowego brata</b>. Doskonała wiadomość, prawda?</p>
      <related>
        <a href="https://www.gsmmaniak.pl/1069994/samsung-galaxy-a71-rendery/"/>
      </related>
      <p>Czego oczekiwać po specyfikacji? Narzekający na brak mocy w <a href="https://www.gsmmaniak.pl/1070906/xiaomi-mi-note-10-przedsprzedaz-w-polsce-cena-prezenty/">Xiaomi Mi Note 10</a> nie będą zachwyceni, bo smartfony zostaną wyposażone w podobny procesor. W Galaxy A81 będzie to Snapdragon 730 lub 735, któremu wsparcie zapewni 8 GB RAM, a na dane użytkownika przeznaczone zostanie 128 GB. Dlaczego przewidujemy słabszy układ niż w Galaxy S10 Lite? Cóż, czymś przecież muszą się różnić. Myślę jednak, że prawdziwą kartą przetargową będzie <b>obecność rysika S Pen</b>, do tej pory niespotykana w tej cenie.</p>
      <p>Mam tylko nadzieję, że Koreańczycy zdecydują się na lepszą wycenę niż w przypadku <a href="https://www.gsmmaniak.pl/1070800/promocja-samsung-galaxy-a80-amazon/">Samsunga Galaxy A80 (model doczekał się ostatnio doskonałej promocji)</a>. Szanse na to są spore, bo zabraknie mechanizmu obrotowego aparatu, przez co urządzenie nie tylko będzie lżejsze, ale także powinno być znacznie tańsze.</p>
      <h4>Kupisz tańszego Samsunga Galaxy Note 10 Lite?</h4>
      <p>
        <a href="https://www.phonearena.com/news/Samsung-Galaxy-A81-Note-10-Lite-S-Pen_id120629">
          <i>Źródło</i>
        </a>
      </p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1071114/galaxy-s11-wydajnosc-12-gb/"/>
        <a href="https://www.gsmmaniak.pl/1070696/samsunga-galaxy-s11e-design/"/>
        <a href="https://www.gsmmaniak.pl/1070328/samsung-galaxy-s11-rendery-wyglad-design/"/>
        <a href="https://www.gsmmaniak.pl/1069994/samsung-galaxy-a71-rendery/"/>
      </related>
    </article>
  </body>
</html>