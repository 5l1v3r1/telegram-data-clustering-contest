<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-konin-kolejne-ogledziny-miejsca-smiertelnego-postrzelenia-21,nId,3354212"/>
    <meta property="og:site_name" content="RMF24"/>
    <meta property="article:published_time" content="2019-11-25T20:19:00+00:00"/>
    <meta property="og:title" content="Konin: Kolejne oględziny miejsca śmiertelnego postrzelenia 21-latka"/>
    <meta property="og:description" content="W poniedziałek w Koninie przeprowadzono kolejne oględziny na miejscu śmiertelnego postrzelenia 21-latka przez policjanta. Rzecznik prasowy Prokuratury Regionalnej w Łodzi Krzysztof Bukowiecki powiedział, że prokurator zdecydował o powtórzeniu czynności &quot;widząc potrzebę uzupełnienia dotychczasowych ustaleń&quot;. Oględziny przeprowadzono wraz z biegłymi różnych specjalności oraz policjantami."/>
  </head>
  <body>
    <article>
      <h1>Konin: Kolejne oględziny miejsca śmiertelnego postrzelenia 21-latka</h1>
      <address><time datetime="2019-11-25T20:19:00+00:00">25 Nov 2019, 20:19</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>W poniedziałek w Koninie przeprowadzono kolejne oględziny na miejscu śmiertelnego postrzelenia 21-latka przez policjanta. Rzecznik prasowy Prokuratury Regionalnej w Łodzi Krzysztof Bukowiecki powiedział, że prokurator zdecydował o powtórzeniu czynności "widząc potrzebę uzupełnienia dotychczasowych ustaleń". Oględziny przeprowadzono wraz z biegłymi różnych specjalności oraz policjantami.</b>
      </p>
      <figure>
        <img src="https://i.iplsc.com/-/0009EW1GRDLUHVYA-C431.jpg"/>
        <figcaption>Znicze na miejscu tragedii (zdj. z 18 listopada)<cite>/Tomasz Wojtasik /PAP</cite></figcaption>
      </figure>
      <p><i>Jeszcze raz dokonywane są czynności oględzin miejsca zdarzenia tak, aby ewentualnie - o ile nie zostały zabezpieczone wszystkie ślady - spróbować to uzupełnić</i> - tłumaczył prokurator Bukowiecki. Dodał, że "czasami jest tak, że<b> o pewnych rzeczach można było nie wiedzieć </b>w chwili wykonywania pierwszych czynności".</p>
      <figure>
        <video src="https://v-nocdn.iplsc.com/-/0009EW2RNWPRQG33-V1.mp4"/>
        <figcaption>Konin: Kolejne oględziny miejsca śmiertelnego postrzelenia 21-latka<cite>TVN24/x-news</cite></figcaption>
      </figure>
      <p><a href="https://www.rmf24.pl/fakty/polska/news-21-latek-smiertelnie-postrzelony-przez-policjanta-w-koninie-,nId,3341582"><u><b>Prokuratura Regionalna w Łodzi prowadzi śledztwo </b></u></a>w sprawie nieumyślnego przekroczenia uprawnień przez policjanta i nieumyślnego spowodowania śmierci osoby.<br/><br/>Postępowanie w tej sprawie wszczęła najpierw Prokuratura Okręgowa w Koninie. Z wnioskiem o przeniesienie sprawy z Konina do innej jednostki <a href="https://www.rmf24.pl/fakty/polska/news-smiertelne-postrzelenie-21-latka-pelnomocnik-rodziny-sprawa-,nId,3338275"><u><b>wystąpił pełnomocnik ojca postrzelonego śmiertelnie Adama C.</b></u></a> - mecenas Michał Wąż. <br/><br/>Zdaniem pełnomocnika ojca zmarłego, przekazanie sprawy do Łodzi wpłynie na obiektywizm prowadzonego śledztwa, "co potwierdza przeprowadzenie powtórnej sekcji zwłok w piątek tuż przed pochówkiem Adama i dzisiejszej wizji lokalnej z miejsca zdarzenia".<br/><br/>Pełnomocnik ocenił, że gdyby wcześniejsze czynności konińskiej policji i prokuratury były rzetelnie i w sposób prawidłowy przeprowadzone za pierwszym razem, "to <b>prace prokuratury nie byłyby dublowane".</b><br/><br/><i>Nie możemy mówić, że czynności przeprowadzone przez policję i prokuraturę w Koninie były rzetelnie zrobione, czyli w sposób nie budzący wątpliwości </i>- zauważył mecenas Wąż. <i><b>Czynności są uzupełniane po to, żeby nie tworzyć procesu poszlakowego</b> i, żeby proces nie trwał kilka lat</i> - wyjaśnił.</p>
      <h3>Jak doszło do tragedii?</h3>
      <p>14 listopada na jednym z osiedli w Koninie, podczas próby wylegitymowania przez policję 21-latka i dwóch 15-latków najstarszy mężczyzna zaczął uciekać. Według informacji policji, 21-latek nie reagował na wezwania do zatrzymania.<br/><br/><a href="https://www.rmf24.pl/fakty/polska/news-policjant-smiertelnie-postrzelil-21-latka-sprawa-zajmie-sie-,nId,3336816"><u><b>Goniący go funkcjonariusz użył broni.</b></u></a> Według policji, był do tego zmuszony. Postrzelony 21-latek zmarł mimo udzielenia pomocy medycznej.</p>
      <p>Mecenas Wąż poinformował PAP, że nadal <b>trwa ustalanie, czy strzał został oddany w klatkę piersiową czy w plecy.</b><br/><br/><i>Nie można w stu procentach stwierdzić, że strzał oddano w klatkę piersiową. Dlatego celem powtórnej wizji było też m.in. usytuowanie sprawcy i pokrzywdzonego w chwili zdarzenia</i> - tłumaczył. </p>
      <figure>
        <img src="https://i.iplsc.com/uroczystosci-pogrzebowe-21-letniego-adama/0009EW2NTVY72QLP-C123-F4.png"/>
        <figcaption>Uroczystości pogrzebowe 21-letniego Adama<cite>/Tomasz Wojtasik /PAP</cite></figcaption>
      </figure>
      <p><a href="https://www.rmf24.pl/fakty/polska/news-konin-pogrzeb-21-latka-smiertelnie-postrzelonego-przez-polic,nId,3347035"><u><b>Pogrzeb 21-letniego Adama</b></u></a> odbył się w Koninie w czwartek 21 listopada. Narzeczona mężczyzny w pożegnalnym słowie stwierdziła: "tak naprawdę to pożegnania nie istnieją, a już na pewno nie tam, gdzie się kocha. Dlatego nie mówię żegnaj, a co najwyżej do zobaczenia". "Te słowa dają mi siłę, żeby iść dalej z wiarą i siłą wypatrując wzajemnie swoich śladów. Kochamy cię i nigdy nie przestaniemy kochać" - napisała.</p>
    </article>
  </body>
</html>