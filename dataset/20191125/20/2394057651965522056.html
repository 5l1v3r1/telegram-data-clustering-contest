<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/25/nastepna-gra-od-rockstar-games-moze-byc-project-medieval-jezeli-przecieki-sa-prawdziwe.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-25T20:10:00+00:00"/>
    <meta property="og:title" content="Następną grą od Rockstar Games może być Project Medieval, jeżeli przecieki są prawdziwe"/>
    <meta property="og:description" content="Już od jakiegoś czasu w sieci pojawiają się spekulacje na temat nowej gry od Rockstar Games, którą wcale nie musi być tylko Grand Theft Auto VI."/>
  </head>
  <body>
    <article>
      <h1>Następną grą od Rockstar Games może być Project Medieval, jeżeli przecieki są prawdziwe</h1>
      <h2>Już od jakiegoś czasu w sieci pojawiają się spekulacje na temat nowej gry od Rockstar Games, którą wcale nie musi być tylko Grand Theft Auto VI.</h2>
      <address><time datetime="2019-11-25T20:10:00+00:00">25 Nov 2019, 20:10</time> by <a rel="author">Maria Wawrzyniak</a></address>
      <p>Najnowsze przecieki sugerują, że <b>studio Rockstar Games może pracować nad zupełnie nową marką dla konsol nowej generacji, której akcja rozgrywałaby się w okresie europejskiego średniowiecza</b>. Całą aferę wokół tej tajemniczej produkcji jakiś czas temu wywołał <b>wpis pracującego w zespole grafika, Pawasa Saxena</b>. Ten bowiem umieścił na swoim profilu w serwisie LinkedIn <b>wzmiankę o pracy nad <i>obiektami zgodnymi ze średniowiecznym stylem architektonicznym</i></b>. Oczywiście, wzmianka zniknęła, ale internet <a href="https://www.reddit.com/r/GTA6/comments/dxuz71/hey_guys_i_found_a_big_one_dont_steal_mr/">nie zapomina</a>.</p>
      <figure>
        <img src="https://img6.gram.pl/tadl20191125201136234ubds.jpg"/>
      </figure>
      <p>No i szczerze wątpię, żeby miało to jakikolwiek związek z <i>Grand Theft Auto VI</i>. Gra miałaby roboczo nazywać się <b><i>Project Medieval</i></b>. Nowy projekt Rockstar Games skupiłby się przede wszystkim na <b>pojedynkach przy użyciu broni białej</b> oraz <b>szermierce</b>, więc stanowiłby zupełnie inny, wręcz nowy rozdział w historii studia, którego poprzednie tytuły koncentrowały się raczej na broni palnej. Inny <a href="https://www.reddit.com/r/GamingLeaksAndRumours/comments/e107fm/rockstar_are_developing_openworld_game_with/">przeciek</a> z kolei również prowadzi do tego samego wniosku – <b>deweloperzy pracują nad czymś zupełnie innym, niż <i>Bully 2</i> czy <i>GTA VI</i></b>. Użytkownik Reddita powołuje się na godne zaufania źródła, które wcześniej miały z powodzeniem informować o fabule <i>Red Dead Redemption 2</i> czy szczegółach dotyczących <i>GTA Online</i>.</p>
      <p>Podkreślamy jednak, że wszystkie powyższe informacje na ten moment są jedynie plotką. Zwłaszcza, że <b>od jakiegoś czasu <a href="https://www.gram.pl/news/2019/10/06/kolejne-pogloski-na-temat-bully-2-donosza-ze-gra-powstawala-i-nawet-byla-grywalna.shtml">pojawiają się</a> również przecieki dotyczące wspomnianego <i>Bully 2</i></b> – gdyby się uprzeć, można dopasować motywy związane ze średniowieczem. Wiecie, coś w rodzaju szkolnego przedstawienia chociażby. Poza tym jest jeszcze <a href="https://www.gram.pl/news/2019/11/13/rockstar-north-poszukuje-pracownikow-do-produkcji-trzecioosobowej-gry-aaa-z-wielkim-otwartym-swiatem-gta-vi.shtml">informacja</a>, że <b>Rockstar rekrutuje deweloperów do tajemniczego projektu z otwartym światem tworzonym z myślą o nowej generacji</b>. No i jeszcze <b>Steven Ogg, który grał Trevora w <i>Grand Theft Auto V</i>, <a href="https://www.gamesradar.com/gta-5s-trevor-says-gta-6-is-releasing-soon-but-does-steven-ogg-know-something-we-dont/">powiedział</a> w październiku, że <i>GTA VI </i>powinno trafić na rynek <i>niedługo</i></b>. Plotki, przecieki, spekulacje – jak myślicie, czy cokolwiek się potwierdzi? Czy może jeszcze przez długi czas nic się nie wydarzy? Tak czy inaczej, będziemy informować Was na bieżąco!</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>