<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/elolanccal-zartak-korul-tuntetok-a-gruz-parlamentet-2052408/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T20:28:00+00:00"/>
    <meta property="og:title" content="Élőlánccal zárták körül tüntetők a grúz parlamentet"/>
    <meta property="og:description" content="Nem távoznak a parlament elől, és nem teszik lehetővé a képviselőknek a keddi plenáris ülés megtartását."/>
  </head>
  <body>
    <article>
      <h6 class="kicker">DEMONSTRÁCIÓ</h6>
      <h1>Élőlánccal zárták körül tüntetők a grúz parlamentet</h1>
      <address>
        <time datetime="2019-11-25T20:28:00+00:00">25 Nov 2019, 20:28</time>
      </address>
      <h4>A tiltakozók közölték, hogy nem távoznak a parlament elől, és nem teszik lehetővé a képviselőknek a keddi plenáris ülés megtartását. A bejáratokat rendőrök őrzik.</h4>
      <p>Élőláncot alkotva körülzárták hétfőn a georgiai parlamentet a kormány lemondását és előrehozott választást követelő tüntetők, az eseményeket élőben közvetíti a Rusztavi-2 televíziócsatorna.</p>
      <p>„A békés tüntetések addig folytatódnak, amíg a hatalom fel nem fogja a realitásokat, és nem tesz engedményeket. Ez nem a mi választásunk. A hatalom kényszerített minket arra, hogy ehhez folyamodjunk” – mondta egy georgiai ellenzéki képviselő a televíziónak adott interjúban.</p>
      <p>Közben ezrek tüntetnek a Rusztaveli sugárúton, a parlament főbejárata közelében. Ellenzéki vezetők arra szólítják fel az embereket, hogy ne menjenek haza. A sugárút teljesen le van zárva.</p>
      <p>Mamuka Mdinaradze, a kormányzó Georgiai Álom – Demokratikus Georgia párt parlamenti frakciójának vezetője újságíróknak nyilatkozva elismerte a békés tüntetés jogát, de figyelmeztetett, hogy ha az akció átlépi a törvényes kereteket, az állam megteszi a szükséges intézkedéseket.</p>
      <p>Georgiában korábban konszenzusos megállapodás volt a politikai erők között arról, hogy az ország 2024-től áttér a jelenlegi vegyes képviseleti rendszerről a pártlistás rendszerre, és evégből megváltoztatják a választás rendjéről szóló törvényt. Ellenzéki tüntetők azonban nyár óta követelték, hogy már a jövő ősszel esedékes parlamenti választásokat is pártlistás rendszerben rendezzék meg. A Georgiai Álom párt előzetesen belement ebbe, a törvénymódosítás november 14-i vitája közben azonban több képviselője nem ennek megfelelően szavazott, feltehetően tartva attól, hogy elveszítheti mandátumát. Emiatt 12 szavazat hiányzott a törvény megszavazásához szükséges többség.</p>
      <p>November 17-én a parlamenti szavazás miatt felbőszült tüntetők elzárták a parlament bejáratait, azt követelve, hogy tartsanak előrehozott választást az országban pártlistás (arányos) képviseleti rendszerben. A georgiai rendőrség könnygáz és vízágyú bevetésével feloszlatta a tömeget. Az ellenzék ezt követően november 25-re újabb megmozdulást jelentett be.</p>
    </article>
  </body>
</html>