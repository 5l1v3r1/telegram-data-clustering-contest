<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23514088-buzatu-despre-preluarea-sefiei-interimare-psd-catre-ciolacu-dat-lovitura-partid.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T20:49:00+00:00"/>
    <meta property="og:title" content="Buzatu, despre preluarea șefiei interimare a PSD de către Ciolacu: „A dat o lovitură de partid”"/>
    <meta property="og:description" content="Președintele PSD Vaslui Dumitru Buzatu a declarat luni, la Antena 3, că preluarea șefiei PSD pe o perioadă interimară de către Marcel Ciolacu poate fi descrisă ca &quot;o lovitură de partid&quot;,"/>
  </head>
  <body>
    <article>
      <h1>Buzatu, despre preluarea șefiei interimare a PSD de către Ciolacu: „A dat o lovitură de partid”</h1>
      <address><time datetime="2019-11-25T20:49:00+00:00">25 Nov 2019, 20:49</time> by <a rel="author">V.M.</a></address>
      <p><b>Președintele PSD Vaslui Dumitru Buzatu a declarat luni, la Antena 3, că preluarea șefiei PSD pe o perioadă interimară de către Marcel Ciolacu poate fi descrisă ca "o lovitură de partid", scrie Mediafax. Social-democratul a explicat că acest lucru nu are aprobarea unei structuri decizionale și, astfel, încalcă statutul partidului.</b><br/><br/>"Dacă a dat o lovitură, nu știu cum să o calific, o lovitură de partid, că nu e de stat lovitura aceasta. Cred că trebuie să ne calmăm cu toții. Întotdeauna în momentele neplăcute ale pierderii alegerilor într-un partid sunt frământări, e o situație de criză, dar asta nu înseamnă că trebuie să ne pierdem rațiunea, să ne aruncăm tot felul de calități, de salvatori. Nu e nimeni la dispoziția celuilalt", a afirmat Dumitru Buzatu la Antena 3, întrebat dacă vede preluarea președinției interimare a PSD drept o "lovitură".<br/><br/>Liderul PSD Vaslui susține că decizia privind președintele social-democraților nu poate fi luată de Marcel Ciolacu în cadrul unor întâlniri restrânse, ci în structurile statutare ale partidului.<br/><br/>"Presupun că discut cu un om, pe care de altfel îl și cunosc, inteligent și am înțeles că e o glumă. Toate astea sunt niște lucruri confecționate, pentru că nu a avut loc nicio întâlnire statutară a structurii decizionale care să pună problema viitorului partidului, viitorului președintelui partidului care a candidat. Nu este o problemă, dar nu cred că în felul acesta se poate rezolva. Dacă cineva dorește să o rezolve în felul acesta, eu cred că el deja a încălcat niște reguli statutare, acelea de a discuta toate lucrurile acestea care ne privesc pe toți nu în întâlniri gen cinci, șase, șapte oameni, ci în structuri consacrate statutar ale PSD", a spus Buzatu.<br/><br/>De asemenea, acesta a precizat că a refuzat invitația de a participa la întâlnirea dintre președintele Camerei Deputaților și liderii organizațiilor județene.<br/><br/><br/>Liderii PSD s-au reunit luni seară, într-o ședință informală, la Parlament pentru a discuta viitorul partidului. Întâlnirea are loc în contextul în care președintele Camerei Deputaților, Marcel Ciolacu, a avut o discuție cu Viorica Dăncilă și a convins-o pe aceasta să-și depună demisia din fruntea partidului, potrivit surselor HotNews.ro. Decizia urmează să fie anunțată la ședința Comitetului Executiv al PSD programată marți.</p>
      <ul>
        <li>
          <b>Citește mai multe aici: <a href="https://www.hotnews.ro/stiri-politic-23513649-marcel-ciolacu-convocat-parlament-liderii-psd-pentru-decide-soarta-lui-dancila.htm">Viorica Dăncilă demisionează de la șefia PSD (surse). Liderii PSD își împart funcțiile în biroul lui Marcel Ciolacu de la Parlament</a></b>
        </li>
      </ul>
      <related>
        <h4>REFERINTE</h4>
        <a href="https://www.hotnews.ro/stiri-politic-23512360-buzatu-ideea-schimba-conducatorul-unui-partid-intr-moment-criza-accentueaza-criza.htm"/>
      </related>
    </article>
  </body>
</html>