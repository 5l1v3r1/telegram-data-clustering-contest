<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909473"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T20:57:00+00:00"/>
    <meta property="og:title" content="Борисов говори за газ и руски шпиони с демократи и републиканци преди срещата с Тръмп (Видео, обзор)"/>
    <meta property="og:description" content="21 топовни салюта за нашата делегация на “Арлингтън” С разговори с вицепрезидентката на Националния демократичен институт на САЩ Шари Браян и президента на Международния републикански институт Даниел"/>
  </head>
  <body>
    <article>
      <h1>Борисов говори за газ и руски шпиони с демократи и републиканци преди срещата с Тръмп (Видео, обзор)</h1>
      <address><time datetime="2019-11-25T20:57:00+00:00">25 Nov 2019, 20:57</time> by <a rel="author">ВИКТОР ИВАНОВ, НАШ ЧОВЕК ВЪВ ВАШИНГТОН</a></address>
      <p>
        <b>21 топовни салюта за нашата делегация на “Арлингтън”</b>
      </p>
      <p>С разговори с вицепрезидентката на Националния демократичен институт на САЩ Шари Браян и президента на Международния републикански институт Даниел Туининг започна официалното посещение на премиера Бойко Борисов в САЩ.</p>
      <p>Срещите с фондациите на двете големи политически партии в САЩ бяха точно преди срещата на четири очи в Белия дом между Борисов и Доналд Тръмп.</p>
      <p>Възможностите за доставка на американски втечнен газ за България и захранване на хъба “Балкан”, както и сигурността в региона на Черно море бяха темите на разговорите на Борисов с републиканците и демократите. Специален акцент бил поставен и на засилването на инвестициите от страна на фирми от САЩ. По информация на “24 часа” на срещите е бил повдигнат и въпросът с разкритите на Балканите руски шпионски мрежи. В България също бе хванат руски дипломат, опитал да вербува високопоставени служители на службите и Министерството на отбраната.</p>
      <p>България поставя и проблема с признаването на българския език като матуритетен във всички щати. В момента той е признат в шест щата и владеенето му, удостоверено с диплома, дава предимство при кандидатстване в колежи.</p>
      <p>С 21 топовни салюта бе посрещнат българския премиер и водената от него делегация пък в Мемориала на незнайния воин в Националния гробищен парк “Арлингтън”, щата Вирджиния. Под звуците на химните на България и САЩ Борисов поднесе венец на мемориала. Това е един от най-знаковите паметници на САЩ, където са положени останките на незнайни американски войници от Първата и Втората световна война, както и от Корейската.</p>
      <p>В церемонията участваха близо 400 войници от всички подразделения на американските въоръжени сили.</p>
      <p>“Тук, на това място човек най-много се сеща за това колко е ценен мирът”, отбеляза Борисов. След това министър-председателят подари кортик с образа на св. Георги на музея на Националния гробищен парк.</p>
      <p>Войници от 3-и американски пехотен полк (“Старата гвардия”) пазят денонощно мемориала и извършват официален ритуал за смяна на караула на всеки час. Паметниците, мемориалите и дървета са посветени в памет на личности - астронавти, медицински сестри, свещеници, военни кореспонденти и неизвестни воини, както и на значими събития от историята на американския народ.</p>
    </article>
  </body>
</html>