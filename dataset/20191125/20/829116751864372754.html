<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191125-mumifikalt-oroszlanokra-bukkantak-egyiptomban.html"/>
    <meta property="og:site_name" content="Origo"/>
    <meta property="article:published_time" content="2019-11-25T20:12:00+00:00"/>
    <meta property="og:title" content="Még soha nem találtak hasonló, mumifikált állatot a régészek"/>
    <meta property="og:description" content="Az igen értékes lelet körülbelül 2 600 éves."/>
  </head>
  <body>
    <article>
      <h1>Még soha nem találtak hasonló, mumifikált állatot a régészek</h1>
      <address><time datetime="2019-11-25T20:12:00+00:00">25 Nov 2019, 20:12</time> by <a rel="author">Origo</a></address>
      <p>
        <b>Kettő darab, körülbelül 2 600 éves, mumifikált oroszlánra bukkantak a régészek Szakkarában egy macskaszobrokkal és macskamúmiákkal teli síremlékben. Ez az első alkalom, amikor egy nagymacska vagy oroszlán kölyök teljes múmiáját felfedezték Egyiptomban.</b>
      </p>
      <h3>Gazdagon díszített szobrokat találtak</h3>
      <p>Meglepő felfedezést tettek a régészek Szakkarában: kettő oroszlán mumifikált testére bukkantak az ősi Szakkara egyik síremlékében.</p>
      <blockquote>A leletek elemzése még folyamatban van, de úgy látjuk, hogy az oroszlánok meglehetősen kis méretűek, ami kevesebb, mint egy métert jelent</blockquote>
      <p>– magyarázta Mostafa Waziri, az Egyiptomi Régiségek Legfelső Tanácsának főtitkára, a kutatók vezetője. – Ebből arra következtetünk, hogy valószínűleg még növésben voltak, amikor elpusztultak.</p>
      <figure>
        <img src="https://cdn.nwmgroups.hu/s/img/i/1911/20191125macskamumia-oroszlanmumia.jpg?w=644&amp;h=430"/>
        <figcaption>Ilyen, és ehhez hasonló macskaszobrok is hevertek a sírban<cite>Forrás: KHALED DESOUKI/AFP via Getty Images</cite></figcaption>
      </figure>
      <p>A síremlékben három másik, eddig azonosítatlan nagymacska múmiát is találtak a régészek a két oroszlán közelében.<br/><mark>A kutatók szerint leopárdok vagy gepárdok lehettek.</mark></p>
      <p>A lelőhely emellett körülbelül húsz további, kisebb macskamúmiát is rejtett, és további mintegy száz macskaszobrot egy, a temetkezéshez közeli területen. Ez utóbbiak jellemzően kőből, fából vagy fémből készültek, és „ezek többsége szépen festett, gazdagon díszített, és néhányat aranyozással ékesítettek".</p>
      <h3>Macskakultusz uralkodott a vidéken</h3>
      <p>A régészek a szakkarai temetkezési helyen egy masszív, szkarabeusz bogár alakú tárgyat is találtak, amelynek átmérője meghaladja a 30 centimétert, és amely az eddig talált, hasonló tárgyak közül az eddigi legnagyobb.</p>
      <figure>
        <img src="https://cdn.nwmgroups.hu/s/img/i/1904/20190404kuvi-szakkara.jpg?w=644&amp;h=362"/>
        <figcaption>A feltárások helyszíne Szakkarában<cite>Forrás: Ministry of Antiquities</cite></figcaption>
      </figure>
      <blockquote>A sírban megtaláltuk Neith, a vallás egyik istennőjének ébenfából készült szobrát, ami segített meghatározni annak a sír korát</blockquote>
      <p>– mondta Khaled al-Anani, az egyiptomi régészeti miniszter. – Neith ugyanis Sais városának volt az istennője, amely Egyiptom fővárosaként funkcionált a 26. dinasztia idején, körülbelül 2 600 évvel ezelőtt.<br/>Hozzátette azt is, hogy</p>
      <aside>a feltárt terület nagy valószínűséggel nagyban kapcsolódott a macskakultuszhoz,</aside>
      <p>hiszen a korábbi régészeti ásatások során már számos macskamúmia és macskaszobor került elő a mélyből.</p>
      <blockquote>Úgy tűnik, hogy körülbelül 2600 évvel ezelőtt ezt a területet az egyiptomi macska istennőnek szentelték, Bastetnek és fiainak, valamint az oroszlán istennek, Miysisnek</blockquote>
      <p>– mutatott rá Anani.</p>
      <p>És bár láthatóan a macskák uralták Szakkara ezen részét, nem kizárólag őket istenítették: a környéken végzett korábbi régészeti ásatások során a régészek más állatok, például madarak múmiáira bukkantak. További nem messze innen található Egyiptom legrégebbi piramisa.</p>
    </article>
  </body>
</html>