<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/cracovia-zaglebie-lubin-wynik-i-relacja-pko-ekstraklasa,988220.html"/>
    <meta property="og:site_name" content="TVN24"/>
    <meta property="article:published_time" content="2019-11-25T20:18:00+00:00"/>
    <meta property="og:title" content="Cracovia zasypała Zagłębie strzałami. Przełamała rywali i jest wiceliderem"/>
    <meta property="og:description" content="Cracovia wygrała na własnym stadionie z KGHM Zagłębiem Lubin 2:0 w ostatnim meczu 16. kolejki PKO BP Ekstraklasy. Po tej wygranej Pasy awansowały na drugie miejsce w tabeli."/>
  </head>
  <body>
    <article>
      <h1>Cracovia zasypała Zagłębie strzałami. Przełamała rywali i jest wiceliderem</h1>
      <address>
        <time datetime="2019-11-25T20:18:00+00:00">25 Nov 2019, 20:18</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/1c260c16-730f-4ee1-8001-c377ee05fa06.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/659dec4f-7b9b-47a4-9ad1-e5ee9a1a397f-480p.mp4"/>
          <figcaption>Cracovia - Zagłębie Lubin</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/624dbbeb-6bc8-4ba9-bd7e-6ba642cbdda5-480p.mp4" autoplay="" loop=""/>
          <figcaption>Wisła Płock - Cracovia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/a28342db-c814-442f-9cad-591965295e5d-480p.mp4"/>
          <figcaption>Jagiellonia - Cracovia 3:2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/26bba717-7fc4-4d0e-a5d0-a9a1da034e1a-480p.mp4"/>
          <figcaption>Cracovia podejmowała Legię Warszawa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/a3cb9809-c529-4b4e-b934-a8e58445568c-480p.mp4"/>
          <figcaption>PKO BP Ekstraklasa: Lech Poznań - Cracovia</figcaption>
        </figure>
        <figcaption>Cracovia podejmowała Zagłębie w 16. kolejce ekstraklasy Foto: Newspix | Video: PAP/EPA</figcaption>
      </slideshow>
      <h3>Cracovia wygrała na własnym stadionie z KGHM Zagłębiem Lubin 2:0 w ostatnim meczu 16. kolejki PKO BP Ekstraklasy. Po tej wygranej Pasy awansowały na drugie miejsce w tabeli.</h3>
      <p>Cracovia w ostatnich trzech meczach ligowych dwukrotnie wygrała i raz zremisowała. Podopieczni trenera Michała Probierza liczyli na podtrzymanie dobrej passy, tym bardziej że Zagłębie grało ostatnio w kratkę, przegrywając m.in. z przeciętną Koroną Kielce.</p>
      <h3>Dwie różne połowy</h3>
      <related>
        <a href="https://eurosport.tvn24.pl/pilka-nozna,105/gol-blaszczykowskiego-nie-pomogl-slask-na-fali-wisla-na-dnie,987972.html"/>
      </related>
      <p>Pierwsza część meczu nie przyniosła wielkich emocji. Na początku gospodarze kilka razy zaatakowali, ale obrona gości nie dała się zaskoczyć. Z czasem Zagłębie zaczęło przejmować inicjatywę i było znacznie groźniejsze. Cracovia czekała na kontry. Najlepszą okazję do strzelenia gola zmarnował pomocnik Miedziowych Damjan Bohar. Słoweniec fatalnie chybił z około dziesięciu metrów, po dynamicznej akcji i dośrodkowaniu Alana Czerwińskiego.</p>
      <p>Kibice marznący w poniedziałek na stadionie w Krakowie na pewno liczyli, że w drugiej połowie będzie ciekawiej. W szatni trener Probierz chyba też powiedział kilka motywujących zdań do swoich podopiecznych, bo po zmianie stron zaczęli grać szybciej, bardziej zdecydowanie i z wielką determinacją.</p>
      <p>Zagłębie raz za razem znajdowało się w opałach. W 58. minucie bliski szczęścia był obrońca miejscowych Michał Helik, którego strzał głową trafił w słupek. Słaba skuteczność Cracovii długo była jej największą bolączką. Żaden z kilkunastu pierwszych strzałów Pasów nie poleciał w światło bramki. W całym meczu oddali aż 17 uderzeń.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/8dd81870-33a7-40ca-a74d-eb5e73ebc048.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Cracovia wygrała zasłużenie<cite>Źródło: PAP/EPA</cite></figcaption>
      </figure>
      <h3>Cracovia dopięła swego</h3>
      <p>Sytuacja zmieniła się w 75. minucie. Wówczas przez nikogo nie niepokojony Rumun Cornel Rapa dośrodkował w pole karne rywali, a tam niepilnowany Czech David Jablonsky skierował głową piłkę do bramki. Kropkę nad i w doliczonym czasie gry postawił Diego Ferraresso, kończąc błyskawiczną kontrę swojego zespołu.</p>
      <p>Pasy wygrały 2:0 i wróciły na drugie miejsce w tabeli ekstraklasy (tracą tylko punkt do liderującej Pogoni Szczecin). Zagłębie Lubin jest dziesiąte.</p>
      <p><b>Cracovia Kraków – KGHM Zagłębie Lubin 2:0 (0:0).</b><br/><br/><b>Bramki: </b>David Jablonsky (75), Diego Ferraresso (90+3).<br/><br/><b>Sędzia:</b> Paweł Raczkowski (Warszawa). <b>Widzów: </b>7 246.<br/><br/><b>Cracovia Kraków: </b>Michal Pesković - Cornel Rapa, Michał Helik, David Jablonsky, Kamil Pestka - Milan Dimun, Janusz Gol – Mateusz Wdowiak (89. Diego Ferraresso), Pelle van Amersfoort, Sergiu Hanca - Rafael Lopes (86. Filip Piszczek).<br/><br/><b>KGHM Zagłębie Lubin: </b>Konrad Forenc - Alan Czerwiński, Bartosz Kopacz, Lubomir Guldan, Sasa Balić - Bartosz Slisz (84. Asmir Suljić), Jakub Tosik - Sasa Zivec (76. Patryk Szysz), Filip Starzyński, Damjan Bohar - Bartosz Białek.</p>
      <p>Autor: dasz\kwoj / Źródło: eurosport.pl</p>
    </article>
  </body>
</html>