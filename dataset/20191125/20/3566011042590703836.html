<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550048.html/%D9%86%DB%8C%D9%85%DB%8C-%D8%A7%D8%B2-70-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%DB%8C%D8%A7%D8%B1%D8%A7%D9%86%D9%87-%D8%A7%D9%86%D8%B1%DA%98%DB%8C-%D8%A8%D9%87-%D8%AC%DB%8C%D8%A8-3-%D8%AF%D9%87%DA%A9-%D9%85%DB%8C-%D8%B1%D9%88%D8%AF---%D9%85%D9%88%D8%B6%D8%B9-%DA%AF%DB%8C%D8%B1%DB%8C-%D8%B1%D9%87%D8%A8%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D8%A8%D9%86%D8%B2%DB%8C%D9%86-%D9%85%D8%A7%D9%86%D8%B9-%D8%AF%D9%88-%D9%82%D8%B7%D8%A8%DB%8C-%D8%B4%D8%AF%D9%86-%D9%85%D8%AC%D9%84%D8%B3-%D9%88-%D8%AF%D9%88%D9%84%D8%AA-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T20:46:00+00:00"/>
    <meta property="og:title" content="نیمی از 70 میلیارد دلار یارانه انرژی به جیب 3 دهک می رود!/ موضع گیری رهبری درباره بنزین مانع دو قطبی شدن مجلس و دولت شد"/>
    <meta property="og:description" content="حجت الاسلام علیمراد یوسفی گفت: دست اندرکاران سهمیه بندی بنزین تا زمان موضع گیری رهبری مخفی شده بودند و کسی توضیحی نمی داد و تا 12 ساعت پیش از سهمیه بندی، مقامات رسمی مانند وزیر نفت اعلام کردند این مسئله کذب محض است!"/>
  </head>
  <body>
    <article>
      <h1>نیمی از 70 میلیارد دلار یارانه انرژی به جیب 3 دهک می رود!/ موضع گیری رهبری درباره بنزین مانع دو قطبی شدن مجلس و دولت شد</h1>
      <h2>مسئول دفتر نمایندگی ولی فقیه در سپاه البرز؛</h2>
      <address>
        <time datetime="2019-11-25T20:46:00+00:00">25 Nov 2019, 20:46</time>
      </address>
      <p>حجت الاسلام علیمراد یوسفی گفت: دست اندرکاران سهمیه بندی بنزین تا زمان موضع گیری رهبری مخفی شده بودند و کسی توضیحی نمی داد و تا 12 ساعت پیش از سهمیه بندی، مقامات رسمی مانند وزیر نفت اعلام کردند این مسئله کذب محض است!</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مسئول دفتر نمایندگی ولی فقیه در سپاه البرز ضمن تبریک فرارسیدن هفته بسیج و سالروز فرمان تاریخی امام (ره) مبنی بر تشکیل ارتش مردمی که آن زمان ارتش 20 میلیونی نامیده شد و امروز توسط مقام معظم رهبری دهها میلیونی قلمداد می شود، در گفتگو با خبرنگار <a href="http://titre1.ir/fa/news/171674/titre1.ir/">تیتریک</a>، گفت: مردم در حوادث آبان 98 افتخار دیگری برای نیروهای انقلابی و نظام مقدس جمهوری اسلامی آفریدند زیرا نه تنها دشمنان بلکه دوستان نیز تصور نمی کردند که اغتشاش اخیر 48 ساعته جمع شود. </p>
      <p>حجت الاسلام علیمراد یوسفی با اشاره به اینکه امداد قلبی و فضل الهی از جانب حواریون ولایت نصیب مردم شد، افزود: درروایات آمده است یکی از نشانه های آخر زمان کثرت فتنه ها است و امام باقر (ع) می فرمایند؛ فرج حاصل نمی شود مگر اینکه شماها غربال شوید تا کسانی که لایق و شایسته حکومت جهانی و سربازی امام عصر (عج) نیستند کنار گذاشته و نیروهای مخلص و متدین بمانند.    وی فتنه های ایجاد شده را مرتبط با منافقین مدعی ظهور دانست و اظهار داشت: کسانی که ادعای ایمان کرده و انتظار فرج دارند باید غربال شوند و الا اگر منظور این عده نباشد، مفهوم مذکور معنایی پیدا نمی کند در نتیجه غربال گری باید تا جایی ادامه داده شود که نیروهای مخلص انتخاب شوند.    حجت الاسلام یوسفی تصریح کرد: فتنه ها پیچیده و البته قابل تشخیص است، اگر چه امام رضا (ع) می فرمایند از فتنه های دجال نیز بدتر خواهد بود زیرا از طریق دوستی با دشمنان ما و دشمنی با دوستان ما اتفاق می افتند، زمانی که مدعیان اسلام و ولایت سر دوستی با دشمنان اهل بیت (ع) پیدا می کنند فتنه شکل می گیرد.    وی گفت: اگر برخی توان تشخیص کافی نداشته باشند دچار لغزش می شوند و فتنه دشمنان آنها را درگیر می کند، عده ای به غفلت دچار شدند در حالیکه بدون امتحان به مدارج بالاتر نخواهند رسید، سال های اخیر فتنه های کمتری را شاهد بودیم اما  96، 97 و 98 سناریویی از فتنه ها برای ایران نوشته شد.    حجت الاسلام یوسفی با اشاره به اینکه در دیدار پادشاه عربستان با رئیس جمهور آمریکا دو طرح نمرود و عنکبوت علیه ایران ارائه شد، افزود: همین حوادث اخیربنزین امتحان های متعددی در پی داشت، در آن شرایطی که پادشاه عربستان طرحی را ارائه می کند که توسط صهیونیست برنامه ریزی و از منافقین کمک گرفته شده است تا ترامپ آن را تصویب کند دو فتنه برای سال 98 در نظر داشتند.    وی اظهار داشت: به لطف الهی بود که جنین پیش از موعد ناقص الخلقه فتنه به دنیا آمد و دشمن نتوانست در مراقبت های ویژه نیز برای آن 48 ساعت بیشتر حیات در نظر بگیرد، شاید اگر بهانه بنزین درست نمی شد فتنه پیچیده تری تا پایان سال پیش می آمد و سازماندهی دشمن تکمیل تر می شد.    حجت الاسلام یوسفی با اشاره به اینکه عجیب است که فتنه ها توسط مدعیان ولایت و حکومت اسلامی در کشور شکل می گیرد، تصریح کرد: آیا طرحی که عربستان داد، مسئولین و دولت در جریان آن نبود؟ اگر نبود واویلا و اگر در جریان بود زمانی که عربستان هیزم جمع می کرد چرا دولتمردان کشور روی آن بنزین ریختند؟    وی گفت: نمی خواهیم بگوئیم مسئولین برای غربی ها کار می کنند اما حماقت برای ما محرض است، کار احمقانه ای بود آن هم از طرف کسانی که مدعی هستند دانستن حق مردم است یا کسانی که در روز 22 بهمن مردم در اوج اقتدار و جشن 40 سالگی انقلاب بودند اما آنها دم از رفراندوم زدند اما مسئله بنزین را با مردم در میان نگذاشتند.    حجت الاسلام یوسفی با اشاره به اینکه متاسفانه رئیس قوه قضائیه هم در جریان روز اجرای طرح سهمیه بندی بنزین نبود، افزود: اگر موضع گیری رهبری نسبت به مسئله بنزین نبود با بحران جدی مواجه می شدیم و دو قطبی شدیدی در کشور بین مجلس و دولت ایجاد می شد.    وی اظهار داشت: دست اندرکاران سهمیه بندی بنزین تا زمان موضع گیری رهبری مخفی شده بودند و کسی توضیحی نمی داد و تا 12 ساعت پیش از سهمیه بندی، مقامات رسمی مانند وزیر نفت اعلام کردند این مسئله کذب محض است! این مسائل پیچیدگی فتنه را پیچیده تر می کند در نتیجه اگر کسی در دلش خللی نسب به موضع گیری رهبری داشت باید روی خودسازی بسیار کار کند.    حجت الاسلام یوسفی تصریح کرد: در انتخابات زمان خاتمی در سال 86 عده ای در تلاش برای باطل کردن انتخابات بودند اما رهبری همواره حامی رای مردم بود و نپذیرفتند، در فتنه سال 88 برخی از سقوط کرده ها دم از ابطال انتخابات می زدند یا انتخابات آقای روحانی که 250 هزار فاصله وجود داشت عده ای می خواستند مخدوش شود اما رهبر معظم انقلاب قبول نکردند.    وی گفت: تقابل بین مردم و دولت در زمان ریاست جمهوری احمدی نژاد وجود داشت و کار به جایی رسید که دولت در حال سقوط بود اما رهبر معظم انقلاب در سفر به کرمانشاه فرمودند شما به ساختار پارلمانی نیز فکر کنید، در این دولت جدید اعلام کردند به دنبال حل ریشه ای مشکلات با آمریکا هستیم لذا موضع رهبری به نرمش قهرمانانه تغییر کرد.    حجت الاسلام یوسفی افزود: در زمان خاتمی همه تلاش کردند اختلاف بین رهبری، دولت و رئیس جمهور علنی و پذیرفته شود اما رهبری همه عملکرد دولت خاتمی خبیث را هم تایید کردند تا جایی که برای خبرگان هم سوال شد که چرا آقا از خاتمی هدایت می کنند.    وی اظهار داشت: امروز بنزین در کشور ما به یک معضل تبدیل شده است، سرمایه داری و بریز بپاس مسئولین، فیش های نجومی و ...نشان می دهد طی 40 سال نتوانسته ایم ساختارها را تغییر دهیم. رئیس جمهور اعلام کرد 3 دهک از 10 دهک مورد حمایت یارانه ای قرار نمی گیرند در حالی که همین 3 دهک بالا نیمی از 70 میلیارد دلار یارانه های انرژی را از آن خود کرده اند.   حجت الاسلام یوسفی تصریح کرد: 7 دهک باقیمانده که 18 میلیون خانوار هستند و 3 دهک مذکور که 7 میلیون خانوار خواهند بود جمعیت کشور را تشکل میدهند اما نیمی از یارانه های انرژی به جیب این سه دهک می رود.    وی گفت: دولت در شرایط کنونی بنزین را با ضرر به مردم عرضه می کند زیرا این محصول را در ازای نفت با قیمت گرانتری خریداری می کنند، اگر چه بر اساس اعلام سخنگوی دولت 60 درصد مردم خودرو ندارند.    حجت الاسلام یوسفی افزود: 30 میلیون وسیله نقلیه داریم و زمانی که آنها بنزین با لیتری 1000 تومان را استفاده کنند دولت متضررشده است! پولدارها به سرعت پولدار تر شده و 40 نفر از رتبه های برتر کنکور سال جاری از سرمایه داران بودند.   وی اظهار داشت: رسما اعلام می شود که 5 نفر از کابینه دولت بالای 1000 میلیارد سرمایه دارند و این همان مصداق نظام سرمایه داری است، این افراد حاکم بر جامعه می شوند، رسانه دارند و کسی نمی تواند علیه وزیر هزار میلیاردی در فضای مجازی حرف بزند زیرا با لودر از روی منتقدان رد می شوند.    حجت الاسلام یوسفی تصریح کرد: حاکمیت سرمایه داران بر کشور مشکلات زیادی به همراه دارد و عجایبی را از دروغ های مسئولین شاهدیم، مجلسی که امروز به بهانه عملیاتی نشدن طرح سه فوریتی تهدید به استعفا می کنند، آیا صندلی هایشان بخ خطر افتاده است  یا نگران مردم هستند؟     وی گفت: اگر مسئولین برای مردم ناراحت هستند، چرا زمانی که وزیر نفت به دنبال حذف کارت سوخت بود، هزینه سنگینی بر کشور تحمیل کرد و 150 هزار میلیارد ضرر حذف کارت سوخت را رقم زد مورد بازخواست قرار نگرفت؟ چرا قوه قضائیه صرفا به دنبال کسانی است که در بازپرداخت وام های خود مانده اند و سراغ وزیرانی که به کشور خسارت تحمیل کردند نمی رود؟    حجت الاسلام یوسفی با اشاره به اینکه امروز در انتخابات قدرت رقابت برای بی پول ها باقی نمانده است در حالی که کشور را افرادی حفظ کرده اند که سربند یا زهرا دارند، افزود:  متاسفانه امورات در دست پولدارها است و اولین کسانی که به دنبال آشفتگی ساختارها هستند همین عده خواهند بود.    وی اظهار داشت: نظر در دست کارشناسان است اما کارشناسان دو تابعیتی نظر دادند، امروز باید مراقب فتنه جدیدی مبنی بر این باشیم که اصلاح طلبان از زمان باز شدن اینترنت تلاش می کنند ما به استناد حرف آقا مجبوریم از رئیس جمهور دفاع کنیم و شکست ها به پای اصول گراها و ارزشی ها باشد و دور بعدی هم اصلاح طلبان حاکم شوند.    حجت الاسلام یوسفی تصریح کرد: رئیس جمهور در جلسه هیات دولت به گونه ای القا کردند که عموم به حمایت از وی برخاسته اند لذا باید تا پایان سال 98 مراقب این فتنه جدید بود زیرا به دنبال موج سواری در انتخابات مجلس هستند، همان کاری که در انتخابات ریاست جمهوری انجام داده و به بهانه سایه جنگ، دلار و ... رای آوردند.   وی گفت: عده ای در انتخابات مجلس به دنبال دور زدن جریان ارزشی در کشور هستند در حالی که ما باید به واقع بگوئیم نیروهای متدین در فهم دین مشکل دارند، زیرا به برخی احکام چسبیده و سایر احکام حاکمیتی از جمله روشنگری و بصیرت بخشی را رها کرده ایم، اگر ما 5 میلیون شخص سالم در کشور داشته باشیم تا پایان 4 سال باید به 25 میلیون نفر برسیم اما هر دوره کمتر می شویم.    حجت الاسلام یوسفی افزود: برخی صرفا اسم انقلابی بودن را یدک می کشند و در عمل اقدامی نمی کنند، ولایت مداری ها بدون پشتوانه است لذا اگر سیستم اقتصادی کشور حل نشود، با توجه به اینکه پایه پولی کشور از 240 به 2000 رسیده است باید منتظر شکسته شدن سد نقدینگی باشیم.    وی اظهار داشت: جامعه ما امروز غافل است و اگر خواص نبودند رهبری هم نمی توانست اقدامی انجام دهند و تقیه پیشه می کردند، درنتیجه عدم تغییر در تصمیمات به واسطه فشار و اعتراض، اعتبار بخشی به ساختار کشور و قانون و مشی مبتنی بر اخلاق و جوانمردی رهبری 3 عاملی است که باید بر اساس آن از مواضع رهبر معظم انقلاب درباره بنزین حمایت کرد.    نماینده ولی فقیه در سپاه البرز در خاتمه با اشاره به اینکه با بنزین 3 هزار تومانی قاچاق بنزین قطع نمی شود، تصریح کرد: مردم باید درباره قیمت بنزین توسط دولت اقناع می شدند، یک میلیون نفر با خودرو به تهران برای کار مراجعه می کنند اما امثال عارف ها اعلام کردند باید هزینه تهران را بالا ببریم تا گداها نتوانند وارد این کلانشهر شوند، امروز با این وضعیت گرانی بنزین، 30 درصد از این افراد، یعنی 35 هزار حاشیه نشینی که محل کار آنها تهران است باید با مترو تردد کنند در حالیکه زیر ساخت آن فراهم نیست.         </p>
      <p>انتهای پیام/</p>
    </article>
  </body>
</html>