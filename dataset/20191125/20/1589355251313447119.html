<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/cina-chcela-mat-agenta-v-australskom-parlamente-nasli-ho-mrtveho-v-hotely.html"/>
    <meta property="og:site_name" content="TREND.sk"/>
    <meta property="article:published_time" content="2019-11-25T20:30:00+00:00"/>
    <meta property="og:title" content="Čína chcela mať agenta v austrálskom parlamente. Našli ho mŕtveho v hoteli"/>
    <meta property="og:description" content="Obchodníkovi s autami za „službu“ mali ponúknuť milión austrálskych dolárov"/>
  </head>
  <body>
    <article>
      <h1>Čína chcela mať agenta v austrálskom parlamente. Našli ho mŕtveho v hoteli</h1>
      <address><time datetime="2019-11-25T20:30:00+00:00">25 Nov 2019, 20:30</time> by <a rel="author">TASR</a></address>
      <p>
        <b>Austrálsky premiér Scott Morrison v pondelok označil za „hlboko znepokojujúce“ podozrenia, že sa Čína pokúšala nasadiť svojho agenta do austrálskeho parlamentu. Informovala o tom agentúra AP.</b>
      </p>
      <p>Austrálska televízna stanica Nine Network v nedeľu odvysielala informáciu, podľa ktorej údajní čínski tajní agenti ponúkli melbournskému predajcovi luxusných vozidiel milión austrálskych dolárov, ak bude kandidovať za poslanca austrálskeho parlamentu.</p>
      <related>
        <a href="https://www.etrend.sk/ekonomika/dalsi-rusky-agent-v-kauze-skripal-maju-tretieho-podozriveho.html"/>
      </related>
      <p>Tridsaťdvaročného obchodníka menom Bo „Nick“ Zhao našli následne v marci tohto roku mŕtveho v hotelovej izbe. Údajne sa pred smrťou snažil obrátiť na ASIO, austrálsku kontrarozviedku. Polícii sa nepodarilo zistiť príčinu jeho smrti.</p>
      <p>„Vláda je absolútne odhodlaná chrániť Austrálčanov pred zasahovaním z cudzích krajín. Varoval by som pred akýmikoľvek predčasnými závermi v tejto záležitosti,“ povedal M. Morrison novinárom. Generálny riaditeľ bezpečnosti ASIO Mike Burgess označil podozrenia spojené s prípadom za vážne.</p>
      <p>„Činnosti nepriateľských cudzích spravodajských služieb stále predstavujú reálnu hrozbu pre našu krajinu a jej bezpečnosť. ASIO bude aj naďalej bojovať a zasahovať proti cudzím spravodajským činnostiam a špionáži v Austrálii,“ povedal M. Burgess.</p>
    </article>
  </body>
</html>