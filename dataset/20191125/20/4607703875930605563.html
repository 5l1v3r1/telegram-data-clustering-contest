<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tgspot.co.il/this-is-how-to-use-google-stadia-with-old-chromecast-ultra/"/>
    <meta property="og:site_name" content="TGspot"/>
    <meta property="article:published_time" content="2019-11-25T20:44:09+00:00"/>
    <meta property="og:title" content="עדכון ל-Chromecast Ultra מאפשר גישה למשחקי Stadia"/>
    <meta property="og:description" content="גוגל טרם החלה בהפצה רחבה של שירות המשחקים Stadia, אבל משתמשים הצליחו למצוא את הדרך לשחק בו גם דרך ה-Chromecast Ultra"/>
  </head>
  <body>
    <article>
      <h1>עדכון ל-Chromecast Ultra מאפשר גישה למשחקי Stadia</h1>
      <address><time datetime="2019-11-25T20:44:09+00:00">25 Nov 2019, 20:44</time> by <a rel="author" href="https://www.tgspot.co.il/author/yair/" target="_blank">יאיר מור</a></address>
      <p>שירות הזרמת המשחקים <a href="https://www.tgspot.co.il/tag/stadia/">Stadia (סטאדיה)</a> מבית גוגל (Google) אמנם כבר הושק, אבל מעט מאוד אנשים יכולים לגשת אליו, בשל מיעוט דגמי המכשירים הנתמכים כרגע. כך, למשל, גוגל מתגאה שהשירות זמין לכל טלוויזיה דרך דונגל ה-Chromecast Ultra שלה, אך למעשה רק יחידות של המכשיר שנכללו בערכת ההשקה מתחברות לשירות, בעוד יחידות קיימות אינן מכירות בקיומו.</p>
      <p>אך משתמשים רבים <a href="https://www.reddit.com/r/Stadia/search/?q=%22chromecast%20ultra%22&amp;restrict_sr=1">מדווחים </a>מאז ההשקה כי יש דרך פשוטה למדי לגרום למכשירי Chromecast Ultra שנרכשו בעבר להתחבר לשירות המשחקים החדש. לפי הפוסטים באתר הקהילות Raddit, ניתן להיכנס להגדרות המכשיר של ה-Chromecast Ultra באפליקציית Google Home, לצרף את המכשיר ל-Preview Program לגרסאות קושחה ניסיוניות, ואז לכפות עליו לאתחל את עצמו על ידי הכפתור המופיע בהגדרות או על ידי ניתוקו מהחשמל וחיבורו מחדש. לאחר ההדלקה הוא ימצא עדכון לגרסה מספר 1.42.180348 או 1.42.180518, ולאחר התקנתה יוכל להתחבר ל-Stadia.</p>
      <p>החדשות הרעות הן שכרגע, עדכון של מכשיר Chromecast ישן לא מספיק, מפני שהבקר היחיד שבעזרתו ניתן לשחק הוא עדיין זה שמגיע בערכת הנסיינים של Stadia. לכן, גם לאחר עדכון הקושחה אי אפשר לשחק מבלי להשיג בקר כזה – למרות שבגרסת השירות לדפדפן כרום ניתן להשתמש גם בבקרי קונסולות ה-Playstation (פלייסטיישן), Xbox (אקס-בוקס) ו-Switch (סוויץ').</p>
      <p>דבר נוסף שיש לשים אליו לב הוא כי מכשיר ה-Chromecast נוטה להתחמם מאוד בעת השימוש בשירות, ומשתמשים רבים מדווחים כי לא ניתן לשחק זמן רב ברצף ללא שהמכשיר יכבה את עצמו בשל התחממות יתר.</p>
    </article>
  </body>
</html>