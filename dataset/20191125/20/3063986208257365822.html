<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843462"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:32:00+00:00"/>
    <meta property="og:title" content="চাকরি দেওয়ার নামে প্রতারণা"/>
    <meta property="og:description" content="মৌলভীবাজারের কমলগঞ্জে ভাড়াটের কাছে বাসা ভাড়া ও চাকরি দেওয়ার নামে নেওয়া আড়াই লক্ষ টাকা চাইতে গিয়ে বাসার মালিক দুবাই প্রবাসী আক্তার উদ্দীন বাবু ও স্ত্রী লাঞ্ছিত হওয়ায় অভিযোগ উঠেছে। আজ সোমবার বিকালে শমসেরনগর সাংবাদিক সমিতির কার্যালয়ে সাংবাদিক সম্মেলন করে এ অভিযোগ তুলেছেন দুবাই প্রবাসী আক্তার উদ্দীন বাবু ও তার স্ত্রী ফারহানা জেসমিন। অপরদিকে অভিযুক্ত ভাড়াটে বিষয়টি অস্বীকার করেন। সংবাদ সম্মেলনে লিখিত বক্তব্যে দুবাই প্রবাসী আক্তার উদ্দীন বাবু বলেন, শমশেরনগর ইউনিয়নের শিংরাউলী গ্রামে অবস্থিত তার দোতলা বাসায় ভাড়াটে হিসাবে কুলাউড়া উপজেলার হাজীপুর গ্রামের আকলিম আলীর ছেলে লালনুর রহমান সপরিবারে গত বছর ওঠেন। তারপর বাসা ভাড়া নেওয়ার সুবাদে লালন নিজেকে প্রধানমন্ত্রীর সাথে পরিচয় ও সরকারের উচ্চ পর্যায়ে লোকজন তার পরিচিত বলে দাবি করে। প্রাইমারি স্কুলে চাকরি দিতে সাবেক প্রাথমিক শিক্ষা অধিদপ্তরের উচ্চ পদস্থ কর্মকর্তা আবু হেনা মোস্তফা কামালকে টাকা দেওয়ার নামে এককালীন নগদ দুই লক্ষ পঞ্চাশ হাজার প্রদান করেন বলে তিনি দাবি করেন। পাশাপাশি চাকরির জন্য স্বামীর অনুমতি লাগবে বলে প্রধানমন্ত্রীর নির্দেশনা রয়েছে এবং সে কাগজ ঊর্ধ্বতন অফিসে জমা দিতে…"/>
  </head>
  <body>
    <article>
      <h6 class="kicker">কমলগঞ্জে সংবাদ সম্মেলনে দুবাই প্রবাসীর অভিযোগ</h6>
      <h1>চাকরি দেওয়ার নামে প্রতারণা</h1>
      <address><time datetime="2019-11-25T20:32:00+00:00">25 Nov 2019, 20:32</time> by <a rel="author">কমলগঞ্জ (মৌলভীবাজার) সংবাদদাতা</a></address>
      <p>মৌলভীবাজারের কমলগঞ্জে ভাড়াটের কাছে বাসা ভাড়া ও চাকরি দেওয়ার নামে নেওয়া আড়াই লক্ষ টাকা চাইতে গিয়ে বাসার মালিক দুবাই প্রবাসী আক্তার উদ্দীন বাবু ও স্ত্রী লাঞ্ছিত হওয়ায় অভিযোগ উঠেছে।</p>
      <p>আজ সোমবার বিকালে শমসেরনগর সাংবাদিক সমিতির কার্যালয়ে সাংবাদিক সম্মেলন করে এ অভিযোগ তুলেছেন দুবাই প্রবাসী আক্তার উদ্দীন বাবু ও তার স্ত্রী ফারহানা জেসমিন। অপরদিকে অভিযুক্ত ভাড়াটে বিষয়টি অস্বীকার করেন।</p>
      <p>সংবাদ সম্মেলনে লিখিত বক্তব্যে দুবাই প্রবাসী আক্তার উদ্দীন বাবু বলেন, শমশেরনগর ইউনিয়নের শিংরাউলী গ্রামে অবস্থিত তার দোতলা বাসায় ভাড়াটে হিসাবে কুলাউড়া উপজেলার হাজীপুর গ্রামের আকলিম আলীর ছেলে লালনুর রহমান সপরিবারে গত বছর ওঠেন। তারপর বাসা ভাড়া নেওয়ার সুবাদে লালন নিজেকে প্রধানমন্ত্রীর সাথে পরিচয় ও সরকারের উচ্চ পর্যায়ে লোকজন তার পরিচিত বলে দাবি করে। প্রাইমারি স্কুলে চাকরি দিতে সাবেক প্রাথমিক শিক্ষা অধিদপ্তরের উচ্চ পদস্থ কর্মকর্তা আবু হেনা মোস্তফা কামালকে টাকা দেওয়ার নামে এককালীন নগদ দুই লক্ষ পঞ্চাশ হাজার প্রদান করেন বলে তিনি দাবি করেন। পাশাপাশি চাকরির জন্য স্বামীর অনুমতি লাগবে বলে প্রধানমন্ত্রীর নির্দেশনা রয়েছে এবং সে কাগজ ঊর্ধ্বতন অফিসে জমা দিতে হবে বলে কৌশলে দেড় শ টাকার একটি সাদা স্ট্যাম্পেও তার কাছ হতে স্বাক্ষর করিয়ে নেন ভাড়াটে লালনুর।</p>
      <p>লিখিত বক্তব্যে আরো বলেন, মাসিক ৪ হাজার টাকা বাসা ভাড়া নেওয়ার শর্ত পূরণ করেও গত ৮ মাস যাবত লালন বাসা ভাড়া পরিশোধ করেনি। রবিবার আমি ও আমার স্ত্রী বাসায় গিয়ে লালনের কাছে বকেয়া ভাড়া ও চাকরির জন্য নেওয়া টাকা ফেরত দিতে দাবি করি। এ সময় লালন উত্তেজিত হয়ে আমাকে আক্রমণ করে। তাকে বাধা দিলে আমার স্ত্রীকেও ধাক্কা দিয়ে টানা হেঁচড়া করে লাঞ্চিত করে। বিষয়টি স্থানীয় ইউপি সদস্য শেখ রায়হান ফারুক, শমসেরনগর ইউপি চেয়ারম্যান জুয়েল আহমদ ও শমসেরনগর পুলিশ ফাঁড়ির ইনচার্জকে ফোনে জানালে তারা ঘটনাস্থলে এসে চেয়ারম্যান ও ইউপি সদস্য বাসা তালাবদ্ধ করে রাখেন। লালন বাসার ভাড়া ও প্রতারণা করে নেওয়া দুই লক্ষ পঞ্চাশ হাজার টাকা দিতে নানা টালবাহানা এবং প্রবাসীকে নানাভাবে হয়রানির চেষ্টায় লিপ্ত বলে দাবি করেন।</p>
      <p>অভিযোগ বিষয়ে জানতে চাইলে মুঠোফোনে লালনুর রহমান বলেন, বাসার মালিক আক্তার উদ্দীন বাবু বাসার কাজ করানোর জন্য আমার কাছ থেকে আড়াই লক্ষ টাকা ধার নেয়। টাকা না দিয়ে বাসায় এসে আমাকে ও আমার ছেলেকে মারধোর করে লুটপাট করেছে। বর্তমানে মৌলভীবাজার হাসপাতালে চিকিৎসাধীন আছেন বলে তিনি জানান।</p>
      <p>শমসেরনগর ইউপি চেয়ারম্যান জুয়েল আহমদ বলেন, পুলিশ আমাকে খবর দিলে ঘটনাস্থলে গিয়ে বাসা তালাবদ্ধ করে রাখি।</p>
    </article>
  </body>
</html>