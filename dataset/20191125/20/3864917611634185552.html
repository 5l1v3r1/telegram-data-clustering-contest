<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825218-ukraina-hoce-rozsirenna-predstavnictva-v-radbezi-oon-ta-vidmovi-vid-prava-veto.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T20:37:00+00:00"/>
    <meta property="og:title" content="Україна хоче розширення представництва в Радбезі ООН та відмови від &quot;права вето&quot;"/>
    <meta property="og:description" content="Україна виступає за ширше представництво східноєвропейських держав у Раді Безпеки ООН та поступову відмову від використання &quot;права вето&quot;."/>
  </head>
  <body>
    <article>
      <h1>Україна хоче розширення представництва в Радбезі ООН та відмови від "права вето"</h1>
      <h2>Україна виступає за ширше представництво східноєвропейських держав у Раді Безпеки ООН та поступову відмову від використання "права вето".</h2>
      <address>
        <time datetime="2019-11-25T20:37:00+00:00">25 Nov 2019, 20:37</time>
      </address>
      <p>Як передає власний кореспондент Укрінформу в Нью-Йорку, про це в понеділок заявив постійний представник України при ООН Володимир Єльченко під час засідання Генасамблеї ООН, присвяченій реформуванню Радбезу.</p>
      <p>"Ми категорично наполягаємо на тому, щоб принаймні одне додаткове місце було надано Східноєвропейській групі в категорії обраних членів", - сказав він, наголосивши, що "наша група є однією з найменш представлених серед непостійних членів Ради Безпеки. У нас є лише одне місце для 22 країн-членів <b><a href="https://www.ukrinform.ua/tag-oon">ООН</a></b>".</p>
      <p>Єльченко також висловив переконання в тому, що "жодна реформа не буде завершена без серйозного перегляду ролі вето в роботі Ради Безпеки". "Ми виступаємо за припинення «права вето» й рішуче підтримуємо всі ініціативи, спрямовані на обмеження його використання", - заявив представник України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2818826-ak-v-oon-uhvaluvalasa-rezolucia-sodo-dotrimanna-prav-ludini-v-krimu.html">Як в ООН ухвалювалася резолюція щодо дотримання прав людини в Криму</a>
      </blockquote>
      <p>Він нагадав про спільний лист України та Грузії від 23 травня цього року, адресований співголовам міжурядових переговорів щодо реформи Радбезу та поширений як офіційний документ Генасамблеї ООН. У листі, зокрема, сказано, що "право вето" має бути обмежене, коли постійний член бере участь у конфлікті чи ситуації, що розглядається, і, отже, не може використовувати своє права голосу неупереджено через конфлікт інтересів.</p>
      <p>Єльченко також висловив жаль з приводу того, що досі не повідомлено про те, коли буде відновлено міжурядові переговори щодо реформи Ради Безпеки, хоча у своєму рішенні від 25 червня цього року Генеральна Асамблея "чітко заявила, що процес слід продовжувати негайно". Також досі не відомо, хто головуватиме на міжурядових переговорах і як буде організовано сам процес, зазначив представник України.</p>
      <p>"На наш глибокий жаль, - додав він, - існує невелика, але не незначна група держав, котрі замість підтримки ідеї реформи Радбезу воліли б зберегти статус-кво".</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2818587-krimski-batalii-predstavnik-rosii-pogrozuvav-clenam-komitetu-oon.html">"Кримські" баталії: представник Росії погрожував членам комітету ООН</a>
      </blockquote>
      <p>Як відомо, до складу Ради Безпеки ООН входять 15 країн-членів — 5 постійних і 10 непостійних, які обираються Генеральною Асамблеєю ООН на два роки (по п’ять щороку). Країни Східної Європи в Радбезі представляє лише один непостійний член. Росія є постійним членом. П’ять «великих» країн - Велика Британія, Китай, Росія, США і Франція — мають «право вето», тобто можуть заблокувати будь-яке рішення Радбезу, чим постійно користується РФ при розгляді питань, пов’язаних з її агресією проти України. Україна неодноразово виступала із пропозицією <b><a href="https://www.ukrinform.ua/rubric-polytics/2462832-ukraina-napolagae-na-reformi-rb-oon-z-obovazkovim-obmezennam-prava-veto.html">обмежити «право вето» в РБ.</a></b></p>
    </article>
  </body>
</html>