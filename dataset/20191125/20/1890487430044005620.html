<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521290-z-mosnovskeho-letiste-v-ostrave-bude-letat-pravidelna-linka-do-varsavy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T20:23:07+00:00"/>
    <meta property="og:title" content="Z mošnovského letistě v Ostravě bude létat pravidelná linka do Varšavy"/>
    <meta property="og:description" content="Polský letecký dopravce LOT zahájí příští rok na jaře nové pravidelné spojení z mošnovského Letiště Leoše Janáčka Ostrava do Varšavy. Od 30. března 2020 nabídne LOT 5 letů týdně v časech, které umožní snadný přestup na další spoje do Evropy, Asie a..."/>
  </head>
  <body>
    <article>
      <h1>Z mošnovského letistě v Ostravě bude létat pravidelná linka do Varšavy</h1>
      <address><time datetime="2019-11-25T20:23:07+00:00">25 Nov 2019, 20:23</time> by <a rel="author">msk.cz</a></address>
      <p>
        <b>Polský letecký dopravce LOT <a href="https://www.kurzy.cz/obec/zahaji/">zahájí</a> příští rok na jaře nové pravidelné spojení z mošnovského Letiště Leoše Janáčka <a href="https://www.kurzy.cz/obec/ostrava/">Ostrava</a> do Varšavy. Od 30. března <a href="https://www.kurzy.cz/finance/2020/">2020</a> nabídne LOT 5 letů týdně v časech, které umožní snadný přestup na další spoje do <a href="https://www.kurzy.cz/tema/evropa/">Evropy</a>, Asie a Severní Ameriky. Díky spojení s varšavským hubem získají cestující z Ostravy, ať už turisté nebo obchodní cestující, přístup k více než 111 destinacím.</b>
      </p>
      <p>LOT tak bude jedinou tradiční leteckou společností provozující <a href="https://www.kurzy.cz/obec/lety-okres-praha-zapad/">lety</a> z třetího největšího města Česka. <a href="https://www.kurzy.cz/obec/lety-okres-praha-zapad/">Lety</a> na této trase budou obsluhovat letadla Bombardier Q400 a Embraer 170/175, na jejichž palubách se nachází 70 až 82 sedadel ve třech cestovních třídách.</p>
      <p><i>„Od března příštího roku získají obyvatelé <a href="https://regiony.kurzy.cz/kraj/moravskoslezsky/">Moravskoslezského kraje</a> nové spojení, díky němuž budou mít cestující z a do Ostravy možnost letět do více než 111 zajímavých destinací. Letový řád je připraven tak, aby umožnil cestujícím z Polska a četných letišť v regionu rychlý a pohodlný přestup ve Varšavě na <a href="https://www.kurzy.cz/obec/lety-okres-praha-zapad/">lety</a> do Ostravy. Opačným směrem, cestou z Ostravy LOT zajišťuje svým cestujícím přístup k rychlým přestupům na Chopinově letišti na evropské linky mimo jiné do <a href="https://www.letenky-1.cz/letypg_PRG_BRU-brusel/letenky.htm">Bruselu</a>, <a href="https://www.letenky-1.cz/letypg_PRG_PAR-pariz/letenky.htm">Paříže</a>, Amsterdamu a Düsseldorfu. Cestující získají také možnost využít dálkové <a href="https://www.kurzy.cz/obec/lety-okres-praha-zapad/">lety</a> například do USA, Kanady a do Asie - Singapuru a Soulu</i>,“ uvedl <b>člen představenstva LOT Polish Airlines Stefan Malczewski </b>s tím, že od září se pak předpokládá navýšení rotací na dvakrát denně.</p>
      <p>Upřesnil, že vloni LOT přepravil rekordní počet cestujících – přes 8,9 milionu, což je o 2 miliony pasažérů více než v roce 2017. Letos polský dopravce plánuje přepravit 10 milionů cestujících. LOT má v současné době každý den ve vzduchu téměř 90 moderních letadel, ve svém letovém řádu 111 spojů na třech světadílech.</p>
      <p><i>„Jsem rád, že se <a href="https://regiony.kurzy.cz/kraj/moravskoslezsky/">Moravskoslezskému kraji</a> a společnosti Letiště <a href="https://www.kurzy.cz/obec/ostrava/">Ostrava</a> podařilo přesvědčit významného leteckého dopravce o tom, že mošnovské letiště je svými parametry, vybavením i polohou dobrým místem pro pravidelné letecké linky. Potřebujeme pravidelné letecké pojení s významným mezinárodním dopravním uzlem, který by zlepšil <a href="https://www.kurzy.cz/doprava/">dopravní</a> dostupnost regionu. Jen tak udržíme v kraji dnešní investory a přilákáme nové,“ </i>řekl <b>hejtman <a href="https://regiony.kurzy.cz/kraj/moravskoslezsky/">Moravskoslezského kraje</a> Ivo Vondrák.</b></p>
      <p><a href="https://regiony.kurzy.cz/kraj/moravskoslezsky/">Moravskoslezský kraj</a> nebude pokračovat v hledání dopravce v závazku veřejné služby na linky Mnichov a Vídeň, ale soustředí se na spolupráci s LOT.</p>
      <p><i>„P</i><i>ro manažery, obchodníky, ajťáky, vědce, sportovce ale i turisty potřebujeme pravidelné letecké spojení do destinace, ze které je možné se dostat do celého světa. Varšava takovým místem bezesporu je a s plánovaným rozvojem nového letiště její význam ještě poroste. A společnost LOT, která je členem Star Aliance, navíc nabídne jednoduchý a garantovaný přestup na jednu letenku, což jistě ocení všichni cestující,“ </i>dodal <b>náměstek hejtmana Jakub Unucka</b>.</p>
      <p>Mošnovské letiště dál počítá s rozvojem charterových letů <i>(loni odbavilo do 23 destinací rekordní počet cestujících - 377 936)</i>, důležitou kapitolou je rozvoj nákladního carga. „<i>Hlavní úkol pro management letiště je charterová <a href="https://www.kurzy.cz/doprava/">doprava</a> a nákladní cargo. Proto budou prostředky původně plánované do podpory linek do Vídně a do Mnichova investovány do rozvoje infrastruktury letiště,“ </i>konstatoval náměstek hejtmana Jakub Unucka.</p>
      <p><b><a href="https://www.letenky-1.cz/">Letenky</a></b> na nové spojení <a href="https://www.kurzy.cz/obec/ostrava/">Ostrava</a>-Varšava jsou dostupné ve všech prodejních kanálech, mimo jiné na webových stránkách www.lot.com, v kontaktních centrech LOT, kancelářích LOT Travel a v cestovních agenturách.</p>
      <p>
        <b>
          <u>Letový řád platný od 30. 3. <a href="https://www.kurzy.cz/finance/2020/">2020</a>:</u>
        </b>
      </p>
      <p><b>LO 501 WAW-OSR</b> 11:50-12:50 pondělí, čtvrtek, sobota</p>
      <p><b>LO 502 OSR-WAW</b> 13:25-14:30 pondělí, čtvrtek, sobota</p>
      <p><b>LO 503 WAW-OSR</b> 15:30-16:30 úterý, <a href="https://www.kurzy.cz/obec/patek/">pátek</a></p>
      <p><b>LO 504 OSR-WAW</b> 17:05-18:10 úterý, <a href="https://www.kurzy.cz/obec/patek/">pátek</a></p>
      <p>25. listopadu 2019</p>
      <related>
        <h4>Příbuzné stránky</h4>
        <a href="https://www.kurzy.cz/tema/1287850.html"/>
        <a href="https://rejstrik-firem.kurzy.cz/22902163/letejme-z-ostravy-o-s/"/>
        <a href="https://rejstrik-firem.kurzy.cz/22902163/letejme-z-ostravy-os/vztahy/"/>
        <a href="https://www.kurzy.cz/tema/detail/smartwings-zavadi-z-ostravy-13-novych-pravidelnych-linek-891427.html"/>
        <a href="https://rejstrik-firem.kurzy.cz/22902163/letejme-z-ostravy-os/nazory-diskuze-forum/"/>
        <a href="https://rejstrik-firem.kurzy.cz/22902163/letejme-z-ostravy-os/predmety-podnikani-historie/"/>
        <a href="https://rejstrik-firem.kurzy.cz/26523256/sportovni-klub-myson-ostrava-z-s/"/>
        <a href="https://rejstrik-firem.kurzy.cz/rejstrik-firem/DO-22902163-letejme-z-ostravy-o-s/"/>
        <a href="https://regiony.kurzy.cz/katastr/o3183785/mapa/"/>
        <a href="https://regiony.kurzy.cz/katastr/o3162311/mapa/"/>
        <a href="https://regiony.kurzy.cz/ostrava/keramicka/187-6/obchodni-rejstrik-osoby-vypis/"/>
        <a href="https://regiony.kurzy.cz/katastr/o3173101/stats/"/>
      </related>
    </article>
  </body>
</html>