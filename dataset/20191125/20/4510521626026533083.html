<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/galati/incendiu-intr-un-apartament-bloc-galati-18-persoane-fiind-evacuate-trei-persoane-fost-intoxicate-fum-alta-suferit-atac-panica-foto-video-1_5ddc3a2a5163ec427169f788/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T20:35:39+00:00"/>
    <meta property="og:title" content="Incendiu într-un apartament de bloc din Galaţi, 18 persoane fiind evacuate; trei persoane au fost intoxicate cu fum, o alta a suferit un atac de panică - FOTO, VIDEO"/>
    <meta property="og:description" content="Optsprezece persoane au fost evacuate, luni seară, dintr-un bloc din Galaţi, după ce un incendiu a izbucnit într-una dintre locuinţe. Trei persoane au fost intoxicate cu fum, iar o alta a suferit un atac de panică."/>
  </head>
  <body>
    <article>
      <h1>Incendiu într-un apartament de bloc din Galaţi, 18 persoane fiind evacuate; trei persoane au fost intoxicate cu fum, o alta a suferit un atac de panică - FOTO, VIDEO</h1>
      <address><time datetime="2019-11-25T20:35:39+00:00">25 Nov 2019, 20:35</time> by <a rel="author">News.ro</a></address>
      <h4>Optsprezece persoane au fost evacuate, luni seară, dintr-un bloc din Galaţi, după ce un incendiu a izbucnit într-una dintre locuinţe. Trei persoane au fost intoxicate cu fum, iar o alta a suferit un atac de panică.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/bucuresti/mall-ul-sun-plaza-evacuat-incendiu-parcarea-subterana-video-1_5dda999c5163ec42715d5d7c/index.html"/>
      </related>
      <p>Potrivit purtătorului de cuvânt al Inspectoratului pentru Situaţii de Urgenţă (ISU) Galaţi, Eugen Chiriţă, pompierii au fost solicitaţi să stingă un incendiu care cuprinsese un apartament din municipiul Galaţi. Acolo au foat mobilizate două autospeciale, o autoscară şi ambulanţa SMURD de la Detaşamentul de Pompieri Galaţi, precum şi o ambulanţă SAJ.</p>
      <p>Din cauza degajărilor masive de fum pe casa scării şi mai ales la exteriorul blocului, au fost evacuate 18 persoane.</p>
      <figure>
        <img src="https://adevarul.ro/assets/adevarul.ro/MRImage/2019/11/25/5ddc3aad5163ec427169fab9/627x0.png"/>
      </figure>
      <p>Trei persoane în vârstă au fost intoxicate cu fum, iar ambulanţa SAJ acorda îngrijiri pentru o altă persoană care a suferit un atac de panică.</p>
      <p>Temperatura ridicată a degradat tâmplăria pvc deasupra apartamentului unde a izbucnit incendiul, iar fumul gros a ajuns până la etajul 4.</p>
      <p>Pompierii au intervenit pentru stingerea incendiului.</p>
      <p>Cauza probabilă a fost stabilită ca fiind efectul termic produs de un calorifer defect. Uleiul fierbinte care s-a scurs din calorifer a intrat în contact cu materialele textile aflate în dormitor, iar incendiul a distrus întreaga încăpere şi a fost degradat restul apartamentului.</p>
      <hr/>
    </article>
  </body>
</html>