<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/amnesty-international-cere-eliberarea-a-doi-barbati-care-au-denuntat-o-retea-de-pedofilie_1406683.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T20:49:54+00:00"/>
    <meta property="og:title" content="Amnesty International CERE eliberarea a doi bărbaţi care AU DENUNȚAT o reţea de pedofilie"/>
    <meta property="og:description" content="Amnesty International a cerut luni ca serviciile de securitate afgane să elibereze doi apărători ai drepturilor omului închişi după ce au..."/>
  </head>
  <body>
    <article>
      <h1>Amnesty International CERE eliberarea a doi bărbaţi care AU DENUNȚAT o reţea de pedofilie</h1>
      <address><time datetime="2019-11-25T20:49:54+00:00">25 Nov 2019, 20:49</time> by <a rel="author">Maria Stan</a></address>
      <p>Amnesty International a cerut luni ca serviciile de securitate afgane să elibereze doi apărători ai drepturilor omului închişi după ce au denunţat existenţa unei presupuse reţea de pedofilie căreia i-ar fi căzut victime sute de băieţi, relatează AFP.</p>
      <p>Musa Mahmudi şi Ehsanullah Hamidi au fost reţinuţi joi de către Directoratul Naţional al Securităţii (NDS), serviciile de informaţii afgane, în contextul în care ei urmau să aibă o întâlnire cu ambasadorul Uniunii Europene la Kabul, conform Amnesty.</p>
      <p>Cei doi au primit ameninţări de la responsabili locali ai provinciei situate la sud de Kabul, după ce au acordat interviuri, în special pentru cotidianul britanic The Guardian, denunţând "existenţa unei reţele de pedofilie" în provincia Logar, la frontiera cu provincia capitalei Kabul, precizează Amnesty.</p>
      <p>Purtătorul de cuvânt al guvernatorului provinciei Logar, Didar Lawang, a confirmat pentru AFP arestarea lui Musa Mahmudi, invocând "raportul pe care el l-a difuzat în presă".</p>
      <p>Potrivit acestuia, "populaţia din Logar a cerut guvernului să îl aresteze şi să îl interogheze în legătură cu existenţa unei reţele de pedofilie în şcoli".</p>
      <p>Amnesty a cerut eliberarea imediată a celor doi bărbaţi. "În loc de a-i pedepsi pentru că au dezvăluit aceste fapte oribile, autorităţile ar trebuie să le laude munca şi să îi supună pe presupuşii vinovaţi (de aceste acte) la procese juste", a denunţat Samira Hamidi, o responsabilă a organizaţiei pentru Asia de Sud.</p>
      <p>Agresiunile sexuale ar fi afectat peste 500 de băieţi şcolarizaţi în Logar, conform informaţiilor publicate de The Guardian. Peste 100 de înregistrări video au fost publicate online pe Facebook, a precizat cotidianul britanic, adăugând că există familii care şi-au ucis fiii, ale căror trăsături au fost recunoscute.</p>
      <p>Mahmudi a acuzat profesori, directori de şcoli şi oficiali locali.</p>
      <p>NDS şi biroul ambasadorului Uniunii Europene la Kabul nu au răspuns întrebărilor AFP legate de acest subiect.</p>
      <p>Afganistanul, arătat mult timp cu degetul pentru legislaţia laxă la acest capitol, a introdus în Codul Penal în 2017 dispoziţii pentru a incrimina abuzurile faţă de minori.</p>
      <p>Această lege a venit după publicarea de către unele media, printre care şi AFP, de informaţii despre 'bacha bazi', o practică ce constă în a întreţine băieţi pre-puberi, uneori machiaţi şi travestiţi, pentru a fi transformaţi în dansatori şi sclavi sexuali.</p>
      <p>Conform Amnesty, Mahmudi s-a declarat îngrijorat că este supravegheat şi că ar fi primit ameninţaţi cu moartea pentru că a "dezonorat populaţia Logarului"</p>
    </article>
  </body>
</html>