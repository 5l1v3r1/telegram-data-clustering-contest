<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/licenziato-ristorante-minaccia-coltello-1.4905504"/>
    <meta property="og:site_name" content="La Nazione"/>
    <meta property="article:published_time" content="2019-11-25T20:49:00+00:00"/>
    <meta property="og:title" content="Entra nel ristorante e minaccia tutti con un coltello. Panico a Sesto Fiorentino"/>
    <meta property="og:description" content="L'episodio all'ora di pranzo. In tanti, in un primo momento, hanno temuto un attentato"/>
  </head>
  <body>
    <article>
      <h1>Entra nel ristorante e minaccia tutti con un coltello. Panico a Sesto Fiorentino</h1>
      <address>
        <time datetime="2019-11-25T20:49:00+00:00">25 Nov 2019, 20:49</time>
      </address>
      <p>Firenze, 25 novembre 2019 - Attimi di paura all’ora di pranzo al centro commerciale di via Petrosa, a Sesto Fiorentino. <b>All’interno del ristorante giapponese </b>presente al primo piano del complesso <b>un uomo </b>avrebbe infatti improvvisamente brandito un <b>coltello, iniziando a minacciare il personale e i commensali</b>. L’uomo, di origini asiatiche, inveiva nella sua lingua madre. In tanti hanno temuto un attentato e si è così <b>scatenato il panico, </b>complice anche la grande quantità di persone presente a quell’ora nell’area ristoranti, nella vicina galleria commerciale e all’Ipercoop situata al piano terra.</p>
      <p>Sul posto sono intervenuti in forze i carabinieri e la Misericordia di Sesto Fiorentino. L’uomo è stato bloccato da due pattuglie e ricondotto pian piano alla calma, prima di essere portato via. Solo a questo punto si è capito, grazie anche alle spiegazioni del personale del ristorante, che si trattava di un ex dipendente del locale che si era dimesso alcuni mesi fa. Proprio questo episodio, unito ad alcuni problemi personali, lo avrebbe portato a perdere la testa, tanto da spingerlo a raggiungere il ristorante e a minacciare i colleghi e gli altri presenti.</p>
      <p>Sull’episodio sono comunque <b>in corso ulteriori accertamenti</b> per cercare di capire meglio la dinamica dell’accaduto.</p>
      <p>"Mi dispiace veramente molto per l’accaduto – ha commentato <b>Aldo Cursano, titolare del locale </b>– e per la bruttissima avventura capitata ai nostri clienti e al personale. Siamo rimasti tutti basiti perché eravamo convinti che questo nostro dipendente fosse tornato a casa, nel suo Paese natale, in Bangladesh. Si era dimesso molti mesi fa, dicendo che voleva lasciare l’Italia e da allora non avevamo più avuto sue notizie. Finché è stato con noi gli siamo sempre stati vicini e non sappiamo cosa sia successo dopo, né perché fosse fuori di sé. Dispiace anche che non sia stato fermato prima, al suo ingresso nel centro commerciale, e che sia riuscito a raggiungere il locale, creando il panico".</p>
      <p>© Riproduzione riservata</p>
    </article>
  </body>
</html>