<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/diethni/se-exelixi-i-diaboyleysi-anastasiadi-akintzi-ypo-ton-gkoyteres-sto-berolino"/>
    <meta property="og:site_name" content="The Pressroom"/>
    <meta property="article:published_time" content="2019-11-25T20:14:10+00:00"/>
    <meta property="og:title" content="Σε εξέλιξη η διαβούλευση Αναστασιάδη - Ακιντζί υπό τον Γκουτέρες στο Βερολίνο"/>
    <meta property="og:description" content="Κυπριακό: Ξεκίνησε στο Βερολίνο το τριμερές δείπνο εργασιών για το Κυπριακό, μεταξύ του Γενικού Γραμματέα του ΟΗΕ Αντόνιο Γκουτέρες, του Προέδρου Νίκου Αναστασιάδη και του κατοχικού ηγέτη, Μουσταφά Ακιντζί. Σε ανάρτηση στον λογαριασμό του στο twitter, ο κ. Προδρόμου αναφέρει ότι ο Πρόεδρος Αναστασιάδης είχε συνάντηση με τον ΓΓ του ΟΗΕ Αντόνιο Γκουτέρες. Αυτή τη στιγμή εξελίσσεται το δείπνο που παραθέτει ο ΓΓ στον Πρόεδρο Αναστασιάδη και τον Τουρκοκύπριο ηγέτη Μουσταφά Ακιντζί και η συζήτηση για τη συνέχεια, με στόχο μια συνολική λύση του Κυπριακού, καταλήγει."/>
  </head>
  <body>
    <article>
      <h1>Σε εξέλιξη η διαβούλευση Αναστασιάδη - Ακιντζί υπό τον Γκουτέρες στο Βερολίνο</h1>
      <address>
        <time datetime="2019-11-25T20:14:10+00:00">25 Nov 2019, 20:14</time>
      </address>
      <p>
        <b><a href="https://www.thepressroom.gr/tags/kypriako">Κυπριακό</a>: Ξεκίνησε στο Βερολίνο το τριμερές δείπνο εργασιών για το Κυπριακό, μεταξύ του Γενικού Γραμματέα του ΟΗΕ <a href="https://www.thepressroom.gr/tags/antonio-gkoyteres">Αντόνιο Γκουτέρες</a>, του Προέδρου <a href="https://www.thepressroom.gr/tags/nikos-anastasiadis">Νίκου Αναστασιάδη</a> και του κατοχικού ηγέτη, <a href="https://www.thepressroom.gr/tags/akintzi">Μουσταφά Ακιντζί.</a></b>
      </p>
      <p>Σε ανάρτηση στον λογαριασμό του στο twitter, ο κ. Προδρόμου αναφέρει ότι ο Πρόεδρος Αναστασιάδης είχε συνάντηση με τον ΓΓ του ΟΗΕ Αντόνιο Γκουτέρες. Αυτή τη στιγμή εξελίσσεται το δείπνο που παραθέτει ο ΓΓ στον Πρόεδρο Αναστασιάδη και τον Τουρκοκύπριο ηγέτη Μουσταφά Ακιντζί και η συζήτηση για τη συνέχεια, με στόχο μια συνολική λύση του Κυπριακού, καταλήγει.</p>
      <p>Ο Κύπριος Πρόεδρος και ο κατοχικός ηγέτης θα έχουν με τον ΓΓ του ΟΗΕ, χωριστά, εικοσάλεπτα τετ-α-τετ και αμέσως μετά ο κ. Γκουτέρες αναμένεται σύντομη δήλωση για την εξέλιξη των διαδικασιών στο Κυπριακό.</p>
      <h3>Η Βρετανία και Γαλία καλωσορίζουν την αποψινή τριμερή συνάντηση</h3>
      <p>Το <b>Ηνωμένο Βασίλειο</b> καλωσορίζει την αποψινή τριμερή συνάντηση του Βερολίνου, με δήλωση εκπροσώπου του Foreign Office το βράδυ της Δευτέρας, σημειώνοντας πως θα συνεχίζει να υποστηρίζει τις προσπάθειες για μια διαρκή λύση.</p>
      <p><b>«Καλωσορίζουμε την πρωτοβουλία του Γενικού Γραμματέα των Ηνωμένων Εθνών να συγκαλέσει τριμερή συνάντηση με τους ηγέτες της ελληνοκυπριακής και της τουρκοκυπριακής κοινότητας τη Δευτέρα 25 Νοεμβρίου»</b>, σημειώνει ο εκπρόσωπος του βρετανικού Υπουργείου Εξωτερικών.</p>
      <p><b>«Θα συνεχίσουμε να υποστηρίζουμε τις προσπάθειες προς μία διαρκή λύση βασισμένη σε μια δικοινοτική, διζωνική ομοσπονδία με πολιτική ισότητα, όπως περιγράφεται στα σχετικά ψηφίσματα του Συμβουλίου Ασφαλείας»</b>, αναφέρει η δήλωση του εκπροσώπου του βρετανικού Υπουργείου Εξωτερικών.</p>
      <p>Και το <b>Παρίσι </b>χαιρετίζει την πραγματοποίηση της τριμερούς συνάντησης στο Βερολίνο και ενθαρρύνει τις πλευρές να κάνουν τα απαραίτητα βήματα με ένα εποικοδομητικό πνεύμα και σε πνεύμα συμβιβασμού, κάτι που θα επιτρέψει την επανέναρξη μιας διαπραγματευτικής διαδικασίας προσανατολισμένης στην επίτευξη αποτελεσμάτων.</p>
      <p>Σε ανακοίνωση του γαλλικού Υπουργείου Εξωτερικών αναφέρεται πως <b>«χαιρετίζουμε την πραγματοποίηση στο Βερολίνο, στις 25 Νοεμβρίου, της τριμερούς συνάντησης μεταξύ του ΓΓ του ΟΗΕ και των ηγετών της ε/κ και της τ/κ κοινότητας».</b></p>
      <p><b>«Ενθαρρύνουμε τις πλευρές να κάνουν τα απαραίτητα βήματα, σε ένα πνεύμα συμβιβασμού και με εποικοδομητικό πνεύμα, κάτι που θα επιτρέψει την επανέναρξη μιας διαπραγματευτικής διαδικασίας προσανατολισμένης στην επίτευξη αποτελεσμάτων για την επίλυση του κυπριακού προβλήματος, στη βάση των σχετικών ψηφισμάτων του Συμβουλίου Ασφαλείας των ΗΕ»</b>, επισημαίνει το γαλλικό ΥΠΕΞ.</p>
      <p>ΠΗΓΗ: philenews.com</p>
    </article>
  </body>
</html>