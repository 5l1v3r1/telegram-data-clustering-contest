<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/giryonis-katerreyse-i-gefyra-sto-xaraki-dyskoli-i-katastasi-sti-rodo/2923235/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T20:00:01+00:00"/>
    <meta property="og:title" content="Γηρυόνης: Κατέρρευσε η γέφυρα στο Χαράκι! Δύσκολη η κατάσταση στη Ρόδο"/>
    <meta property="og:description" content="Ο “Γηρυόνης” έχει μετατρέψει τους δρόμους σε απέραντους χειμάρρους και στη Ρόδο. Δίπλωσε στη μέση η γέφυρα στο Χαράκι που είχε καταστραφεί από προηγούμενη βροχόπτωση. Για ώρες κομμένη στα δύο η Ρόδος από υπερχείλιση του ποταμού στη Μαλώνα Κλειστά θα μείνουν και την Τρίτη τα σχολεία στο νησί."/>
  </head>
  <body>
    <article>
      <h1>Γηρυόνης: Κατέρρευσε η γέφυρα στο Χαράκι! Δύσκολη η κατάσταση στη Ρόδο</h1>
      <h2>Ο “Γηρυόνης” έχει μετατρέψει τους δρόμους σε απέραντους χειμάρρους και στη Ρόδο. Δίπλωσε στη μέση η γέφυρα στο Χαράκι που είχε καταστραφεί από προηγούμενη βροχόπτωση. Για ώρες κομμένη στα δύο η Ρόδος από υπερχείλιση του ποταμού στη Μαλώνα Κλειστά θα μείνουν και την Τρίτη τα σχολεία στο νησί.</h2>
      <address><time datetime="2019-11-25T20:00:01+00:00">25 Nov 2019, 20:00</time> by <a rel="author">Newsit Newsroom</a></address>
      <p>Η κακοκαιρία Γηρυόνης έχει προκαλέσει πολλά προβλήματα στη Ρόδο καθώς οι δρόμοι έχουν μετατραπεί σε χείμαρρους ενώ κατέρρευσε η γέφυρα στο Χαράκι, επί της Εθνικής Οδού Ρόδου-Λίνδου.</p>
      <p>Τα ακραία καιρικά φαινόμενα που έχει φέρει ο “Γηρυόνης” συνεχίζονται στη Ρόδο και είχαν μεταξύ άλλων ως αποτέλεσμα να μην αντέξει η γέφυρα του ποταμού Μάκκαρη στην περιοχή του Χαρακίου, το τμήμα της οποίας επί της εθνικής οδού Ρόδου – Λίνδου είχε κλείσει τις προηγούμενες ημέρες, καθώς είχε χαρακτηριστεί πλέον ως κατεστραμμένη.</p>
      <p>Και όπως φάνηκε λίγες ημέρες μετά, η πολύωρη σημερινή βροχόπτωση που έφερε ο “Γηρυόνης” και τα ορμητικά νερά που γέμισε το συγκεκριμένο ποτάμι, είχαν ως αποτέλεσμα να καταρρεύσει η συγκεκριμένη γέφυρα.</p>
      <related>
        <h4>Click4more:</h4>
        <a href="https://www.newsit.gr/topikes-eidhseis/giryonis-tragodia-stin-rodo-nekri-75xroni-amea-sto-plimmyrismeno-spiti-tis/2923199/"/>
      </related>
      <p>Πιο συγκεκριμένα σύμφωνα με τα όσα έχουν γίνει γνωστά «δίπλωσε στη μέση» το δεύτερο τμήμα της γέφυρας από την πλευρά του κυκλικού κόμβου της Μαλώνας.Μιλώντας στη «Ροδιακή» ο πρόεδρος της Κοινότητας Μαλώνας κ. Νεκτάριος Μουστακέλλης, τόνισε πως «είναι πραγματικά ανατριχιαστικές οι εικόνες, ευτυχώς που έκλεισε έγκαιρα η γέφυρα και δεν θρηνήσαμε θύματα».</p>
      <figure>
        <img src="https://www.newsit.gr/wp-content/uploads/2019/11/gefira-rodos-2.jpg"/>
      </figure>
      <p>Ο κ. Μουστακέλλης μάλιστα τόνισε και τον καλό συντονισμό που υπήρξε σήμερα για να μην υπάρξουν προβλήματα: «Μεριμνήσαμε έγκαιρα σήμερα ώστε να κλείσει για ένα τρίωρο και η γέφυρα του Πλατανερού που περνάει μέσα από την Μαλώνα, απ’ όπου διεξάγεται πλέον η κυκλοφορία με τις παρακαμπτήριες οδούς. Ευτυχώς όλα πήγαν καλά και πλέον έχει τεθεί ξανά στην κυκλοφορία, γιατί είχε κόψει το νησί στα δύο».</p>
      <h3>Είχε κοπεί το νησί στα δύο λόγω της υπερχείλισης του ποταμού στη Μαλώνα</h3>
      <p>Λόγω της έντονης κακοκαιρίας που επικρατεί από τα ξημερώματα κυρίως στο νησί, η συγκεκριμένη γέφυρα γέμισε για πρώτη φορά τα τελευταία είκοσι χρόνια με νερό, όπως εξήγησαν μιλώντας στη <a href="https://www.rodiaki.gr/article/426513/kophke-sta-dyo-to-nhsi-ths-rodoy-apo-thn-yperxeilish-toy-potamoy-sth-malwna">«Ροδιακή»</a> οι κάτοικοι της περιοχής.</p>
      <p>Τα ορμητικά νερά στη συγκεκριμένη γέφυρα καθιστούσαν απαγορευτική την κυκλοφορία των οχημάτων, στον μοναδικό δρόμο που έχει απομείνει να συνδέει τη Μαλώνα με τα Μάσαρη και κατ’ επέκταση με ολόκληρη τη Νότια Ρόδο.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fagiosgeorgios.malonas%2Fvideos%2F143145687094079%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <h3>Γηρυόνης – Απίστευτες εικόνες στην Ρόδο</h3>
      <p>Στο έλεος των ακραίων καιρικών φαινομένων που έφερε η κακοκαιρία Γηρυόνης βρίσκεται η Ρόδος. Οι δρόμοι στην πόλη της Ρόδου αλλά και στα χωριά έχουν μετατραπεί σε ορμητικούς χειμάρρους ενώ διακοπές ρεύματος και υπερχειλήσεις ποταμιών σε Αρχίπολη, Λάρδο έχουν προκαλέσει ανησυχία σε αρκετούς κατοίκους.</p>
      <p>Η κακοκαιρία Γηρυόνης χτυπάει τη Ρόδο, η κατάσταση είναι δύσκολη και οι αρμόδιες υπηρεσίες συνιστούν εξαιρετική προσοχή σε όλους όσους κινούνται στο οδικό δίκτυο εντός ή εκτός της πόλεως Ρόδου.</p>
      <p>Δρόμοι και σπίτια έχουν πλημμυρίσει και στην Ιαλυσό ενώ ακόμη και στην πόλη της Ρόδου η κατάσταση κρίνεται ιδιαίτερα επικίνδυνη με το νερό να έχει φτάσει στο ένα μέτρο σε κεντρικούς δρόμους σύμφωνα με τη Ροδιακή.</p>
      <figure>
        <iframe src="https://www.youtube.com/embed/RDPXhe9uyVM" width="640" height="360" data-service="Youtube" scrolling="no"/>
      </figure>
      <p>Ανακοίνωση εξέδωσε και ο δήμαρχος Ρόδου κ. Αντώνης Καμπουράκης συνιστώντας στους πολίτες να αποφύγουν τις μετακινήσει λόγω της κακοκαιρίας “Γηρυόνης” που χτυπάει την Ρόδο αυτή την στιγμή.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmeletios%2Fvideos%2F10219071636838375%2F&amp;show_text=0&amp;width=560" width="560" height="311" data-service="Facebook" scrolling="no"/>
      </figure>
      <p>Η σχετική ανακοίνωση αναφέρει:</p>
      <p>“Λόγω των έκτακτων δυσμενών καιρικών συνθηκών και των προβλημάτων στο οδικό δίκτυο, ο Δήμος Ρόδου, συνιστά στους πολίτες να είναι ιδιαίτερα προσεχτικοί, να περιορίσουν στο ελάχιστο τις μετακινήσεις τους, για να μην θέσουν σε κίνδυνο την ζωή τους.</p>
      <p>Ο Δήμαρχος Ρόδου Αντώνης Β. Καμπουράκης”</p>
      <figure>
        <iframe src="https://www.youtube.com/embed/eweXEKUq_AM" width="640" height="360" data-service="Youtube" scrolling="no"/>
      </figure>
      <h3>Γηρυόνης – Κλειστά και αύριο τα σχολεία</h3>
      <p>Κλειστά θα παραμείνουν και αύριο τα σχολεία της Ρόδου εξαιτίας των έντονων αυτών καιρικών φαινομένων.Στη σχετική ανακοίνωση αναφέρονται τα εξής:</p>
      <related>
        <h4>Click4more:</h4>
        <a href="https://www.newsit.gr/ellada/eleythera-ta-diodia-se-eleysina-kai-agious-theodorous/2923155/"/>
      </related>
      <p>Με απόφαση του Δημάρχου Ρόδου (στάλθηκε στην Α΄/θμια Εκπαίδευση Δωδεκανήσου) αύριο Τρίτη 26-11-2019 όλα τα σχολεία του νησιού της Ρόδου (Α΄/θμιας &amp; Β΄/θμιας Εκπ/σης) θα είναι κλειστά λόγω έντονων καιρικών φαινομένων.</p>
      <figure>
        <iframe src="https://www.youtube.com/embed/hlHf4dTaAHU" width="640" height="360" data-service="Youtube" scrolling="no"/>
      </figure>
      <figure>
        <img src="https://www.newsit.gr/wp-content/uploads/2019/11/rodos-kakokairia-2.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/rodos-kakokairia-3.jpg"/>
      </figure>
      <p>Με πληροφορίες από: <a href="https://www.dimokratiki.gr/25-11-2019/katerreyse-i-gefyra-sto-charaki/">dimokratiki.gr</a> / <a href="https://www.rodiaki.gr/article/426551/katerreyse-tmhma-ths-gefyras-toy-potamoy-makkarh">Ροδιακή</a>.</p>
    </article>
  </body>
</html>