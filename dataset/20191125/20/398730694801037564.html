<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/skarpta-krav-pa-att-forsvarsberedningen-kallas-in/"/>
    <meta property="og:site_name" content="DN.SE"/>
    <meta property="article:published_time" content="2019-11-25T20:43:27+00:00"/>
    <meta property="og:title" content="Skärpta krav på att Försvarsberedningen kallas in"/>
    <meta property="og:description" content="En majoritet på fem riksdagspartier kräver nu att Försvarsberedningen åter kallas in så att försvarsbeslutet 2020 kan genomföras i bred enighet."/>
  </head>
  <body>
    <article>
      <h1>Skärpta krav på att Försvarsberedningen kallas in</h1>
      <address><time datetime="2019-11-25T20:43:27+00:00">25 Nov 2019, 20:43</time> by <a rel="author" href="https://www.dn.se/av/mikael-holmstrom/" target="_blank">Mikael Holmström</a></address>
      <p>
        <b>De ekonomiska beskeden från Försvarsmakten och regeringen har inte lugnat oppositionen, tvärtom. En majoritet på fem partier, M, C, L, KD och SD kräver nu att Försvarsberedningen åter kallas in så att försvarsbeslutet 2020 kan genomföras i bred enighet enligt beredningens förslag.</b>
      </p>
      <p>Förra tisdagen redovisade överbefälhavaren Micael Bydén inför riksdagens försvarsutskott att det saknas 55 miljarder för att genomföra förslagen i Försvarsberedningens rapport Värnkraft från i maj i år.</p>
      <p>Försvarsminister Peter Hultqvist (S) <a href="https://sverigesradio.se/artikel/7347018">avvisade då oppositionens krav på att återinkalla Försvarsberedningen. Istället skulle ekonomiska oklarheter klaras ut ”på ett obyråkratiskt sätt</a>”.  Statsminister Stefan Löfven (S) markerade därefter att <a href="https://www.svd.se/ob-kan-inte-rakna-med-mer-pengar">försvaret inte kan få mer pengar utöver det som redan aviserats.</a> </p>
      <p><b>På tisdagen ska partiernas</b> försvarspolitiker åter träffa Peter Hultqvist. Men den gångna veckan har kraven på att återinkalla beredningen skärpts.</p>
      <p>– Beredningens förslag är utgångspunkten. Försvarsmakten gör en annan bedömning och vi måste se vad som skiljer. I beredningen ingår alla partier och syftet är ju att få en bred förankring i riksdagen, säger Moderaternas talesperson Beatrice Ask som öppnar för mer pengar till försvaret:</p>
      <p>– Analysen kan inte låsas av en lägre ekonomisk ram. När man sätter sig och diskuterar kan det inte vara hugget i sten exakt var man ska landa. Då kan det bli svårt att bli överens, utan det måste ju finnas sömsmån, säger Beatrice Ask.</p>
      <p><b>Moderaterna har varit</b> med om de senaste försvarsuppgörelserna. Även Centern och Liberalerna som nu har ett budgetsamarbete med S-MP-regeringen stöder att beredningen och dess kansli åter kallas in. </p>
      <p>– Det är rimligt att under en tid träffas i Försvarsberedningen. Vi har gjort en uppgörelse om pengarna, den ligger fast. Nu handlar det om att få ut så mycket försvarsförmåga och effekt som möjligt, att leverera på den ekonomiska ram som är överenskommen, säger Daniel Bäckström, Centern.  </p>
      <p>– Givet de avvikelser som finns när det gäller beräkningssätt och innehåll i Försvarsmaktens underlag så krävs det en djupare analys från politikens sida. Man bör ta chansen att kalla in Försvarsberedningen en kortare tid. Det är viktigt som en säkerhetspolitisk signal, för kontinuiteten gentemot Försvarsmakten och för att uttömma alla möjligheter till en bred politisk uppgörelse, säger Allan Widman (L).</p>
      <p>En likartad uppfattning har Roger Richthoff, Sverigedemokraternas försvarspolitiker:</p>
      <p><b>– Vi ska åter kalla </b>in hela den Försvarsberedning som gjort allt arbete, och gå igenom detta noggrant. Jag kan inte se att Peter Hultqvist ska kunna komma med något annat förslag än att kalla in beredningen.</p>
      <p>Även Kristdemokraternas försvarspolitiske talesperson Mikael Oscarsson understryker:</p>
      <p>– Det är helt nödvändigt att försvarsberedningen får arbeta under, säg tre månader, för att gå till botten med de stora ekonomiska skillnaderna och lägga fram ett justerat förslag. Detta är så omfattande frågor att de inte går att lösa med några möten på Försvarsdepartementet, säger Mikael Oscarsson.</p>
      <p>Vänsterpartiets försvarspolitiker Hanna Gunnarsson har helt motsatt uppfattning:</p>
      <p>– Jag anser att Försvarsmakten själva måste bestämma hur de ska prioritera inom budget. Vänsterpartiet går inte med på hela höjningen 2022 och en ytterligare höjning är därför inte aktuell för oss, framhåller Hanna Gunnarsson som tillägger:</p>
      <p>– Om regeringen vill samla Försvarsberedningen igen så deltar vi så klart i samtalen, men jag anser att ekonomin bör lösas i ordinarie budgetarbete och budgetförhandlingar, säger Hanna Gunnarsson.</p>
    </article>
  </body>
</html>