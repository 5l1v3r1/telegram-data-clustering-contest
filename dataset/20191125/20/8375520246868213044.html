<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/-noviy-golova-kijivskoji-obladministraciji-rozkazav-na-chomu-zarobiv-svoji-statki-641907.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T20:00:05+00:00"/>
    <meta property="og:title" content="Новий голова Київської обладміністрації розказав, на чому заробив свої статки"/>
    <meta property="og:description" content="«Коли ти починаєш рахувати гроші, це ознака того, що в тебе вони закінчуються», - вважає Олексій Чернишов"/>
  </head>
  <body>
    <article>
      <h1>Новий голова Київської обладміністрації розказав, на чому заробив свої статки</h1>
      <address>
        <time datetime="2019-11-25T20:00:05+00:00">25 Nov 2019, 20:00</time>
      </address>
      <h4>«Коли ти починаєш рахувати гроші, це ознака того, що в тебе вони закінчуються», - вважає Олексій Чернишов</h4>
      <p>Новий голова Київської обласної державної адміністрації Олексій Чернишов у своєму першому інтерв’ю на посаду розказав про свій шлях у бізнесі.  </p>
      <p>За словами Чернишова, він вийшов з ІТ-середовища.  У кінці 90-х років він з двома партнерами створили IT-компанію у Харкові, що традиційно вважається ІТ-центром. «Компанія стрімко збільшувалась завдяки залученню німецького інвестора, який згодом поглинув нас. За два-три роки ми розширились з 10 до 300 співробітників. Працювали в сегменті телекомунікацій, розробляли і реалізували різні проекти. Нашими партнерами і акціонерами були потужні німецькі телекомунікаційні компанії, такі як «Дойче Телеком», «ІТ Мобайл», - розповів колишній бізнесмен, а нині голова Київської облдержадміністрації в інтерв’ю <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a>.</p>
      <p>«Згодом сталась ІТ-криза в Європі, - говорить Чернишов. - Ми викупили українську частину компанію. Інша, міжнародна частина бізнесу, припинила існування. А українська компанія Telesens досі жива, щоправда, я давно з неї вийшов. Але я радий, що вона продовжує працювати. Це був класний стартап».</p>
      <p>Бізнесмен зауважив, що розвиваючи компанію, він стикнувся з проблемою відсутності офісного простору в місті і тоді разом зі своїми партнерами вирішили реконструювати стару будівлю радянського зразка. «Зробили з неї перший офісний центр, де й самі розмістились. Він для нас був занадто великим, тому ми здавали його в оренду і таким чином я втягнувся в нерухомість. Це якраз збіглось в часі з підйомом цього ринку, і я почав займатися проєктами з нерухомості. Власне, тоді й відбулось знайомство з Олександром Фельдманом (<i>харківський бізнесмен, нардеп багатьох скликань, партнер Чернишова</i>- «Главком»)», - говорить Олексій Чернишов і додає, що пізніше реалізував низку успішних масштабних проектів, в які були залучені й міжнародні інвестиції, а після нерухомості його увагу привернуло інвестиційне середовище.</p>
      <p>«Донедавна в мене була інвестиційна компанія, яка реалізовувала проекти, пов’язані з залученням інвестицій, супроводом проектів та реструктуризацією заборгованості», - розказав теперішній очільник Київщини.</p>
      <p>Чернишов говорить, що не помітив, коли заробив свій перший мільйон.</p>
      <p>«Я скажу так: гроші є, поки ти їх не рахуєш. Коли ти починаєш їх рахувати, це ознака того, що в тебе вони закінчуються. Тому я не можу сказати, коли саме. Це, мабуть, сталось в момент переходу з ІТ-сфери до нерухомості», - згадує керівник Київської області.</p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України. </p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/country/society/lyudi-i-groshi-noviy-golova-kijivskoji-oda-rozkazav-pro-svoji-prioriteti-na-posadi-641815.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
        <a href="https://glavcom.ua/economics/finances/uryad-peredast-u-koncesiyu-shche-10-objektiv-641846.html"/>
      </related>
    </article>
  </body>
</html>