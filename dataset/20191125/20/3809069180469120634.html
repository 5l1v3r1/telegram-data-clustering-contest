<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/reportaz/article/1418510/egklimatoyn-osoi-epivates-den-foroyn-zoni-asfaleias-piso"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-25T20:07:00+00:00"/>
    <meta property="og:title" content="Eγκληματούν όσοι επιβάτες δεν φορούν ζώνη ασφαλείας πίσω"/>
    <meta property="og:description" content="803 επιβάτες αυτοκινήτων έχασαν πέρυσι τη ζωή τους σε τροχαία δυστυχήματα στις ΗΠΑ αν και κάθονταν πίσω, επειδή επέλεξαν να μη φορέσουν ζώνη ασφαλείας."/>
  </head>
  <body>
    <article>
      <h1>Eγκληματούν όσοι επιβάτες δεν φορούν ζώνη ασφαλείας πίσω</h1>
      <h2>803 επιβάτες αυτοκινήτων έχασαν πέρυσι τη ζωή τους σε τροχαία δυστυχήματα στις ΗΠΑ αν και κάθονταν πίσω, επειδή επέλεξαν να μη φορέσουν ζώνη ασφαλείας.</h2>
      <address><time datetime="2019-11-25T20:07:00+00:00">25 Nov 2019, 20:07</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η αμερικανική κυβερνητική ένωση ασφάλειας δημοσίευσε μελέτη που καταδεικνύει ότι το 25% των ενηλίκων δεν φορούν ζώνη ασφαλείας όταν μετακινούνται στο πίσω κάθισμα των αυτοκινήτων. Τουλάχιστον 803 επιβάτες έχασαν τη ζωή του στο πίσω κάθισμα σε τροχαία ατυχήματα το 2018 στις ΗΠΑ και περίπου οι μισοί από αυτούς θα είχαν επιβιώσει εάν είχαν δεθεί. Να σημειώσουμε, ότι σε ανάλογες δοκιμές πρόσκρουσης αποδείχθηκαν επικίνδυνοι για τον οδηγό και τον συνοδηγό ενός αυτοκινήτου όσοι επιβάτες κάθονται πίσω και δεν φορούν ζώνη ασφαλείας. Σε περίπτωση σύγκρουσης εκτοξεύονται τα σώματά τους με ορμή προς τα εμπρός και έτσι μπορεί να τραυματίσουν βαριά όποιον κάθεται μπροστά τους!</p>
      <p>Ένα ακόμα σημαντικό εύρημα της έρευνας ήταν ότι όσοι χρησιμοποιούν συχνά υπηρεσίες μετακίνησης, όπως οι Uber και Lyft, φοράνε ζώνες ασφαλείας λιγότερο συχνά από όσους οδηγούν σε ιδιωτικά αυτοκίνητα.</p>
      <p>Οι ενήλικες χρησιμοποιούν τις πίσω ζώνες ασφαλείας 76% του χρόνου κατά τη διάρκεια των μετακινήσεων με αυτοκίνητο, σύμφωνα με τη μελέτη, ενώ όταν βρίσκονται στο μπροστινό κάθισμα φορούν ζώνες ασφαλείας 90% του χρόνου των μετακινήσεών τους.</p>
      <p>Ταυτόχρονα το αμερικανικό ινστιτούτο IIHS (Insurance Institute for Highway Safety), διαπίστωσε ότι οι πίσω επιβάτες δεν προστατεύονται εξίσου αποτελεσματικά με τους μπροστινούς από τις συγκρούσεις ακόμη και όταν φορούν ζώνη ασφαλείας. Σύμφωνα με τις έρευνες του ινστιτούτου, οι πίσω ζώνες ασφαλείας συχνά δεν έχουν κατασκευαστεί με αντίστοιχη προσοχή όπως αυτές των εμπρός επιβατών, προκαλώντας τραυματισμούς στην πλάτη. Ωστόσο η χρήση τους επιτρέπει την επιβίωση και την αποφυγή θανατηφόρων τραυματισμών στις περισσότερες περιπτώσεις, απλά υστερούν απέναντι στις μπροστινές ζώνες ασφαλείας.</p>
    </article>
  </body>
</html>