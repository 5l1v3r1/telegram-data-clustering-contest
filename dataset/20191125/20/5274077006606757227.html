<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419240"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T20:36:00+00:00"/>
    <meta property="og:title" content="משרד הבריאות נערך לאתגרי התקציב"/>
    <meta property="og:description" content="סגן שר הבריאות יעקב ליצמן, קיים יחד עם מנכ&quot;ל המשרד משה בר סימן טוב, פגישה רבת משתתפים במטרה להערך לתקציב בזמן ממשלת מעבר."/>
  </head>
  <body>
    <article>
      <h1>משרד הבריאות נערך לאתגרי התקציב</h1>
      <address>
        <time datetime="2019-11-25T20:36:00+00:00">25 Nov 2019, 20:36</time>
      </address>
      <p>סגן שר הבריאות, יעקב ליצמן, זימן את נציגי משרדו, משרד האוצר ובתי החולים לדיון מיוחד להיערכות תקציבית בשל התמשכות כהונתה של ממשלת המעבר.</p>
      <p>"האתגרים העצומים ידועים וגם המצוקות התקציביות, אבל ברור כי בשילוב ידיים המערכת תדע לצלוח את עונת החורף גם מול הקושי התקציבי של ממשלת המעבר והסיטואציה הפוליטית שנמשכת זמן רב", אמר ליצמן.</p>
      <p>לדבריו, "הדרישות שלנו לתקציב לא השתנו, וכולנו יחד רתומים לתוספת המשאבים הנדרשת. אנחנו נמצאים בתקופת מעבר ועונת החורף ואני יודע ומוקיר את היכולות של צוותי הרפואה הישראליים שהן מהגבוהות בעולם ואת המחוייבות שלהם לתת טיפול ומזור למטופלים גם בתקופה הקרובה שהיא מאתגרת עבור כולנו. אנחנו נפעל להביא את המשאבים הדרושים כשנגיע לקרקע יציבה".</p>
      <p>מנכ"ל משרד הבריאות, משה בר סימן טוב, הוסיף כי כל הנוכחים מבינים את גודל המשימה והאחריות שרובצת על כתפם. א"נחנו מתכננים סדרת פגישות נוספות עם השטח ועם מנהלי בתי חולים נוספים במתכונת דומה על מנת להתכונן ולתכלל את האירועים יחד כמערכת אחת. ברור לנו שהמצב אינו אידאלי מבחינה תקציבית אבל יהיה זמן ומקום לדון על הדברים והמטרה המיידית של כולם היא לעבור את התקופה הקרובה ביציבות ושירות מיטבי למטופלים. אני מאמין בצוותים ובדרגים הניהוליים ויודע שהם רתומים למשימה גם בתקופת אי וודאות פוליטית".</p>
    </article>
  </body>
</html>