<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359654"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T20:18:00+00:00"/>
    <meta property="og:title" content="БиХ слави тзв. Дан независности, у Српској радни дан"/>
    <meta property="og:description" content="Прекрајање историје постало је пракса сарајевских званичника. Док са улица и тргова протјерују симболе антифашизма, присвајају датум одржавања ЗАВНОБиХ-а. Заборављајући АВНОЈ, за Федерацију је ово Дан државности БиХ. И управо данас Бакир Изетбеговић поручује да ништа у БиХ није српско, осим назива Република Српска."/>
  </head>
  <body>
    <article>
      <h1>БиХ слави тзв. Дан независности, у Српској радни дан</h1>
      <address>
        <time datetime="2019-11-25T20:18:00+00:00">25 Nov 2019, 20:18</time>
      </address>
      <p>
        <i>Прекрајање историје постало је пракса сарајевских званичника. Док са улица и тргова протјерују симболе антифашизма, присвајају датум одржавања ЗАВНОБиХ-а. Заборављајући АВНОЈ, за Федерацију је ово Дан државности БиХ. И управо данас Бакир Изетбеговић поручује да ништа у БиХ није српско, осим назива Република Српска.</i>
      </p>
      <p>У сарајевском "карневалу" патриотизма и државности, данас дефилеи делегација са цвијећем у рукама предвођени Бакиром Изетбеговићем и Шефиком Џаферовићем. Пљуштале су наново приче о "обновљеној" хиљаду година старој државности БиХ, о цивилизацијским тековинама које баштине, о равноправности утемељеној још у Мркоњић Граду...</p>
      <p>Но онда је лидер СДА само једном реченицом опет "погазио" и тековине и темеље. По истом принципу као што је то његов отац учинио 1991. године неуставним референдумом. Запријетио је опет Изетбеговић млађи уставном имену Републике Српске.</p>
      <p>- Сваки педаљ ове земље је заједнички, дакле ништа у БиХ није српско осим назива Република Српска, а не знам хоће ли то тако остати - рекао је Изетбеговић.<br/><br/>Српски члан Предсједништва Милорад Додик одговорио му је да је Република Српска власништво српског народа и других грађана, који у њој живе. Оно што има Српска чини је у правном и стварном смислу Републиком, са свим обиљежјима уставом загарантованог и међународно признатог субјекта, поручио је Додик.</p>
      <p>- Може он /Изетбеговић/ да се заноси у свему томе. У Бањалуци су институције које су под управом и политичком вољом српског народа. Ми не желимо да пошаљемо тиме поруку Бошњацима да нису добродошли. Ја разумијем њихове фрустрације, они имају кантон два, да суверено управљају - поручио је Додик.<br/><br/>И само у тим кантонима гдје Бошњаци "суверено управљају" прослављен је тзв. Дан државности. За Српску и њене предствнике у бх. институцијама ово је био радни дан, јер у Закону о празницима Српске 25. новембра, нема.</p>
      <p>- Ако се у ФБиХ не слави 29. новембар, зашто би се онда славио 25. новембар. О оваквој БиХ се може причати из перцепције Дејтонског споразума, а никако како то перцепира бошњачка елита - рекао је предсједавајући Клуба посланика СНСД-а у Представничком дому БиХ Сташа Кошарац. <br/><br/>Драган Човић је, са Хрватског народног сабора у Мостару, све подсјетио да је за обиљежавање Дана државности на цијелој територији БиХ потребно јединствено тумачење историје. И закон!</p>
      <p>- Ја бих био сретнији да ми имамо закон о празницима који би то дефинисао на јединствен начин да више не нагађамо - рекао је Човић.</p>
      <p>А нагађају, само са закашњењем, они који на силу стварају вјештачки идентитет, упозоравају историчари. Подсјећају заборавне, да је у Мркоњићу било двије трећине српских делегата и отпораша фашизму. И тек неколицина Бошњачких интелектуалаца. Указују и на садржај Резолуције у којој чак ни асоцијативно нема државности БиХ.</p>
      <p>Поред тога, ЗАВНОБИХ и АВНОЈ, који је утемељио бившу Југославију, нераскидиво су историјски везани. А управо тада муслимани, а сада Бошњаци, те тековине су најгрубље погазили крајем 20 вијека.</p>
      <p>- Тај идентитет они настоје да креирају тако што покушавају да из заједничке југословнеске историје, а касније и из српске историје издвоје одређене секвенце које њима одговарају. Не можете једну историјску причу спајати из сегемената који се вама допадају, а оне који вам се не допадају одстраните - истакао је Миљан Максимовић, професор историје.<br/><br/>Но сарајевски параисторичари истрајавају. У дугогодишњем хорском новембарском наступу о "државности БиХ" утемељеној ко зна када и обновљеној у Мркоњићу. Док преостале мјесеце у години користе за “протјеривање” антифашиста, па тако и првог предјседника ЗАВНОБиХ-а.</p>
      <p>Војиславу Кецмановићу Ђеди једину улицу у Сарајеву, давно је "преотео" Нусрет Шишић Дедо, припадник Зелених беретки из посљедњег рата. Без трага је "нестао" Трг Ђуре Пуцара Старог, Булевар АВНОЈ-а, Улица Саве Ковачевића или Пере Косорића....а у слављеничком Сарајеву "стасали" су Млади муслимани, Бусулаџићи, Ђозе и ини официри Ханџар дивизије.</p>
    </article>
  </body>
</html>