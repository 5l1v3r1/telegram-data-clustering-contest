<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Generalitat-sufragar-retirada-franquista-Tortosa_0_2350565126.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T20:40:55+00:00"/>
    <meta property="og:title" content="La Generalitat s’obre a sufragar la retirada del monument franquista de Tortosa"/>
    <meta property="og:description" content="El ple de l'Ajuntament tortosí votarà el 2 de desembre la descatalogació del monument"/>
  </head>
  <body>
    <article>
      <h1>La Generalitat s’obre a sufragar la retirada del monument franquista de Tortosa</h1>
      <h2>El ple de l'Ajuntament tortosí votarà el 2 de desembre la descatalogació del monument</h2>
      <address>
        <time datetime="2019-11-25T20:40:55+00:00">25 Nov 2019, 20:40</time>
      </address>
      <p>La consellera de Justícia, Ester Capella, ha assegurat en una entrevista a Canal 21 Ebre que un cop el Parlament hagi aprovat la llei de memòria històrica, "la Generalitat posarà tots els mitjans perquè es faci efectiva la retirada del monument, i aleshores ja no serà qüestió de qui ho fa o ho deixa de fer, sinó que es farà".</p>
      <p>Les declaracions han sigut ben valorades per la Comissió per la Retirada dels Símbols Franquistes de Tortosa. "Una part dels que al maig del 2016, en la celebració de la consulta popular sobre el futur del monument, van votar a favor de conservar-lo o reinterpretar-lo, van prendre la decisió per raons econòmiques. Consideraven que hi havia altres prioritats abans que l'Ajuntament assumís la despesa de la retirada", explica Alons Navarro, portaveu de l'entitat ciutadana.</p>
      <p>Tot i això, mentre continua la tramitació de la nova llei de memòria històrica i a l'espera que se'n pugui conèixer la lletra petita, la Comissió per la Retirada dels Símbols Franquistes ha registrat una moció a l'Ajuntament de Tortosa en què es demana la descatalogació del monument ubicat al mig del riu Ebre. I és que el Pla d'Ordenació Urbana Municipal incorpora l'anomenat Monument Batalla de l'Ebre, amb la protecció específica de Bé Integrant del Patrimoni Cultural Català. La moció es debatrà en el ple de dilluns 2 de desembre amb l'objectiu d'aconseguir-ne l'aprovació i que, per tant, la catalogació "no sigui un condicionament per abordar el debat sobre la retirada del monument amb totes les garanties".</p>
      <p>Amb la llei de memòria històrica aprovada pel Congrés de Diputats l'any 2007 a la mà "les administracions públiques, en l'exercici de les seves competències, prendran les mesures oportunes per a la retirada d'escuts, insígnies, plaques i altres objectes o mencions commemoratives d'exaltació, personal o col·lectiva, de la sublevació militar, de la Guerra Civil i de la repressió de la dictadura". Així i tot, en el segon punt del mateix article s'especifica que "el que preveu l'apartat anterior no serà aplicable [...] quan concorrin raons artístiques, arquitectòniques o artísticoreligioses protegides per la llei". "A priori, la moció hauria de tirar endavant sense problemes, si tenim en compte que en el ple del mes de novembre la majoria de grups municipals al consistori tortosí es van manifestar a favor de facilitar els tràmits necessaris per a la retirada".</p>
    </article>
  </body>
</html>