<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/25/a-gondok-miatt-behuzhatja-a-feket-az-apple"/>
    <meta property="og:site_name" content="infostart"/>
    <meta property="article:published_time" content="2019-11-25T20:10:00+00:00"/>
    <meta property="og:title" content="A gondok miatt behúzhatja a féket az Apple"/>
    <meta property="og:description" content="Úgy hírlik, az iOS 13 kínos problémáit látva újból átalakítja operációs rendszerének fejlesztési modelljét az Apple."/>
  </head>
  <body>
    <article>
      <h1>A gondok miatt behúzhatja a féket az Apple</h1>
      <address><time datetime="2019-11-25T20:10:00+00:00">25 Nov 2019, 20:10</time> by <a rel="author">Infostart</a></address>
      <h3>Úgy hírlik, az iOS 13 kínos problémáit látva újból átalakítja operációs rendszerének fejlesztési modelljét az Apple.</h3>
      <p>Mark Gurman Apple-specialista újságíró nem hivatalos információi szerint az iOS legújabb főverziójának fejlesztése kőrül hatalmas volt a fejetlenség Cupertinóban, amelyet alátámaszt, hogy bő 2 hónap alatt összesen 8 alverzió jelent meg belőle. Az egyhangú elégedetlenséget látva az Apple ismét visszafogja a tempót, így az iOS 14 elsősorban optimalizációkról fog szólni, a korábban tervezett új funkciók egy része pedig majd csak az iOS 15-ben jelenik meg, 2021-ben - írta a <a href="https://www.hwsw.hu/hirek/61141/apple-ios-13-iphone-ipad-ipados-macos.html">hwsw.hu</a>.</p>
      <p>Az iOS 13-ig bezárólag alkalmazott modellben a fejlesztőcsapat egy része naponta, míg mások hetente adtak hozzá új, kvázi teszteletlen funkciókat a rendszerhez, amely számos probléma forrása volt.</p>
      <p>A Gurman által megszólaltatott anonim forrás szerint előbbi nagyjából olyan volt, mintha egy étel receptjét több tucat egymástól független szakács írná meg. A folyamat egyes állomásainál ez kvázi használhatatlan rendszert eredményezett, ami más csapatok munkáját több napra teljesen megakasztotta.</p>
      <p>Gurman információi szerint a már fejlesztés alatt álló 14-es, Azul kódnevű főverziónál a belsős, úgynevezett daily buildekben az új funkciók alapértelmezetten ki lesznek kapcsolva, melyeket igény szerint egyesével lehet engedélyezni. Az első hallásra egyszerű módszerrel könnyebben lehet behatárolni az új fejlesztéseket hatását, legyen szó a rendszer teljesítményről, vagy az azok által generált esetleges hibákról.</p>
      <p>
        <i>Nyitókép: Wikipédia/Pang Kakit</i>
      </p>
    </article>
  </body>
</html>