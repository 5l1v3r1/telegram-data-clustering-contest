<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/srbija.73.html:832338-Novi-most-spaja-auto-put-sa-brzom-saobracajnicom"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T20:50:00+00:00"/>
    <meta property="og:title" content="Novi most spaja auto-put sa brzom saobraćajnicom"/>
    <meta property="og:description" content="Prelaz će biti duži od kilometra, a od toga je 600 metara iznad reke"/>
  </head>
  <body>
    <article>
      <h1>Novi most spaja auto-put sa brzom saobraćajnicom</h1>
      <address><time datetime="2019-11-25T20:50:00+00:00">25 Nov 2019, 20:50</time> by <a rel="author">A. DELIĆ</a></address>
      <p>
        <b>Prelaz će biti duži od kilometra, a od toga je 600 metara iznad reke</b>
      </p>
      <p>KAO što je i najavljeno, na Savi kod Šapca je formirano gradilište za podizanje novog mosta koji bi trebalo da spoji auto-put od Rume do Šapca sa brzom saobraćajnicom ka Loznici i Republici Srpskoj. Očekuje se i skori početak radova, a rok za završetak novog puta koji će povezati čak 600.000 ljudi je kraj 2023. godine.</p>
      <related>
        <a href="https://www.novosti.rs/vesti/naslovna/ekonomija/aktuelno.239.html:832045-Moravski-koridor-imace-78-mostova-Potpisivanje-ugovora-za-desetak-dana"/>
      </related>
      <p>Lokacija na kojoj će se nalaziti novi most preko Save je dva kilometra uzvodno od Kočinog kanala, na potezu između Šećerane i Hladnjače. Sa pristupnim saobraćajnicama, biće duži od kilometra, a deo koji se nalazi iznad reke je projektovan na oko 600 metara.</p>
      <p>Auto-put sa šest traka - od Rume, kroz Srem, do Šapca - zaobilaziće sva gusto naseljena sela. Jer, najnovija brojanja sobraćaja su pokazala da postojećom magistralom svakodnevno prođe i do 15.000 vozila, što znači da će ona izgradnjom auto-puta biti značajno rasterećena.</p>
      <p>Kroz tri opštine Mačvanskog okruga - Šabac, Loznicu i Bogatić, sa 120.000, 80.000 i 30.000 stanovnika - brza saobraćajnica sa četiri trake i maksimalnom dozvoljenom brzinom kretanja do 100 kilometara na sat će i bukvalno prepoloviti vreme putovanja.</p>
      <p>Samo kroz šabački deo, pomenuta brza saobraćajnica će proći pored 10 sela. U blizini mesta Slepčević, gradiće se krak prema Bogatiću i Pavlovića mostu, odnosno Republici Srpskoj, a put se završava kod graničnog prelaza "Šepak" na području Loznice.</p>
      <p>Podsetimo, najviše primedbi na trasu buduće brze saobraćajnice su imali žitelji Štitara kod Šapca, gde je trebalo porušiti tridesetak kuća, ali su nadležni u međuvremenu uvažili njihove proteste i odlučili da se iznad ovog sela izgradi - nadvožnjak.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/reportaze/aktuelno.293.html:831823-Ljubav-kakve-nema-ni-u-bajci-Milosava-i-Veljko-umrli-istog-dana-posle-sest-decenija-braka"/>
        <a href="http://www.novosti.rs/vesti/naslovna/hronika/aktuelno.291.html:830558-Saslusani-otac-i-sin-Pritvor-zbog-seksualnog-uznemiravanja-cerke-odnosno-sestre"/>
        <a href="http://www.novosti.rs/vesti/srbija.73.html:820641-Sabac-I-vasar-kao-opravdanje-za-rebalans"/>
        <a href="http://www.novosti.rs/vesti/naslovna/reportaze/aktuelno.293.html:819879-ZA-SVAKOGA-PO-NESTO-Pod-satrama-sve-manje-meraka"/>
      </related>
    </article>
  </body>
</html>