<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-55c97de5144ae61026.htm"/>
    <meta property="og:site_name" content="mako"/>
    <meta property="article:published_time" content="2019-11-25T20:24:00+00:00"/>
    <meta property="og:title" content="בנט ושקד: הימין החדש תרוץ באופן עצמאי בבחירות"/>
    <meta property="og:description" content="שר הביטחון הבהיר לראש הממשלה נתניהו כי לא יצטרפו לסיעה משותפת עם הליכוד. בכנס פעילים וראשי מטות של התנועה עסקו המשתתפים בעתיד המפלגה ובסוגיית התמיכה בנתניהו למרות כתב האישום נגדו. חלק מהפעילים הסתייגו מכך"/>
  </head>
  <body>
    <article>
      <h1>בנט ושקד: הימין החדש תרוץ באופן עצמאי בבחירות</h1>
      <h2>שר הביטחון הבהיר לראש הממשלה נתניהו כי לא יצטרפו לסיעה משותפת עם הליכוד, אך ציין כי יהיה פתוח לחיבורים אחרים. בכנס פעילים וראשי מטות של התנועה עסקו המשתתפים בעתיד המפלגה ובסוגיית התמיכה בנתניהו למרות כתב האישום נגדו. חלק מהפעילים הסתייגו מכך</h2>
      <address><time datetime="2019-11-25T20:24:00+00:00">25 Nov 2019, 20:24</time> by <a rel="author">דפנה ליאל</a></address>
      <p>שר הביטחון והיו"ר המשותף של הימין החדש הודיע הערב (שני) לראש הממשלה בנימין נתניהו כי מפלגתו תרוץ עצמאית בבחירות הקרובות במקרה שיתקיימו. עם זאת, הודיע בנט כי מפלגתו תהיה פתוחה לחיבורים אחרים. </p>
      <p>"אם מנהיגי המפלגות השונות לא יתעשתו על עצמם, אנחנו עוד 15 יום עלולים למצוא את עצמנו במערכת <a href="https://www.mako.co.il/news-israel-elections?partner=gtags">בחירות</a> שלישית תוך שנה", אמר בנט. "אם אנחנו נקלעים למערכת בחירות בניגוד לרצוננו - מפלגת ״הימין החדש״ תתמודד כמפלגה עצמאית לכנסת. אני כבר עדכנתי את ראש הממשלה, הוא מודע, אנחנו רצים כמפלגה ונהיה פתוחים לחיבורים. נעשה מה שנכון למדינת ישראל". </p>
      <p>נזכיר כי ביום מינויו של בנט לתפקיד שר הביטחון, הודיע נתניהו על הקמת סיעה משותפת בכנסת ה-22 לפי המודל של "הליכוד-ישראל ביתנו" בכנסת ה-19. הצדדים התחייבו לפעול יחד כסיעה משותפת לאורך כהונת הכנסת הנוכחית, והודיעו שייתכן שגם ירוצו יחד בבחירות הבאות, מה שלא צפוי להתרחש. </p>
      <p>למרות דבריו של נתניהו באותו היום, למחרת תדרך נתניהו שרים בליכוד ואמר להם כי אין איחוד של ממש עם בנט ושקד, וכן שהם לא מצטרפים לליכוד ולא מקבלים שריונים בליכוד. שקד עצמה הבהיר האז כי "אין מיזוג מפלגות, כל מפלגה נותרת עצמאית". </p>
      <p>במקביל, הערב התכנסו עשרות פעילים וראשי המטות של הימין החדש בגבעת שמואל. למקום הגיעו גם בנט ושקד. הכנס עסק, בין היתר, בסוגיית התמיכה בנתניהו למרות כתב האישום שיוגש נגדו. חלק מהפעילים הביעו הסתייגות מתמיכה זו.  </p>
      <p> </p>
      <p> </p>
      <p> </p>
    </article>
  </body>
</html>