<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/ApollonK/maikl-olaitan-prwta-xtuphma-sto-kefali-meta-maxairia.5646272.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T20:58:00+00:00"/>
    <meta property="og:title" content="Μάικλ Ολαϊτάν: Πρώτα χτύπημα στο κεφάλι, μετά μαχαιριά"/>
    <meta property="og:description" content="Το Sport24.gr παραθέτει περαιτέρω λεπτομέρειες γύρω από την επίθεση που δέχτηκε το βράδυ της Κυριακής (24/11) στη Θεσσαλονίκη ο επιθετικός του Απόλλωνα Πόντου, Μάικλ Ολαϊτάν."/>
  </head>
  <body>
    <article>
      <h1>Μάικλ Ολαϊτάν: Πρώτα χτύπημα στο κεφάλι, μετά μαχαιριά</h1>
      <h2>Το Sport24.gr παραθέτει περαιτέρω λεπτομέρειες γύρω από την επίθεση που δέχτηκε το βράδυ της Κυριακής (24/11) στη Θεσσαλονίκη ο επιθετικός του Απόλλωνα Πόντου, Μάικλ Ολαϊτάν.</h2>
      <address><time datetime="2019-11-25T20:58:00+00:00">25 Nov 2019, 20:58</time> by <a rel="author">Sport24.gr</a></address>
      <p>Το μεσημέρι της Κυριακής (24/11) ο Απόλλων Πόντου υποδέχτηκε στην Καλαμαριά την Κέρκυρα. Οι δύο ομάδες που δεν είχαν ούτε βαθμό έπειτα από πέντε αγωνιστικές στη Super League 2, κλήθηκαν να κατακτήσουν τους πρώτους βαθμούς.</p>
      <p>Η <a href="https://www.sport24.gr/football/ellada/superleague2/apollwn-smurnhs-pas-giannina-0-0-isopalo-xwris-termata-to-ntermpi-koryfhs.5645462.html">ομάδα που τελικά απέσπασε το τρίποντο ήταν ο Απόλλων, με γκολ που σημείωσε ο Μάικλ Ολαϊτάν</a>, με σουτ μέσα από την περιοχή. Ο άλλοτε επιθετικός του Ολυμπιακού νίκησε τον τερματοφύλακα Παγκράτη και οδήγησε τους Πόντιους στη νίκη.</p>
      <p>Τη <a href="https://www.sport24.gr/football/omades/ApollonK/epitethhkan-me-maxairi-ston-olaitan.5646047.html">Δευτέρα (25/11) το μεσημέρι, η ΠΑΕ ενημέρωσε επίσημα πως ο Αφρικανός επιθετικός έπεσε θύμα επίθεσης με μαχαίρι</a> το βράδυ της Κυριακής, δηλαδή λίγες ώρες μετά το παιχνίδι με τους Φαίακες, στο πλαίσιο της 6ης αγωνιστικής της Super League 2.</p>
      <p>Ο Απόλλων Πόντου ενημέρωσε: <i>"Αργά το βράδυ της Κυριακής κι ενώ ο ποδοσφαιριστής μας Μάικλ Ολαϊτάν περπατούσε στην οδό Αδριανουπόλεως, στην Καλαμαριά, δέχθηκε επίθεση από άγνωστο άτομο που χρησιμοποίησε μαχαίρι και τον τραυμάτισε, ευτυχώς ελαφρά, στο χέρι. Ασφαλώς πρόκειται για μια αποτρόπαια πράξη και ως Π.Α.Ε. ΑΠΟΛΛΩΝ ΠΟΝΤΟΥ καλούμε τυχόν αυτόπτες μάρτυρες να δώσουν ό,τι στοιχεία γνωρίζουν στις Αστυνομικές Αρχές, όπου καταγράφηκε το γεγονός. Ο Μάικλ αναγκάστηκε να κάνει ράμματα και του ευχόμαστε καλή ανάρρωση, όσο και να ξεπεράσει γρήγορα το σοκ που ανθρωπίνως υπέστη".</i></p>
      <p>Το <b>Sport24.gr </b>δίνει περισσότερες λεπτομέρειες σχετικά με το σοκαριστικό περιστατικό που συνέβη...</p>
      <p>Ο Ολαϊτάν λοιπόν, βγήκε από το σπίτι του για να αγοράσει κάτι, πιθανότατα από περίπτερο. Ήταν γύρω στις 23.00, όταν κάτω από βροχή άγνωστος τού επιτέθηκε. Τον χτύπησε πρώτα στο κεφάλι. Ο 26χρονος δεν έχασε τις αισθήσεις του, αλλά ζαλίστηκε. Όταν προσπάθησε να αμυνθεί, μαχαιρώθηκε στο χέρι.</p>
      <p>Για την ακρίβεια, στον καρπό του αριστερού χεριού. Ο δράσης έφυγε ταχύτατα από το σημείο, αν και ο Ολαϊτάν υποστηρίζει πως ίσως υπήρχε και δεύτερος δράστης. Ακολούθως, ο φορ του Απόλλωνα Πόντου πήγε στο σπίτι του. Πήρε την απόφαση να σπεύσει στο αστυνομικό τμήμα για να καταγγείλει την επίθεση.</p>
      <p>Οι Αρχές τον οδήγησαν στο Νοσοκομείο Παπαγεωργίου, όπου έκανε ράμματα. Σημειώνεται πως τη στιγμή που δέχτηκε επίθεση ο ποδοσφαιριστής, ήταν μόνος, ενώ σύμφωνα με το περιβάλλον του δεν υπήρχε κόσμος τριγύρω. Ποιος είναι όμως ο λόγος που μπορεί να συνέβη το περιστατικό;</p>
      <p>Ο Ολαϊτάν, που δεν έκανε μήνυση, απορεί. Το ίδιο και στον Απόλλωνα, που από την πρώτη στιγμή βρέθηκαν στο πλευρό του ποδοσφαιριστή. Πολλά είναι αυτά που σκέφτονται. Ότι πιθανότατα ήταν ληστεία, ενδεχομένως και ρατσιστική επίθεση. Μέχρι και ότι με το γκολ του χάθηκαν χρήματα στο στοίχημα έχει ειπωθεί.</p>
      <p>Δεν είναι όμως τίποτα σίγουρο. Επειδή στο σημείο της επίθεσης υπάρχουν κάμερες, στον Απόλλωνα σκέφτονται να κάνουν χρήση τους, ώστε με τη βοήθεια των Αρχών να εντοπιστεί ο δράστης. Τη Δευτέρα (25/11) η ομάδα της Καλαμαριάς δεν είχε προπόνηση. Ίσως ο Ολαϊτάν να μείνει μερικές μέρες έξω για να ηρεμήσει.</p>
      <p>
        <i><b>Photo Credits</b>: Eurokinissi</i>
      </p>
    </article>
  </body>
</html>