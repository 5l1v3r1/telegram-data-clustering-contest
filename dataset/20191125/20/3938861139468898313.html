<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_vimoga-mvf-rozvyazuye-zelenskomu-ruki-u-borotbi-z-kolomojskim/939734"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T20:23:00+00:00"/>
    <meta property="og:title" content="Вимога МВФ розв'язує Зеленському руки у боротьбі з Коломойським"/>
    <meta property="og:description" content="Якщо Міжнародний валютний фонд вимагає від нашої влади окремого закону, який би унеможливив зворотну приватизацію раніше націоналізованих банків, маємо його прийняти. Про це в коментарі для Gazeta.ua говорить економіст Андрій Новак, 46 років. &quot;Наші парламентарі просто не можуть не ..."/>
  </head>
  <body>
    <article>
      <h1>Вимога МВФ розв'язує Зеленському руки у боротьбі з Коломойським</h1>
      <address><time datetime="2019-11-25T20:23:00+00:00">25 Nov 2019, 20:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939734_w_300.jpg?v=0"/>
        <figcaption>Андрій Новак: Міжнародний валютний фонд – це показник для усього світу, що з державою можна мати справу. Фото: ВВС</figcaption>
      </figure>
      <p>Якщо Міжнародний валютний фонд вимагає від нашої влади окремого закону, який би унеможливив зворотну приватизацію раніше націоналізованих банків, маємо його прийняти.</p>
      <p>Про це в коментарі для <a href="https://gazeta.ua/">Gazeta.ua</a> говорить економіст <b>Андрій Новак, 46 років.</b></p>
      <p>"Наші парламентарі просто не можуть не виконати цю вимогу. Повинні швидко розробити потрібний документ та проголосувати за нього. В іншому випадку може припинитись співпраця з МВФ. У сьогоднішніх умовах це буде означати економічну катастрофу. Для нас важливі навіть не стільки самі транші Фонду. На нього орієнтуються усі інші інвестори та кредитори. Маємо розуміти, що зараз для всього світу Україна – це держава, де йдуть військові дії. В очах західних економічних партнерів вкладати гроші в Україна дуже ризиковано. Якщо ми втратимо підтримку МВФ, з нами точно ніхто не буде співпрацювати. Міжнародний валютний фонд – це показник для усього світу, що з державою можна мати справу. Тому без МВФ Україну чекатиме економічна катастрофа", - пояснює експерт.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_kursovi-gojdalki-skilki-koshtuye-dolar-25-listopada/939473"/>
      </related>
      <p>За словами Андрія Новака, президент Зеленський повинен розуміти усю складність та важливість ситуації.</p>
      <p>"Сподіваюсь, його команда усвідомлює усі ризики припинення роботи з МВФ. З іншого боку така ультимативна вимога з боку Фонду певним чином розв'язує йому руки у протистоянні з Коломойським. Має тепер чіткий аргумент для нього. Мовляв, це не моє рішення. Так вимагає Фонд, а його підтримку ми не можемо втратити.</p>
      <p>Голосні заяви Коломойського, що йому таки повернуть банк – це психологічна гра. Він заявляє свої інтереси на щось велике, щоб потім у рамках компромісу отримати хоча б частку. Очевидно розраховує на якусь компенсацію. Навряд варто погоджуватись і на такі умови. Нашій владі треба якомога чіткіше заявити про свою незалежність від олігарха", - додає економіст.</p>
      <blockquote>Місія Міжнародного валютного фонду покинула Україну 23 листопада. Про новий транш домовитись так і не вдалось. Київ намагається домовитись можливість відкриття трирічної програми розширеного фінансування на $5−6 млрд.<br/>Проте Фонд висуває Україні нову вимогу. Хоче, щоб наша влада ухвалила закон, який би заборонив передачу націоналізованих банків назад колишнім власникам, журналіст та колишній народний депутат 39-річний Сергій Лещенко написав у своєму Телеграмі.</blockquote>
    </article>
  </body>
</html>