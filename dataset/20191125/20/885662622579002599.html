<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125974/skylakakis-o-proypologismos-enishyei-tis-dapanes-se-ygeia-kai-paideia"/>
    <meta property="og:site_name" content="Insider"/>
    <meta property="article:published_time" content="2019-11-25T20:29:00+00:00"/>
    <meta property="og:title" content="Σκυλακάκης: Ο προϋπολογισμός ενισχύει τις δαπάνες σε υγεία και παιδεία"/>
    <meta property="og:description" content="Ο προϋπολογισμός 2020 προβλέπει πρόσθετες πραγματικές δαπάνες στους κρίσιμους τομείς της υγείας, της παιδείας, της κοινωνικής ασφάλισης και της άμυνας, δήλωσε ο κ. Σκαλακάκης."/>
  </head>
  <body>
    <article>
      <h1>Σκυλακάκης: Ο προϋπολογισμός ενισχύει τις δαπάνες σε υγεία και παιδεία</h1>
      <h2>Ο προϋπολογισμός 2020 προβλέπει πρόσθετες πραγματικές δαπάνες στους κρίσιμους τομείς της υγείας, της παιδείας, της κοινωνικής ασφάλισης και της άμυνας, δήλωσε ο κ. Σκαλακάκης.</h2>
      <address>
        <time datetime="2019-11-25T20:29:00+00:00">25 Nov 2019, 20:29</time>
      </address>
      <p>Για τον προϋπολογισμό του 2020 μίλησε ο <b>υφυπουργός Δημοσιονομικής Πολιτικής Θόδωρος Σκυλακάκης,</b> κατά την πρώτη ημέρα εξέτασης του σχεδίου νόμου του υπουργείου Οικονομικών</p>
      <p>Ο <b>προϋπολογισμός του 2020</b>, εκτός από <b>ελαφρύνσεις φόρων</b> που ξεπερνούν το ένα δισεκατομμύριο ευρώ, προβλέπει πρόσθετες πραγματικές δαπάνες στους κρίσιμους τομείς της υγείας, της παιδείας, της κοινωνικής ασφάλισης και της άμυνας σε σχέση με τον Προϋπολογισμό του 2019, δήλωσε ο κ. Σκυλακάκης.</p>
      <p>Όπως επισήμανε ο νέος Προϋπολογισμός προβλέπει επίσης ένα ειδικό αποθεματικό, με το οποίο θα ενισχυθούν ευαίσθητες δαπάνες όπως οι ανωτέρω, σε όλη τη διάρκεια του έτους. Ταυτόχρονα, είπε, μειώνονται οι οροφές δαπανών όλων των ελαστικών δαπανών των υπουργείων, με αφαίρεση αβέβαιων ή πλασματικών δαπανών - που θα καλυφθούν εφόσον προκύπτουν, από το ειδικό αποθεματικό, για να μειωθεί η υποεκτέλεση (900 εκ. στον προϋπολογισμό του 2018 μόνο στον τακτικό Προϋπολογισμό) που οδηγούσε στα «καταστροφικά» για την οικονομία υπερπλεονάσματα.</p>
      <p>Σχολιάζοντας τους προβληματισμούς των γενικών εισηγητών των κομμάτων για τους προϋπολογισμούς των παραπάνω τομέων, είπε ότι, στον τομέα της άμυνας, για να είναι συγκρίσιμες οι δαπάνες, θα πρέπει να αφαιρεθούν οι εκτιμώμενες δαπάνες του 2019 ύψους 3.378 εκ ευρώ έναντι 3.383 εκ ευρώ των προβλέψεων δαπανών του 2020 και να προστεθούν 163 εκ ευρώ ως επιπλέον δημοσιονομική επιβάρυνση λόγω των αυξημένων φυσικών παραλαβών εξοπλιστικών προγραμμάτων το 2020 (258 εκ. ευρώ το 2019 - 421 εκ. ευρώ το 2020 = - 163 εκ. ευρώ).</p>
      <p>Επίσης, για το <b>υπουργείο Υγείας και τα νοσοκομεία του ΕΟΠΥΥ</b>, ο κ. Σκυλακάκης είπε ότι οι πραγματικές δαπάνες του 2020 (3.799 εκ.) θα είναι τελικά μεγαλύτερες από του 2019 (3.824 εκ.) καθώς θα δοθούν πρόσθετα χρήματα από το νέο Ειδικό Αποθεματικό (που διαθέτει 300 εκ.) και πρόσθετα χρήματα από το ποσό που θα προκύψει από τον υπολογισμό των δαπανών για πρόσφυγες και αιτούντες άσυλο στον τομέα της υγείας (περίπου 25 με 30 εκ.), που η προηγούμενη κυβέρνηση «δεν κατέγραφε» και που δεν επιβαρύνουν το κατά πρόγραμμα δημοσιονομικό αποτέλεσμα, είπε ο κ. Σκυλακάκης προσθέτοντας ότι θα υπάρχουν μεγαλύτερες δαπάνες και στην κοινωνική πρόνοια και στα νοσοκομεία.</p>
      <p>Εξάλλου, για τον<b> προϋπολογισμό του υπουργείου Παιδείας</b>, είπε ότι θα πρέπει να ληφθεί υπόψη και η μετακίνηση της γραμματείας Έρευνας στο υπουργείο Ανάπτυξης.</p>
      <p>Σχολιάζοντας σχετικές αναφορές της εισηγήτριας του ΣΥΡΙΖΑ Αικ. Παπανάτσιου, ο κ. Σκυλακάκης είπε, ότι επιμένει να ξεχνά η αξιωματική αντιπολίτευση ότι έχουμε τις μικρότερες επενδύσεις στην Ευρώπη και ότι η «τεράστια» φορολογία στις επιχειρήσεις διέλυσε οποιαδήποτε προσπάθεια ανάπτυξης και επιχειρηματικότητας. Όσο για το επίδομα θέρμανσης, είπε ότι αυξάνεται - και εάν χρειαστούν πρόσθετα χρήματα θα δοθούν από το αποθεματικό.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125907/tsakalotos-gia-ligoys-o-proypologismos-tis-neas-dimokratias"/>
        <a href="https://www.insider.gr/eidiseis/oikonomia/125848/proypologismos-2020-poioi-kerdizoyn-ta-perissotera-kai-poioi-ta-ligotera"/>
        <a href="https://www.insider.gr/eidiseis/oikonomia/125772/foroapallages-kai-ekptoseis-89-dis-eyro-ston-proypologismo-i-eikona-gia"/>
      </related>
    </article>
  </body>
</html>