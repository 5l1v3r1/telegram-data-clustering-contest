<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/lehner-ar-toppen-och-botten-frustrerande-5459700.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T20:06:09+00:00"/>
    <meta property="og:title" content="Lehner är toppen – och botten: &quot;Frustrerande&quot;"/>
    <meta property="og:description" content="Ishockey Målvakten Robin Lehner gör succé i NHL och har bäst räddningsprocent av alla.Däremot är Chicagosvensken missnöjd över sin dåliga straffstatistik.Det är frustrerande, jag är inte bra där, säge"/>
  </head>
  <body>
    <article>
      <h1>Lehner är toppen – och botten: "Frustrerande"</h1>
      <h2>Ishockey Målvakten Robin Lehner gör succé i NHL och har bäst räddningsprocent av alla.Däremot är Chicagosvensken missnöjd över sin dåliga straffstatistik.</h2>
      <address><time datetime="2019-11-25T20:06:09+00:00">25 Nov 2019, 20:06</time> by <a rel="author">TT</a></address>
      <figure>
        <img src="https://img8.ntm.eu/unt/public/img/5459701/1125211011/robin-lehner-gor-en-raddning-m?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Tony Gutierrez/AP/TT | Robin Lehner gör en räddning mot Dallas i lördags. Chicagomålvakten leder målvaktsligan i NHL, men är näst sämst när det kommer till straffar.</figcaption>
      </figure>
      <blockquote>Det är frustrerande, jag är inte bra där, säger han.</blockquote>
      <p>Robin Lehner gjorde megasuccé i New York Islanders i förra säsongen trots de problem han sommaren dessförinnan hade med sin mentala hälsa.</p>
      <p>Nu gör 28-åringen likadant i Chicago efter flytten dit och leder NHL:s målvaktsliga när det gäller räddningsprocent med imponerande 93,8.</p>
      <p>När det gäller straffar har han dock näst sämst räddningsprocent i ligan (52,1) och bara åtta segrar på 30 straffavgöranden genom NHL-karriären.</p>
      <blockquote>Folk tror att det är mentalt. Skojar ni!? Tror ni att jag är nervös? Jag försöker stoppa pucken som i alla andra lägen. Som om det vore boxplay eller ett friläge i sista minuten. Då räddar jag, säger han.</blockquote>
      <p>Efter strafförlusten mot Dallas (1–2) i lördags tog Lehner till och med hjälp av mikrobloggen Twitter för att diskutera saken.</p>
      <blockquote>Jag kollade vad en del på Twitter hade att säga, det var några bra inlägg där exempelvis en Harvardstudent hade lite intressanta saker. Det livar upp lite, säger han i samband med Chicagos måndagsträning.</blockquote>
      <p>Lehner har till och med föreslagit sin tränare Jeremy Colliton, förre Moracoachen, att han ska bytas ut till förmån för veteranen Corey Crawford om matcherna går till straffar. Men det vill inte Colliton.</p>
      <p>Så Lehner får fortsätta grunna på hur han ska komma över sin svaghet.</p>
    </article>
  </body>
</html>