<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/chomu_riven_rozcharuvannya_zelenskim_zrostaye_komentar_vid_eksperta_n1239310"/>
    <meta property="og:site_name" content="24 Канал"/>
    <meta property="article:published_time" content="2019-11-25T20:09:00+00:00"/>
    <meta property="og:title" content="Чому рівень розчарування Зеленським зростає: коментар від експерта"/>
    <meta property="og:description" content="Причиною падіння рейтингів є те, що очікування виборців завжди на порядок вищі від реальних можливостей політиків. Вони очікують, що нова влада буде не просто краща, ніж стара, а й швидко вирішить всі питання – підніме зарплати, знизить тарифи і все інше."/>
  </head>
  <body>
    <article>
      <h1>Чому рівень розчарування Зеленським зростає: коментар від експерта</h1>
      <address><time datetime="2019-11-25T20:09:00+00:00">25 Nov 2019, 20:09</time> by <a rel="author" href="https://24tv.ua/marina_vasilyeva_tag7288/" target="_blank">Марина Васильєва</a></address>
      <p>
        <b>Причиною падіння рейтингів є те, що очікування виборців завжди на порядок вищі від реальних можливостей політиків. Вони очікують, що нова влада буде не просто краща, ніж стара, а й швидко вирішить всі питання – підніме зарплати, знизить тарифи і все інше.</b>
      </p>
      <p>Отримані результати соціологічного опитування прокоментував експерт з питань управління репутацією Борис Тизенгаузен.</p>
      <blockquote>Читайте також: <a href="https://24tv.ua/peregovori_zelenskogo_z_putinim_shho_pro_tse_dumayut_ukrayintsi_n1239058">Як українці ставляться до переговорів Зеленського з Путіним – опитування</a></blockquote>
      <p>За словами експерта, Зеленський під час виборчої кампанії не комунікував із виборцями. Тобто, він не давав жодних обіцянок про те, що <b>не зможе виконати</b>.</p>
      <aside>Виборець змоделював собі ідеального президента, і думав, що Зеленський таким і виявиться. Ні, так не виходить. В цьому і є об'єктивне падіння рейтингів і Зеленського, і партії, і Кабміну,<cite>– зазначив Борис Тизенгаузен.</cite></aside>
      <h3>Що підтримують українці</h3>
      <p>Згідно з результатами <a href="https://dif.org.ua/uploads/pdf/3392278205ddb9ac50d65e5.92142302.pdf">опитування</a>, українці <b>позитивно </b>сприймають такі рішення президента:</p>
      <p>►ініціювання переговорів з Володимиром Путіним для вирішення конфлікту на Донбасі, рішення щодо відведення військ від лінії розмежування;</p>
      <p>► відведення військ від лінії розмежування;</p>
      <p>►надання громадянства іноземцям, які захищали територіальну цілісність України;</p>
      <p>►відновлення діалогу з Польщею щодо проблемних історичних питань;</p>
      <p>►легалізація видобутку бурштину;</p>
      <p>►повне оновлення складу Центральної виборчої комісії.</p>
      <p>Натомість <b>негативне </b>ставлення українців до:</p>
      <p>►скасування мораторію на продаж землі;</p>
      <p>►приватизації великих державних підприємств;</p>
      <p>►легалізації грального бізнесу.</p>
      <p>За словами Бориса Тизенгаузена, українцям не достатньо чітко роз'яснили президентські ініціативи. До прикладу, всі опитувані вважають, що наслідком переговорів з Путіним має стати відновлення миру на Донбасі, саме тому 75% опитаних схвально ставляться до такої ініціативи. Натомість проти легалізації грального бізнесу проголосували 49% українців. </p>
      <aside>Де провал в комунікації – там не підтримують, а де встигли щось роз'яснити, там рівень підтримки вищий,<cite>– прокоментував експерт. </cite></aside>
      <figure>
        <img src="https://24tv.ua/resources/photos/news/201911/1239058_10241139.png?201911142437"/>
      </figure>
      <p>
        <i>Як українці ставляться до переговорів Зеленського із Путіним / інфографіка 24 каналу</i>
      </p>
      <h3>Ставлення українців до миру за всяку ціну</h3>
      <p>Результати опитування свідчать, що українці схвально ставляться до переговорів з Путіним, однак не готові до миру за всяку ціну. </p>
      <p>На думку експерта, це питання мало бути інакше сформульовано – <b>"на яку саме ціну ви не готові?" </b>Така сегментація дала б змогу зрозуміти, які настрої переважають в суспільстві, на що готові чи неготові українці. </p>
      <aside>На жаль, саме від Росії залежить на 90%, чи виведуть війська. Без переговорів з РФ досягнути миру неможливо,<cite>– зазначив експерт.</cite></aside>
      <h3>Ставлення українців до парламенту</h3>
      <p>82% опитаних вважають, що зробили правильний вибір на парламентських виборах. За словами експерта, незважаючи на значну кількість скандалів у Раді, люди нормально сприймають певні життєво-побутові речі. Натомість все, що пов'язано з корупцією, сприймається негативно. </p>
      <blockquote>До теми: <a href="https://24tv.ua/guchni_skandali_v_radi_yak_vidznachilisya_slugi_narodu_za_ostanniy_chas_n1238690">Гучні скандали в Раді: чим відзначилися "слуги народу"</a></blockquote>
      <p>Однією з причин такого кредиту довіри, наданого парламенту, Борис Тизенгаузен вбачає у відсутності політичної альтернативи. "Поки що із Зеленським на електоральному полі конкурують всім відомі старі політичні особи", – пояснив експерт. </p>
      <p><a href="https://24tv.ua/ukrayinskiy__rozvidnik_u_tilu_voroga_hto_takiy_eduard_matyuha_i_chomu_yogo_rozsekretili_n1239181">Український розвідник у тилу ворога: хто такий Едуард Матюха і чому його розсекретили </a>сьогодні 4772</p>
      <anchor name="comAnch"/>
    </article>
  </body>
</html>