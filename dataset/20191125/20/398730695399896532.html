<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/lehner-ar-toppen-och-botten-i-nhl-frustrerande/"/>
    <meta property="og:site_name" content="DN.SE"/>
    <meta property="article:published_time" content="2019-11-25T20:17:33+00:00"/>
    <meta property="og:title" content="Lehner är toppen – och botten i NHL: ”Frustrerande”"/>
    <meta property="og:description" content="Målvakten Robin Lehner gör succé i NHL och har bäst räddningsprocent av alla. Däremot är Chicagosvensken missnöjd över sin dåliga straffstatistik."/>
  </head>
  <body>
    <article>
      <h1>Lehner är toppen – och botten i NHL: ”Frustrerande”</h1>
      <address><time datetime="2019-11-25T20:17:33+00:00">25 Nov 2019, 20:17</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Målvakten Robin Lehner gör succé i NHL och har bäst räddningsprocent av alla.<br/>Däremot är Chicagosvensken missnöjd över sin dåliga straffstatistik.<br/>– Det är frustrerande, jag är inte bra där, säger han.</b>
      </p>
      <p>Robin Lehner gjorde megasuccé i New York Islanders i förra säsongen trots de problem han sommaren dessförinnan hade med sin mentala hälsa.</p>
      <p>Nu gör 28-åringen likadant i Chicago efter flytten dit och leder NHL:s målvaktsliga när det gäller räddningsprocent med imponerande 93,8.</p>
      <p><b>När det gäller straffar</b> har han dock näst sämst räddningsprocent i ligan (52,1) och bara åtta segrar på 30 straffavgöranden genom NHL-karriären.</p>
      <p>– Folk tror att det är mentalt. Skojar ni!? Tror ni att jag är nervös? Jag försöker stoppa pucken som i alla andra lägen. Som om det vore boxplay eller ett friläge i sista minuten. Då räddar jag, säger han.</p>
      <p>Efter strafförlusten mot Dallas (1–2) i lördags tog Lehner till och med hjälp av mikrobloggen Twitter för att diskutera saken.</p>
      <p>– Jag kollade vad en del på Twitter hade att säga, det var några bra inlägg där exempelvis en Harvardstudent hade lite intressanta saker. Det livar upp lite, säger han i samband med Chicagos måndagsträning.</p>
      <p><b>Lehner har till och med</b> föreslagit sin tränare Jeremy Colliton, förre Moracoachen, att han ska bytas ut till förmån för veteranen Corey Crawford om matcherna går till straffar. Men det vill inte Colliton.</p>
      <p>Så Lehner får fortsätta grunna på hur han ska komma över sin svaghet.</p>
      <p>
        <a href="https://www.dn.se/sport/ishockey/nhl-sa-nej-till-lehners-historia-om-sjalvmordstankar/">Läs mer: NHL sa nej till Lehners historia om självmordstankar</a>
      </p>
    </article>
  </body>
</html>