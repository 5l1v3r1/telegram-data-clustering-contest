<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837773-v-ukrayini-posilyat-vidpovidalnist-za-falsifikatsiyu-likiv-zelenskiy-pidpisav-zakon"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T20:34:00+00:00"/>
    <meta property="og:title" content="В Україні посилять відповідальність за фальсифікацію ліків - Зеленський підписав закон"/>
    <meta property="og:description" content="КИЇВ. 25 листопада. УНН. Президент Володимир Зеленський підписав Закон “Про внесення змін до статті 321-1 Кримінального кодексу України щодо посилення …"/>
  </head>
  <body>
    <article>
      <h1>В Україні посилять відповідальність за фальсифікацію ліків - Зеленський підписав закон</h1>
      <address><time datetime="2019-11-25T20:34:00+00:00">25 Nov 2019, 20:34</time> by <a rel="author">Тоня Туманова</a></address>
      <p><b>КИЇВ. 25 листопада. УНН.</b> Президент Володимир Зеленський підписав Закон “Про внесення змін до статті 321-1 Кримінального кодексу України щодо посилення відповідальності за фальсифікацію лікарських засобів або обіг фальсифікованих лікарських засобів” № 284-IX, який Верховна Рада ухвалила 12 листопада 2019 року, передає <b>УНН</b> із посиланням на повідомлення Офісу Президента.</p>
      <p>Протидія виробництву та обігу фальсифікованих лікарських засобів має стати предметом постійної уваги з боку державних органів України, оскільки підробка ліків загрожує внутрішній безпеці країни.</p>
      <p>Підписаний закон посилює покарання у вигляді позбавлення волі за фальсифікацію лікарських засобів.</p>
      <p>Документ, зокрема, вносить зміни до статті 321-1 (фальсифікація лікарських засобів або обіг фальсифікованих лікарських засобів) Кримінального кодексу України, згідно з якими виготовлення, придбання, перевезення, пересилання, зберігання з метою збуту або збут завідомо фальсифікованих лікарських засобів карається позбавленням волі на строк від п’яти до восьми років (до цього санкція за такі дії передбачала позбавлення волі на строк від трьох до п’яти років).</p>
      <p>Ті самі дії, вчинені повторно або за попередньою змовою групою осіб, або у великих розмірах, або якщо вони спричинили тривалий розлад здоров'я особи, а також виробництво фальсифікованих лікарських засобів караються позбавленням волі на строк від восьми до 10 років (раніше – від п’яти до восьми років) з позбавленням права обіймати певні посади чи займатися певною діяльністю на строк до трьох років з конфіскацією майна.</p>
      <p>Крім того, закон посилює відповідальність службових осіб, діяльність яких безпосередньо пов’язана з обігом ліків. Так, розповсюдження завідомо фальсифікованих лікарських засобів службовою особою шляхом зловживання службовим становищем; медичним або фармацевтичним працівником, або за допомогою інформаційних систем, зокрема Інтернету, карається позбавленням волі на строк від восьми до 10 років з позбавленням права обіймати певні посади та з конфіскацією майна.</p>
      <p>У разі, якщо дії, вказані у частині першій та другій статті 321-1, спричинили смерть особи або інші тяжкі наслідки, або були вчинені в особливо великих розмірах, вони караються позбавленням волі на строк від 10 до 15 років або довічним позбавленням волі з конфіскацією майна (до цього санкція за такі дії передбачала позбавлення волі на строк від восьми до 10 років або довічне позбавлення волі, з конфіскацією майна).</p>
      <p>Закон набуває чинності з дня, наступного за днем його опублікування.</p>
      <p>Нагадаємо, 12 листопада народні депутати <a href="https://www.unn.com.ua/uk/news/1835364-nardepi-posilili-vidpovidalnist-za-falsifikatsiyu-likarskikh-zasobiv">ухвалили</a> в цілому проект закону №1152-1 про внесення змін до Кримінального кодексу України щодо відповідальності за фальсифікацію лікарських засобів або обіг фальсифікованих лікарських засобів. Відповідне рішення підтримали 363 народних депутати.</p>
    </article>
  </body>
</html>