<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/reactia-fostului-ministru-de-finante-eugen-teodorovici-am-fost-la-marcel-ciolacu-i-am-spus-ca-dancila-nu-merita-sa-iasa-pe-usa-din-dos-18616319"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T20:40:52+00:00"/>
    <meta property="og:title" content="Reacţia fostului ministru de Finanţe Eugen Teodorovici: Am fost la Marcel Ciolacu. I-am spus că Dăncilă nu merită să iasă pe uşa din dos"/>
    <meta property="og:description" content="Eugen Teodorovici a declarat că s-a văzut luni cu Marcel Ciolacu la Parlament şi i-a comunicat că Viorica Dăncilă nu merită „să iasă pe uşa din dos” de la şefia PSD, fiindcă CEx a votat-o să fie candidat la prezidenţiale. El a mai spus că nu va demisiona din funcţia de preşedinte executiv al PSD."/>
  </head>
  <body>
    <article>
      <h1>Reacţia fostului ministru de Finanţe Eugen Teodorovici: Am fost la Marcel Ciolacu. I-am spus că Dăncilă nu merită să iasă pe uşa din dos</h1>
      <address><time datetime="2019-11-25T20:40:52+00:00">25 Nov 2019, 20:40</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Eugen Teodorovici a declarat că s-a văzut luni cu Marcel Ciolacu la Parlament şi i-a comunicat că Viorica Dăncilă nu merită „să iasă pe uşa din dos” de la şefia PSD, fiindcă CEx a votat-o să fie candidat la prezidenţiale. El a mai spus că nu va demisiona din funcţia de preşedinte executiv al PSD.</p>
      <p>„Nu poţi să fi mulţumit de ce s-a întâmplat la PSD. Pot să spun că sunt dezamăgit, dar nu luaţi vis a vis de scor neapărat. Am să spun în următoarele zile (întrebat faţă de cine e dezamăgit – n.r.). O dezamăgire pe care o am şi am să o spun în mod public. Ştiţi că spunea la un moment dat în Parlament, în Comisia în care domnul Cîţu a fost acolo audiat, am avut formularea mea directă pe care am spus-o dinainte să o interprete unii. Am spus că îmi doresc foarte mult ca în România să nu mai existe în politică oameni fără caractere şi fără principii”, a afirmat Eugen Teodorovici, luni, la Antena 3.</p>
      <p>Întrebat dacă îşi va da demisia, în care că social-democraţii din tabăra lui Marcel Ciolacu i-o vor cere, Eugen Teodorovici a spus că nu.</p>
      <p>„Nu. Aici să fie lucrurile şi mai clare. Azi am fost şi eu la domnul Ciolacu, la Parlament, la dânsul la birou. Era normal să o fac. Am avut o discuţie telefonică cu dânsul. Dânsul m-a sunat de dimineaţă. Am spus că vin desigur. Pot să vă spun ceva şi din acea discuţie scurtă, pentru că dânsul a plecat la discuţia cu doamna preşedinte. Am spus câteva lucruri, cum ar fi: în primul rând această femeie, hai să spunem aşa, femeie preşedintele partidului astăzi, nu merită să iasă pe uşa din dos, pentru că până una alta CEx-ul a votat-o să fie candidatul partidului la prezidenţiale, cu două sau trei excepţii”, a explicat fostul ministru de Finanţe.</p>
      <p>Acesta a adăugat că toată lumea şi-a făcut poze cu Viorica Dăncilă în vizitele ei prin ţară şi că nimeni nu a ridicat până în prezent problema strategiei de campanie a PSD, în şedinţele Comitetului Executiv al partidului.</p>
      <p>„Doi la mână. De fiecare dată când a fost invitată în teritoriu, dânsa a mers în teritoriu şi a onorat orice fel de solicitare. Toţi şi-au făcut poze cu dânsa. CEx-urile pe care le-am avut noi la partid nu au ridicat în discuţie că strategia de campanie sau că orice altceva din campania pe care PSD a dus-o ar fi greşit sau să se recomande ceva de îndreptare. Absolut nimic. Cred că dânsa şi-a asumat în momente grele ale partidului o poziţie destul de sensibilă şi mai ales o răspundere foarte mare”, a conchis Teodorovici.</p>
      <p>Viorica Dăncilă urmează să-şi anunţe colegii de partid, marţi seara la Comitetul Executiv, că va demisiona de la şefia PSD, au declarat surse politice, pentru MEDIAFAX. Dăncilă va primi în schimb şefia PSD Teleorman şi a organizaţiei de femei.</p>
      <p>Funcţia de preşedinte interimar până la Congresul PSD va fi cel mai probabil Marcel Ciolacu. Acesta din urmă a şi anunţat de altfel, luni seara pe Facebook, cu preşedinţii organizaţiilor din ţară, după ce a avut o întâlnire şi cu Viorica Dăncilă.</p>
      <p>După eşecul de la prezidenţiale, mai mulţi lideri social-democraţi i-au cerut Vioricăi Dăncilă să îşi depună mandatul de preşedinte al partidului şi să îşi asume răspunderea. Întreaga situaţie în care se află liderul PSD a fost amplificată şi de numirea lui Gabriel Oprea, lider al UNPR, ca vicepreşedinte al PSD.</p>
      <p>CEx va avea loc marţi, de la ora 18.30, la sediul PSD din Kiseleff.</p>
    </article>
  </body>
</html>