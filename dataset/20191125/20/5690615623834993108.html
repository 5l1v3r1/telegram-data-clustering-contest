<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837771-lis-u-smartfoni-orzhel-rozpoviv-pro-maybutni-funktsiyi-elektronnogo-reyestru"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T20:12:00+00:00"/>
    <meta property="og:title" content="Ліс у смартфоні: Оржель розповів про майбутні функції електронного реєстру"/>
    <meta property="og:description" content="КИЇВ. 25 листопада. УНН. Міністр енергетики та навколишнього середовища Олексій Оржель розповів про майбутні функції електронного реєстру “Ліс у …"/>
  </head>
  <body>
    <article>
      <h1>Ліс у смартфоні: Оржель розповів про майбутні функції електронного реєстру</h1>
      <address><time datetime="2019-11-25T20:12:00+00:00">25 Nov 2019, 20:12</time> by <a rel="author">Антоніна Карташева</a></address>
      <p><b>КИЇВ. 25 листопада. УНН.</b> Міністр енергетики та навколишнього середовища Олексій Оржель розповів про майбутні функції електронного реєстру “Ліс у смартфоні”, зокрема, внесення координат по кожному лісу і створення кадастрової карти інженерних коридорів. Про це він заявив на брифінгу щодо змін у сфері енергетики і екології, передає кореспондент <b>УНН</b>.</p>
      <p>“Ми відкриваємо всю інформацію в рамках екології, реєстрів та інформуємо кожного суб’єкта господарювання, кожного українця. Що означає ліс в смартфоні? Насправді це звучить просто, але є більш складним. Більше того, напрацьований відповідний законопроект, він погоджений на уряді, це об’єднання всіх реєстрів”, — зазначив Оржель.</p>
      <p>За його словами, раніше в Україні зловживали тим, що реєстр надр і лісів не відповідав в електронному і друкованому вигляді.</p>
      <p>“Ми об’єднуємо всі реєстри. На публічній кадастровій карті вже є інформація щодо лісів, щодо водних ресурсів. Більше того, в майбутньому ми викладемо на єдиний ресурс і буде 100% відповідність всіх координат по кожному лісу. Ми на кадастрову карту хочемо покласти всі інженерні коридори. Всі мережі, дані — це генеральні плани та детальні плани територій. Кожен, хто зайде на цей єдиний ресурс може в онлайн побачити, що значить земельна ділянка, який є доступ до інфраструктури, які є ресурси по цій земельній ділянці”, — сказав Оржель.</p>
      <p>За його словами, це необхідний реєстр перед запуском земельної реформи, щоб всі розуміли скільки реально коштує конкретний шмат землі.</p>
      <p>Нагадаємо, Державне агентство лісових ресурсів підключило лісогосподарські підприємства восьми областей до електронного реєстру дозвільних квитків на заготівлю деревини та <a href="https://www.unn.com.ua/uk/news/1836686-v-ukrayini-vidkrili-dani-pro-tsini-na-derevinu-onlayn">онлайн-карти рубок</a>.</p>
    </article>
  </body>
</html>