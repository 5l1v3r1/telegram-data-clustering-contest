<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561247/eleutheroi-oi-treis-nearoi-gia-tin-upothesi-me-ta-15-kila-lathraiou-kapnou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T20:39:46+00:00"/>
    <meta property="og:title" content="Ελεύθεροι οι τρείς νεαροί για την υπόθεση με τα 15 κιλά λαθραίου καπνού"/>
    <meta property="og:description" content="Οι νεαροί μετανάστες απασχολούνται ως εργάτες γης σε καλλιέργειες στη Μεσαρά"/>
  </head>
  <body>
    <article>
      <h1>Ελεύθεροι οι τρείς νεαροί για την υπόθεση με τα 15 κιλά λαθραίου καπνού</h1>
      <address><time datetime="2019-11-25T20:39:46+00:00">25 Nov 2019, 20:39</time> by <a rel="author">Αγγελίνος Νικόλας</a></address>
      <p>
        <b>Οι νεαροί μετανάστες απασχολούνται ως εργάτες γης σε καλλιέργειες στη Μεσαρά</b>
      </p>
      <p>Ελεύθεροι αφέθηκαν τελικά και οι τρεις νεαροί, οι οποίοι <a href="https://www.neakriti.gr/article/kriti/irakleio/1561005/15-kila-kapnou-narkotika-hapia-kai-kannaviap-ola-eihe-o-baxes/">είχαν συλληφθεί πριν από μερικές ημέρες</a>, σε περιοχή της Μεσαράς, καθώς φέρονται να είχαν -συνολικά- στην κατοχή τους περισσότερο από ένα κιλό χασίς, αλλά και πάνω από 15,5 κιλά λαθραίο καπνό.</p>
      <p>Πρόκειται για αλλοδαπούς ηλικίας 25, 26 και 29 ετών, οι οποίοι απολογήθηκαν ενώπιον του ανακριτή Ηρακλείου, βαρυνόμενοι για κακουργηματικές κατηγορίες.</p>
      <p>Οι νεαροί μετανάστες απασχολούνται ως εργάτες γης σε καλλιέργειες στη Μεσαρά. Σύμφωνα με πληροφορίες, οι κατηγορούμενοι πακιστανικής εθνικότητας αρνήθηκαν τις κατηγορίες που τους αποδίδονται.</p>
      <p>Τελικά μετά το πέρας των απολογιών τους, οι τρεις άνδρες αφέθηκαν ελεύθεροι. Και στους τρεις, πάντως, επιβλήθηκε ο περιοριστικός όρος της εμφάνισης στο αστυνομικό τμήμα της περιοχής τους μια φορά το μήνα.</p>
      <p>«Ο εντολέας μου αρνείται κατηγορηματικά οποιοδήποτε ανάμειξη του αποδίδεται στην συγκεκριμένη υπόθεση πληρώνοντας τελικά ο ίδιος ως φαίνεται τη συναναστροφή του με τα λάθος άτομα και το γεγονός ότι προσπάθησε να βοηθήσει ανθρώπους, ομοεθνείς του, οι οποίοι είχαν πραγματική ανάγκη, δίνοντας τους στέγη μην ξέροντας όμως στην πραγματικότητα που επρόκειτο να τον οδηγήσουν εν αγνοία του» ανέφερε μιλώντας στο neakriti.gr ο συνήγορος υπεράσπισης του ενός εκ των συλληφθέντων, κ. Μιχάλης Καλογεράκης.</p>
      <p>«Σε κάθε περίπτωση η εμπλοκή του εντολέως μου οφείλεται δίχως άλλο σε αυθαίρετες ερμηνείες και πρόωρα συμπεράσματα γεγονός το οποίο και θα αποδειχθεί πλήρως στην επιγενόμενη ακροαματική διαδικασία» συμπλήρωσε, κλείνοντας, ο κ. Καλογεράκης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1554720/tous-epiasan-sta-prasa-me-narkotika/"/>
        <a href="https://www.neakriti.gr/article/kriti/1556633/ton-epiasan-tin-ora-pou-ekruve-ta-narkotika-sto-parko/"/>
        <a href="https://www.neakriti.gr/article/kriti/irakleio/1555395/i-kavadza-prodose-to-alisverisi-kokainis/"/>
      </related>
    </article>
  </body>
</html>