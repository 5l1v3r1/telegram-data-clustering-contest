<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/yasak-iliski-olumle-sonuclandi-balkondan-atildilar-mi-atladilar-mi/927680"/>
    <meta property="og:site_name" content="medya faresi"/>
    <meta property="article:published_time" content="2019-11-25T20:05:00+00:00"/>
    <meta property="og:title" content="Yasak ilişki ölümle sonuçlandı! Balkondan atıldılar mı atladılar mı?"/>
    <meta property="og:description" content="Sözcü'den Tugay Saday'ın haberine göre İstanbul Küçükçekmece'de Hüseyin K. kendisini aldatan eşi Zeynep K.’yı ve sevgilisi Aykut D.’yi evinde bastı. Kısa süreli tartışmanın ardından binanın 5. katından atlayan Zeynep K. ve Aykut D. hayatını kaybetti"/>
  </head>
  <body>
    <article>
      <h1>Yasak ilişki ölümle sonuçlandı! Balkondan atıldılar mı atladılar mı?</h1>
      <h2>Sözcü'den Tugay Saday'ın haberine göre İstanbul Küçükçekmece'de Hüseyin K. kendisini aldatan eşi Zeynep K.’yı ve sevgilisi Aykut D.’yi evinde bastı. Kısa süreli tartışmanın ardından binanın 5. katından atlayan Zeynep K. ve Aykut D. hayatını kaybetti</h2>
      <address>
        <time datetime="2019-11-25T20:05:00+00:00">25 Nov 2019, 20:05</time>
      </address>
      <p>Olay, Atatürk Mahallesi'nde saat 14.50 sıralarında yaşandı. İddiaya göre, Hüseyin K. evinin kapısını çaldı. Kapıyı bir süre geç açan eşi Zeynep K.'dan (24) şüphelenen Hüseyin K. evde yaptığı araştırmada yabancı bir mont buldu.</p>
      <p>Evi didik didik arayan Hüseyin K. bir süre sonra Aykut D.'yi (30) saklandığı odada bulunca kavga etmeye başladı. Kısa süren kavganın ardından Hüseyin K., eşi Zeynep K.'yı ve sevgilisi Aykut D.'yi bir odaya kilitledi. Bir süre sonra Zeynep K. ve Aykut D. beşinci kattan düşerek hayatını kaybetti.</p>
      <h3>“YASAK İLİŞKİ ESNASINDA BASTIM”</h3>
      <p>Olayla ilgili soruşturma başlatan polis ekipleri Hüseyin K.'nın ve bir akrabasının ifadesine başvurdu. Hüseyin K. ifadesinde, “Eve geldiğimde eşimin beni aldattığını gördüm. Eşim ve sevgilisini bir odaya kilitledim. Daha sonra akrabalarıma haber verdim. Eşim ve sevgilisi o esnada kendilerini balkondan atmışlar” dedi. </p>
      <h3>SORUŞTURMA DEVAM EDİYOR</h3>
      <p>Soruşturmayı çok yönlü devam ettiren polis, evde incelemelerde bulundu. Cansız bedenleri Adli Tıp Kurumu'na gönderilen Aykut D. ve Zeynep K.'nın intihar edip etmedikleri araştırılıyor.</p>
    </article>
  </body>
</html>