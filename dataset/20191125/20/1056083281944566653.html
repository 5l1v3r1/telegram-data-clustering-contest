<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402708/%D9%81%D8%B1%D9%82-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%88-%D8%B4%D9%81%D8%B1-%DA%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T20:36:00+00:00"/>
    <meta property="og:title" content="فرق استقلال استراماچونی و شفر چیست؟"/>
    <meta property="og:description" content="بازیکن سابق استقلال می‌گوید تیم شفر نسبت به تیم استراماچونی کامل‌تر بود و اکنون آبی‌ها باید به سمتی بروند که در فضاهای کوچک هم موقعیت‌سازی کنند."/>
  </head>
  <body>
    <article>
      <h6 class="kicker">هادی طباطبائی در گفت‌وگو با ایسنا مطرح کرد:</h6>
      <h1>فرق استقلال استراماچونی و شفر چیست؟</h1>
      <address><time datetime="2019-11-25T20:36:00+00:00">25 Nov 2019, 20:36</time> by <a rel="author">مرتضی یعقوبی</a></address>
      <p>بازیکن سابق استقلال می‌گوید تیم شفر نسبت به تیم استراماچونی کامل‌تر بود و اکنون آبی‌ها باید به سمتی بروند که در فضاهای کوچک هم موقعیت‌سازی کنند.</p>
      <p>هادی طباطبایی در گفت‌وگو با ایسنا، درباره پیروزی ۲ بر یک استقلال مقابل نساجی قائم‌شهر گفت: استقلال نسبت نساجی تیم باکیفیت‌تری است. درست است که بازی در خانه حریف بود و چمن مصنوعی روی کیفیت استقلال تاثیر گذاشت اما تعطیلی مسابقات مهمترین عامل در افت فنی شاگردان استراماچونی بود.</p>
      <p>وی با تاکید بر اینکه برتری در این دیدار مهم‌تر از ارائه بازی فنی بود، افزود: با توجه به تعطیلی لیگ، نتیجه بازی اهمیت بالایی داشت که استقلال به هدفش دست یافت.</p>
      <p>دروازه‌بان سابق استقلال در پاسخ به این سوال که با توجه به وضعیت کنونی، آبی‌پوشان نیازمند جذب بازیکن و تقویت هستند یا نه، یادآور شد: استقلال نیاز به تقویت دارد. از لحاظ فوتبالی مهم‌ترین موضوع این است که استقلال انسجام خودش را حفظش کند. الان شکل کاری استقلال مشخص شده است.</p>
      <p>طباطبایی درباره تفاوت استقلال استراماچونی و شفر در نوع ارائه بازی خاطرنشان کرد: استقلال استراماچونی قدرت و سرعت انتقال بالایی دارد و با پرس از بالا خیلی سریع کار می‌کند و به فضاهای بین خطوط دست پیدا می‌کند. با این حال تیم شفر کامل‌تر بود و پرفشار بازی می‌کرد. آن تیم به علت داشتن بازیکنان باکیفیت و باتجربه، می‌توانست در بازی تحت فشار موقعیت خلق کند و در فضاهای کوچک به برد برسد.</p>
      <p>وی در واکنش به این سوال که آیا استراماچونی باید نحوه بازی تیمش را تغییر دهد و به سمت بازی استقلال شفر برود، گفت: الان این تیم نیاز دارد پیشرفت کند. همه تیم‌ها به استقلال فضا نمی‌دهند. این تیم باید در فضاهای کوچک بهتر کار کند.</p>
      <p>این کارشناس فوتبال درباره مصاف استقلال و سپاهان در هفته دوازدهم لیگ برتر و تقابل دو تیم آماده اظهار کرد: اگر مسابقات را مانند یک تورنمنت در نظر بگیریم، بازی استقلال و سپاهان یک فینال است. هر دو تیم در شرایط متفاوتی نسبت به تیم‌های دیگر هستند. این بازی برای هر دو تیم سخت است. سپاهان تیم خوبی است و در بازی‌های بزرگ خوب عمل می‌کند. با این حال استقلال جا افتاده و شکل تیمی خودش را پیدا کرده است.</p>
      <p>طباطبایی درباره اشتباهات خط دفاعی استقلال گفت: استقلال در بازی‌هایی که انجام می‌دهد فرصت‌های بیشتری به رقبا می‌دهد. این تیم هر چقدر به حریف فرصت کمتری بدهد به نفعش است. استقلال به خاطر بازی تهاجمی، در خط دفاعی دچار مشکل می‌شود. با این حال رفع این مشکل در خط دفاعی نیست بلکه وقتی توپ لو می‌رود باید به سرعت از خط حمله بازیابی شود و توپ را پس بگیرد.</p>
      <p>وی درباره عملکرد خوب سید حسین حسینی در بازی‌های اخیر تیمش و گرفتن چندین موقعیت خطرناک در هر بازی گفت: در اول فصل تیم از نظر روحی خوب نبود و بازیکنان تحت فشار بودند و تلاش می‌کردند با هم آشنا شوند. همه بازیکنان باید همدیگر را می‌شناختند و مربی باید تفکراتش را منتقل می‌کرد. همین موارد باعث شد تیم در نتیجه‌گیری عملکرد خوبی نداشته باشد چرا که هواداران از این تیم برد می‌خواستند.  از سوی دیگرحسینی بازیکن باکیفیتی است و او هم به تیم کمک می‌کند.</p>
      <p>بازیکن سابق استقلال تاکید کرد: امیدوارم استقلال این روند را ادامه دهد و بعد از سال‌ها مقام قهرمانی را برای هوادارانش به ارمغان بیاورد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402707/%D8%A7%D8%B3%D8%AA%D9%82%D9%84%D8%A7%D9%84-%D9%85%DB%8C-%D8%AA%D9%88%D8%A7%D9%86%D8%AF-%D9%85%D8%AF%D8%B9%DB%8C-%D9%82%D9%87%D8%B1%D9%85%D8%A7%D9%86%DB%8C-%D9%84%DB%8C%DA%AF-%D8%A8%D8%B1%D8%AA%D8%B1-%D8%A8%D8%A7%D8%B4%D8%AF"/>
        <a href="https://www.isna.ir/news/98090402695/%D8%A8%D8%A7%D8%AF%D8%A7%D9%85%DA%A9%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%B4%D8%A7%DB%8C%D8%B3%D8%AA%D9%87-%D9%BE%DB%8C%D8%B1%D9%88%D8%B2%DB%8C-%D9%86%D8%A8%D9%88%D8%AF"/>
        <a href="https://www.isna.ir/news/98090402691/%D8%A7%D8%B3%D8%A7%D9%85%DB%8C-%D8%AF%D8%A7%D9%88%D8%B1%D8%A7%D9%86-%D9%87%D9%81%D8%AA%D9%87-%D8%AF%D9%88%D8%A7%D8%B2%D8%AF%D9%87%D9%85-%D9%84%DB%8C%DA%AF-%D8%A8%D8%B1%D8%AA%D8%B1"/>
        <a href="https://www.isna.ir/news/98090402690/%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D8%AF%D8%A7%D9%88%D8%B1%DB%8C-%D8%AF%DB%8C%D8%AF%D8%A7%D8%B1-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%86%D8%B3%D8%A7%D8%AC%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
        <a href="https://www.isna.ir/news/98090402677/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%86%DB%8C%D9%85%D9%87-%D8%AF%D9%88%D9%85-%D8%B4%D8%A8%DB%8C%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%88%D8%AF%DB%8C%D9%85-%D9%86%D9%85%DB%8C-%D8%AA%D9%88%D8%A7%D9%86%DB%8C%D9%85-%D8%A8%D8%A7%D8%A8%D8%AA-%D8%A8%D8%A7%D9%84%D8%A7%D8%AA%D8%B1"/>
        <a href="https://www.isna.ir/news/98090402668/%D8%B3%D8%A8%D9%82%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D9%82%D8%A7%D8%A6%D9%85-%D8%B4%D9%87%D8%B1"/>
      </related>
    </article>
  </body>
</html>