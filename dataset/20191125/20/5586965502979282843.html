<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/it-c/fondatorul-sistemului-world-wide-web-avertizeaza-reusim-aparam-domeniu-online-liber-deschis-riscam-distopie-digitala-marcata-inegalitati-abuzuri-asupra-drepturilor-prevede-contracul-domeniului-18616343"/>
    <meta property="og:site_name" content="Gândul"/>
    <meta property="article:published_time" content="2019-11-25T20:53:48+00:00"/>
    <meta property="og:title" content="Fondatorul sistemului World Wide Web avertizează: Dacă nu reuşim să apărăm un domeniu online liber şi deschis, riscăm o distopie digitală marcată de inegalităţi şi de abuzuri asupra drepturilor / Ce prevede Contracul domeniului online propus"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Fondatorul sistemului World Wide Web avertizează: Dacă nu reuşim să apărăm un domeniu online liber şi deschis, riscăm o distopie digitală marcată de inegalităţi şi de abuzuri asupra drepturilor / Ce prevede Contracul domeniului online propus</h1>
      <h2>Tim Berners-Lee, inventatorul sistemului informatic World Wide Web, a avertizat luni asupra riscului apariţiei unei „distopii digitale” dacă nu vor fi luate măsuri pentru contracararea unor ameninţări precum dezinformarea şi intruziunile în viaţa privată, relatează CNN Business.</h2>
      <address><time datetime="2019-11-25T20:53:48+00:00">25 Nov 2019, 20:53</time> by <a rel="author" href="https://www.gandul.info/autor/mihai-draghici" target="_blank">Mihai Draghici</a></address>
      <p>Tim Berners-Lee, informaticianul britanic care a prezentat prima propunere pentru un „sistem de administrare a informaţiilor” în anul 1989, a reiterat apelul său pentru un Contract al domeniului online (Contract for the Web), îndemnând guvernele, companiile şi persoanele să îl garanteze prin implementarea a nouă principii-cheie.</p>
      <p>Propunerile, elaborate de Fundaţia World Wide Web, au rolul de a limita ascensiunea ameninţărilor proferate online.</p>
      <p>„Dacă nu reuşim să apărăm un domeniu online liber şi deschis, riscăm o distopie digitală marcată de inegalităţi şi de abuzuri asupra drepturilor”, a declarat Tim Berners-Lee înaintea unei conferinţe de profil programate la Berlin.</p>
      <p>Într-un mesaj postat aneterior pe site-ul Fundaţiei sale, el a numit „domeniul online una dintre oportunităţile definitorii ale vremurilor” actuale, pledând pentru măsuri coordonate pentru „a evita utilizarea abuzivă a domeniului online de către cei care vor să exploateze, să divizeze şi să submineze”.</p>
      <p>Până acum, Contractul pentru domeniul online (Contract for the Web) a primit susţinerea a peste 160 de companii, inclusiv Facebook, Microsoft şi Google. În plus, principiile de bază au fost asumate de mii de persoane şi de guvernele din Franţa, Germania şi Ghana.</p>
      <p>Contractul prevede trei seturi de principii la care guvernele, companiile şi persoanele ar trebui să adere.</p>
      <p><b>Pentru guverne, sunt prevăzute următoarele principii</b>: 1. asigurarea conectării tuturor la Internet; 2. menţinerea la dispoziţie a Internetului tot timpul; 3. respectarea şi protejarea drepturilor fundamentale ale persoanelor la viaţă privată şi în privinţa datelor din sfera online;</p>
      <p><b>Pentru companii, sunt prevăzute următoarele principii</b>: 4. a face Internetul accesibil pentru toată lumea, inclusiv din punctul de vedere al costurilor; 5. respectarea şi protejarea vieţii private a persoanelor şi a datelor acestora pentru a consolida încrederea în sfera online; 6. dezvoltarea tehnologiilor care să susţină cele mai bune valori ale omenirii şi contestarea celor mai rele;</p>
      <p><b>Pentru cetăţeni, sunt prevăzute următoarele principii</b>: 7. să fie creativi şi să colaboreze în domeniul online; 8. să înfiinţeze comunităţi puternice, care să respecte discursul civic şi demnitatea umană; 9. să lupte pentru web.</p>
      <related>
        <h4>Citeşte şi</h4>
        <a href="https://www.gandul.info/it-c/moment-jenant-pentru-miliardarul-elon-musk-cati-bani-a-pierdut-dupa-ce-geamurile-cybertruck-ului-s-au-spart-in-timp-ce-lauda-vehiculul-futurist-video-18608247?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/it-c/ceo-ul-aplicatiei-telegram-trage-un-semnal-de-alarma-whatsapp-este-folosit-in-mod-constant-pentru-a-spiona-stergeti-l-de-pe-telefon-18604530?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/it-c/vulnerabilitati-dezvaluite-browserele-chrome-edge-si-safari-au-fost-compromise-de-hackeri-chinezi-intr-o-competitie-18590703?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>