<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/basketbols/latvija-un-pasaule-basketbols/strelniekam-sesi-punkti-cska-uzvara/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T20:35:00+00:00"/>
    <meta property="og:title" content="Strēlniekam seši punkti CSKA uzvarā"/>
    <meta property="og:description" content="Latviešu basketbolists Jānis Strēlnieks pirmdien guva sešus punktus Vienotās līgas mačā, palīdzēdams Maskavas CSKA komandai izcīnīt uzvaru."/>
  </head>
  <body>
    <article>
      <h1>Strēlniekam seši punkti CSKA uzvarā</h1>
      <address><time datetime="2019-11-25T20:35:00+00:00">25 Nov 2019, 20:35</time> by <a rel="author">LETA</a></address>
      <p>Latviešu basketbolists Jānis Strēlnieks pirmdien guva sešus punktus Vienotās līgas mačā, palīdzēdams Maskavas CSKA komandai izcīnīt uzvaru.</p>
      <p>Eirolīgas čempioni savā laukumā ar rezultātu 94:69 pārspēja “Nizhny Novgorod” vienību. </p>
      <p>Strēlnieks šajā duelī laukumā pavadīja 19 minūtes un 50 sekundes, kuru laikā grozā raidīja abus tālmetienus, bet netrāpīja vienīgo divpunktu metienu.</p>
      <p>Tāpat viņš izcīnīja vienu atlēkušo bumbu, reizi kļūdījās un tika pie efektivitātes koeficienta pieci.</p>
      <p>CSKA rindās punktus guva visi 12 pieteiktie basketbolisti, bet rezultatīvākais ar 15 punktiem bija Džoels Bolombojs, bet pretiniekiem 16 punktus iemeta un sešas bumbas zem groziem izcīnīja Antons Astapkovičs, pēc kura precīza trīspunktnieka pirmajā ceturtdaļā viesi panāca sešu punktu pārsvaru. Maskavieši otrajā ceturtdaļā nodrošināja vairāk nekā desmit punktu pārsvaru, līdz spēles beigām to palielinot.</p>
      <p>Maskavas klubs ar sešām uzvarām astoņās spēlēs ieņem otro vietu turnīra tabulā aiz Daira Bertāna un Jāņa Timmas pārstāvētā “Khimki” kluba, kuram uzvaras visās astoņās spēlēs. Ņižņijnovgorodas vienība ar bilanci 3-4 ieņem desmito vietu 13 komandu konkurencē.</p>
      <p>Šajā Vienotās līgas sezonā regulārajā turnīrā startē 13 komandas, aizvadot divu apļu turnīru un pēc tam astoņām labākajām kvalificējoties “play-off” cīņām. Turnīrā startē deviņas Krievijas komandas, kā arī pa vienai vienībai no Igaunijas, Baltkrievijas, Kazahstānas un Polijas. Salīdzinot ar iepriekšējo sezonu, turnīrā nepiedalās “VEF Rīga” komanda.</p>
    </article>
  </body>
</html>