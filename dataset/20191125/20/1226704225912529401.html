<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/peru-ustavny-sud-prepustil-opozicn/432210-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T20:40:00+00:00"/>
    <meta property="og:title" content="Ústavný súd v Peru prepustil opozičnú líderku Keiko Fujimoriovú"/>
    <meta property="og:description" content="Brazílsky stavebný gigant priznal, že rozdeľoval milióny politikom po celej Latinskej Amerike výmenou za prideľovanie lukratívnych kontraktov."/>
  </head>
  <body>
    <article>
      <h1>Ústavný súd v Peru prepustil opozičnú líderku Keiko Fujimoriovú</h1>
      <h2>Brazílsky stavebný gigant priznal, že rozdeľoval milióny politikom po celej Latinskej Amerike výmenou za prideľovanie lukratívnych kontraktov.</h2>
      <address><time datetime="2019-11-25T20:40:00+00:00">25 Nov 2019, 20:40</time> by <a rel="author">TASR</a></address>
      <p>Lima 25. novembra (TASR) - Peruánsky ústavný súd nariadil v pondelok prepustenie opozičnej líderky Keiko Fujimoriovej. Stalo sa tak po tom, ako bola viac ako rok vo vyšetrovacej väzbe, uviedla agentúra AFP.</p>
      <p>Minulý rok v októbri nariadili Fujimoriovej (44) 36-mesačnú väzbu v rámci jej procesu v korupčnej kauze spojenej s brazílskou stavebnou firmou Odebrecht. Podľa sudcov čelí vyšetrovaniu aj po prepustení z väzby.</p>
      <p>Tú na ňu uvalili pri vyšetrovaní obvinení, že prijala peniaze od spoločnosti Odebrecht pre svoje prezidentské kampane v rokoch 2011 a 2016.</p>
      <p>Brazílsky stavebný gigant priznal, že rozdeľoval milióny politikom po celej Latinskej Amerike výmenou za prideľovanie lukratívnych kontraktov.</p>
      <p>Agentúra AP pripomína, že opozičná líderka je dcérou bývalého prezidenta Alberta Fujimoriho. Toho v minulosti odsúdili za podiel na vraždách 25 ľudí počas jeho desať rokov trvajúcej vlády, ktorá sa skončila v roku 2000. Jeho priaznivci tvrdia, že očistil krajinu od maoistických povstalcov, odporcovia ho obviňujú, že umožnil porušovanie ľudských práv.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/peru-zatkli-opozicnu-liderku-keiko/353843-clanok.html"/>
      </related>
    </article>
  </body>
</html>