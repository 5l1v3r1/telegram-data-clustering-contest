<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/apostolos-tsitsipas-stochos-tou-stefanou-to-top3-to-2020-video/"/>
    <meta property="og:site_name" content="Tennis24"/>
    <meta property="article:published_time" content="2019-11-25T20:35:59+00:00"/>
    <meta property="og:title" content="A.Τσιτσιπάς: “Στόχος του Στέφανου το Τοπ3 το 2020” – VIDEO"/>
    <meta property="og:description" content="Ο Απόστολος Τσιτσιπάς έθεσε ήδη το νέο στόχο του Στέφανου για τη σεζόν 2020 που είναι το να βρεθεί στις τρεις πρώτες θέσεις της παγκόσμιας κατάταξης!   Μπορεί να περνάμε τις πρώτες μέρες των διακοπών όσον αφορά στην τενιστική σεζόν, ωστόσο, η σταθερή μορφή πίσω από την εκπληκτική πορεία του Στέφανου Τσιτσιπά στο τουρ, που […]"/>
  </head>
  <body>
    <article>
      <h1>A.Τσιτσιπάς: “Στόχος του Στέφανου το Τοπ3 το 2020” – VIDEO</h1>
      <address>
        <time datetime="2019-11-25T20:35:59+00:00">25 Nov 2019, 20:35</time>
      </address>
      <h3>Ο Απόστολος Τσιτσιπάς έθεσε ήδη το νέο στόχο του Στέφανου για τη σεζόν 2020 που είναι το να βρεθεί στις τρεις πρώτες θέσεις της παγκόσμιας κατάταξης!</h3>
      <p>Μπορεί να περνάμε τις πρώτες μέρες των διακοπών όσον αφορά στην τενιστική σεζόν, ωστόσο, η σταθερή μορφή πίσω από την εκπληκτική πορεία του Στέφανου Τσιτσιπά στο τουρ, που δεν είναι άλλος από τον πατέρα του, Απόστολο, βλέπει ήδη το τι πρέπει να γίνει την επόμενη σεζόν!</p>
      <p>Και έδωσε το σύνθημα μιλώντας στην τηλεόραση του OPEN!</p>
      <p>Ο Απόστολος είναι η μόνιμη παρουσία δίπλα στον Στέφανο σε όλη τη διάρκεια της σεζόν, τον γνωρίζει φυσικά καλύτερα από τον καθένα και θεωρεί πως ο 21χρονος γιος του μπορεί να μπει του χρόνου στο Τοπ3 της παγκόσμιας κατάταξης αλλά και να κάνει κάτι σπουδαίο στους Ολυμπιακούς Αγώνες του Τόκιο!</p>
      <p>“Θεωρώ ότι ο επόμενος στόχος είναι η τριάδα. Ο Στέφανος δεν έχει να υπερασπιστεί πάρα πολλούς βαθμούς και θα έχει την ευκαιρία να συλλέξει αρκετούς πόντους. Μπορεί να μπει στην τριάδα το 2020” ανέφερε ο Απόστολος.</p>
      <p>“Το μυαλό του Στέφανου είναι ήδη στους Ολυμπιακούς Αγώνες. Αγαπά πολύ αυτή τη διοργάνωση. Θεωρώ ότι είναι ψυχολογικά έτοιμος να παίξει και πιστεύω σε ένα μεγάλο αποτέλεσμα εκεί. Ελπίζω να είναι σε φόρμα εκείνη την περίοδο” πρόσθεσε όσον αφορά στην πρώτη συμμετοχή του Στεφ στο μεγαλύτερο αθλητικό γεγονός της επόμενης σεζόν.</p>
      <p>“Κοιτάμε ήδη το επόμενο τουρνουά και αυτό είναι το Αυστραλιανό Όπεν. Φυσικά και ακόμα χαιρόμαστε για τη μεγάλη επιτυχία στο Λονδίνο αλλά στο τένις έχουμε συνεχόμενα τουρνουά και πρέπει να κοιτάς την επόμενη εβδομάδα”.</p>
      <p>Μίλησε και για τις θυσίες που έχει κάνει ο Στέφανος προκειμένου να αφοσιωθεί στο επαγγελματικό τένις.</p>
      <p>“Δεν μπορώ να πω θυσία το ότι κάνει αυτό που αγαπά, και αυτό είναι το τένις. Παρόλα αυτά, μπορώ να πω ότι έχει θυσιάσει τους φίλους του και το σχολείο του. Πήγε μέχρι το γυμνάσιο και μετά παρακολουθούσε μαθήματα στο διαδίκτυο. Για να γίνεις επαγγελματίας, το σχολείο αναγκαστικά θα πάει σε δεύτερη μοίρα κάποια στιγμή. Αλλά τα παιδιά πρέπει να πηγαίνουν σχολείο, αυτό είναι το σωστό” κατέληξε ο πατέρας Τσιτσιπάς.</p>
      <figure>
        <iframe src="https://www.youtube.com/embed/W1aAeNMiRqU" width="696" height="392" data-service="Youtube" scrolling="no"/>
      </figure>
      <p>
        <b>Κώστας Αϊτάκης</b>
      </p>
    </article>
  </body>
</html>