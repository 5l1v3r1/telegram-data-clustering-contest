<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642034/%D9%87%D9%88%D8%A7%D9%88%DB%8C-%D8%A7%D8%B2-%D8%AA%D8%A8%D9%84%D8%AA-%D9%82%D8%AF%D8%B1%D8%AA%D9%85%D9%86%D8%AF-%D9%85%DB%8C%D8%AA-%D9%BE%D8%AF-%D9%BE%D8%B1%D9%88-%D8%B1%D9%88%D9%86%D9%85%D8%A7%DB%8C%DB%8C-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T20:51:00+00:00"/>
    <meta property="og:title" content="هواوی از تبلت قدرتمند میت پد پرو رونمایی کرد"/>
    <meta property="og:description" content="نمایشگرهای حفره دار هنوز راه خود را به تمام گوشی ها باز نکرده اند اما هواوی از تبلت جدید میت پد پرو رونمایی کرده که از این نوع پنل بهره می برد."/>
  </head>
  <body>
    <article>
      <h1>
        <a href="https://www.bultannews.com/fa/news/642034/%D9%87%D9%88%D8%A7%D9%88%DB%8C-%D8%A7%D8%B2-%D8%AA%D8%A8%D9%84%D8%AA-%D9%82%D8%AF%D8%B1%D8%AA%D9%85%D9%86%D8%AF-%D9%85%DB%8C%D8%AA-%D9%BE%D8%AF-%D9%BE%D8%B1%D9%88-%D8%B1%D9%88%D9%86%D9%85%D8%A7%DB%8C%DB%8C-%DA%A9%D8%B1%D8%AF">هواوی از تبلت قدرتمند میت پد پرو رونمایی کرد</a>
      </h1>
      <h2>نمایشگرهای حفره دار هنوز راه خود را به تمام گوشی ها باز نکرده اند اما هواوی از تبلت جدید میت پد پرو رونمایی کرده که از این نوع پنل بهره می برد.</h2>
      <address><time datetime="2019-11-25T20:51:00+00:00">25 Nov 2019, 20:51</time> by <a rel="author">بولتن نیوز | bultannews.com</a></address>
      <p><b>گروه IT:</b> <b>نمایشگرهای حفره دار</b> هنوز راه خود را به تمام گوشی ها باز نکرده اند اما <b>هواوی</b> از تبلت جدید <b>میت پد پرو</b> رونمایی کرده که از این نوع پنل بهره می برد. نورسیده چینی ها بسیار قدرتمند است و برای رقابت با<b> آیپد پرو</b> و <b>گلکسی تب S6</b> تجهیز شده است.   <br/>به گزارش بولتن نیوز به نقل از دیجیاتو، میت پد پرو از <b>نمایشگر ۱۰.۸ اینچی امولد</b> با رزولوشن<b> ۲۵۶۰ در ۱۶۰۰ پیکسل</b> و نسبت تصویر<b> ۱۶ به ۱۰</b> بهره می برد. به گفته سازنده حاشیه پنل از<b> ۴.۹ میلی متر</b> فراتر نمی رود تا نسبت نمایشگر به بدنه به <b>۹۰ درصد</b> برسد. حفره نمایشگر در لبه فوقانی سمت چپ تعبیه شده و میزبان <b>دوربین سلفی ۸ مگاپیکسلی</b> است. دوربین اصلی دستگاه هم<b> ۱۳ مگاپیکسلی</b> است.  </p>
      <figure>
        <img src="https://www.bultannews.com/files/fa/news/1398/9/4/1202235_365.jpg"/>
      </figure>
      <p>قلب تپنده میت پد پرو چیپست <b>کایرین ۹۹۰</b> است و در کنار آن<b> ۶</b> یا <b>۸ گیگابایت رم</b> و<b> ۱۲۸</b> یا <b>۲۵۶ گیگابایت حافظه</b> قرار گرفته اند که دستکم روی کاغذ تنه به تنه برخی گوشی های پرچمدار می زند.<br/><br/>وزن این تبلت <b>۴۶۰ گرم</b> و ابعاد آن<b> ۱۵۹ در ۲۴۵ در ۷.۲ میلی متر</b> عنوان شده است. هواوی تبلت جدید خود را در دو نسخه با و بدون پشتیبانی از شبکه<b> LTE </b> به دست مشتریان می رساند اما نسخه<b> 5G</b> هم تا اوایل تابستان سال بعد از راه خواهد رسید.<br/><br/>میت پد پرو از نظر نرم افزاری به<b> اندروید ۱۰</b> با پوسته<b> EMUI 10</b> مجهز شده اما مثل محصولات جدید هواوی از <b>سرویس های گوگل</b> بی بهره است. قابلیت <b>نمایشگر چندگانه</b> به کاربر اجازه می دهد رابط کاربری گوشی را به صورت بی سیم روی <b>تبلت استریم</b> کرده و با آن کار کند.</p>
      <figure>
        <img src="https://www.bultannews.com/files/fa/news/1398/9/4/1202234_613.jpg"/>
      </figure>
      <p>باتری به کار رفته در این گجت<b> ۷۲۵۰ میلی آمپر</b> ساعتی است و به لطف <b>شارژ سریع ۴۰ واتی SuperCharge</b> به سرعت پر می شود. این باتری با شارژ بی سیم ۱۵ واتی و شارژ معکوس ۷.۵ واتی هم سازگاری دارد. تبلت هواوی با <b>استایلوس M-Pen</b> هم سازگار است که دست کاربر را در ترسیم طرح ها باز می گذارد.<br/><br/>میت پد پرو از<b> ۲۱ آذر</b>، در رنگ های <b>سفید</b>، <b>مشکی</b>، <b>سبز</b> و<b> نارنجی</b> و با قیمت های زیر به بازار عرضه می شود:<br/><br/>    مدل ۶ گیگابایتی Wi-Fi با نرخ ۴۷۰ دلار<br/>    نسخه ۶ گیگابایتی LTE با نرخ ۵۴۰ دلار<br/>    نسخه ۸ گیگابایتی LTE با نرخ ۶۴۰ دلار</p>
    </article>
  </body>
</html>