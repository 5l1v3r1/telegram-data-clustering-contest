<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/rodos-sto-eleos-toy-giryoni-to-nisi-diplose-i-gefyra-sto-charaki-cheimarroi-oi-dromoi-vinteo/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-25T20:31:15+00:00"/>
    <meta property="og:title" content="Ρόδος: Στο έλεος του «Γηρυόνη» το νησί- «Δίπλωσε» η γέφυρα στο Χαράκι- Χείμαρροι οι δρόμοι (ΒΙΝΤΕΟ)"/>
    <meta property="og:description" content="Η κακοκαιρία «Γηρυόνης» πλήττει σήμερα τα Δωδεκάνησα και στο νησί της Ρόδου, όπου έχασε τη ζωή της μία 75χρονη κατάκοιτη γυναίκα όταν πλημμύρισε"/>
  </head>
  <body>
    <article>
      <h1>Ρόδος: Στο έλεος του «Γηρυόνη» το νησί- «Δίπλωσε» η γέφυρα στο Χαράκι- Χείμαρροι οι δρόμοι (ΒΙΝΤΕΟ)</h1>
      <address>
        <time datetime="2019-11-25T20:31:15+00:00">25 Nov 2019, 20:31</time>
      </address>
      <p>Η γέφυρα στο <b>Χαράκι</b>, η οποία είχε πληγεί και από προηγούμενη νεροποντή, σήμερα κατέρρευσε, Μάλιστα, το τμήμα της οποίας επί της εθνικής οδού Ρόδου – Λίνδου είχε κλείσει τις προηγούμενες ημέρες, καθώς είχε χαρακτηριστεί πλέον ως κατεστραμμένη.</p>
      <p>Σήμερα, το δεύτερο τμήμα της γέφυρας από την πλευρά του κυκλικού <b>κόμβου της Μαλώνας</b> ήταν εκείνο που κόπηκε στη μέση, με τον πρόεδρο της Κοινότητας Μαλώνας, κ. Νεκτάριος Μουστακέλλης να λέει πως <i>«είναι πραγματικά ανατριχιαστικές οι εικόνες, ευτυχώς που έκλεισε έγκαιρα η γέφυρα και δεν θρηνήσαμε θύματα. Μεριμνήσαμε έγκαιρα σήμερα ώστε να κλείσει για ένα τρίωρο και η γέφυρα του Πλατανερού που περνάει μέσα από την Μαλώνα, απ’ όπου διεξάγεται πλέον η κυκλοφορία με τις παρακαμπτήριες οδούς. Ευτυχώς όλα πήγαν καλά και πλέον έχει τεθεί ξανά στην κυκλοφορία, γιατί είχε κόψει το νησί στα δύο».</i></p>
      <p>Σύμφωνα με τη <a href="https://www.rodiaki.gr/article/426504/ektakto-sto-eleos-ths-kakokairias-paradothhke-kai-to-nhsi-ths-rodoy">rodiaki.gr</a>, τα ορμητικά νερά στη συγκεκριμένη γέφυρα καθιστούσαν απαγορευτική την κυκλοφορία των οχημάτων, στον μοναδικό δρόμο που έχει απομείνει να συνδέει τη Μαλώνα με τα Μάσαρη και κατ’ επέκταση με ολόκληρη τη Νότια Ρόδο.</p>
      <p>Την ίδια ώρα, οι δρόμοι στην πόλη της Ρόδου. αλλά και στα χωριά έχουν μετατραπεί σε ορμητικούς χειμάρρους ενώ διακοπές ρεύματος και υπερχειλήσεις ποταμιών σε Αρχίπολη, Λάρδο έχουν προκαλέσει ανησυχία σε αρκετούς κατοίκους.</p>
      <figure>
        <iframe src="https://www.youtube.com/embed/RDPXhe9uyVM" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/QMpmPpw0it8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmeletios%2Fvideos%2F10219071636838375%2F&amp;show_text=0&amp;width=560" width="560" height="311" data-service="Facebook" scrolling="no"/>
      </figure>
    </article>
  </body>
</html>