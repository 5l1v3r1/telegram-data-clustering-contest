<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/nemzetkozi-gazdasag/oriasi-tiltakozas-kiseri-a-dizelautok-korlatozasat-flandriaban-2051961/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T20:27:00+00:00"/>
    <meta property="og:title" content="Óriási tiltakozás kíséri a dízelautók korlátozását Flandriában"/>
    <meta property="og:description" content="Vannak, akik szerint képmutató és antiszociális a gazdagok kiváltságává tenni az autózást."/>
  </head>
  <body>
    <article>
      <h6 class="kicker">RENGETEG EMBERT ÉRINT</h6>
      <h1>Óriási tiltakozás kíséri a dízelautók korlátozását Flandriában</h1>
      <address>
        <time datetime="2019-11-25T20:27:00+00:00">25 Nov 2019, 20:27</time>
      </address>
      <h4>Szigorítják a dízelautók használatát több flandriai nagyvárosban: Antwerpenbe és Gentbe január elsejétől már csak bírság megfizetésével lehet behajtani 2009 előtt gyártott, az EURO 4-es szabványban meghatározottnál magasabb károsanyag-kibocsátású járművel. A szigorítást csak a választásokon óriási sikert elért Flamand Érdek nevű párt utasította el, szerintük „a képmutató és antiszociális intézkedés a gazdagok kiváltságává teszi az autózást”.</h4>
      <p>Antwerpen után Gent is úgynevezett alacsony károsanyag-kibocsátású zónát hoz létre, ami azt jelenti, hogy a kijelölt területre már csak EURO 4-esnél magasabb környezetvédelmi besorolású motorral szerelt járművekkel lehet behajtani írja a V4NA hírügynökség. Antwerpenben már korábban kialakították ezt a zónát, most azonban tovább szigorítják a behajtás feltételeit.</p>
      <p>A Flamand Autóipari Szövetség (VAB) felmérése szerint Flandriában csaknem 620 ezer olyan gépjármű van forgalomban jelenleg, amelyek után környezetvédelmi bírságot kellene fizetni a behajtás miatt. Ez egy hétre 25 eurót, egy évre pedig 354 eurót jelent autónként. Ráadásul a mostani szigorítással megduplázzák a szankcionált autók számát. A VAB statisztikái szerint az EURO-szabvány 2006-os bevezetése és az EURO 4 bevezetése közötti időszakban 179 ezer 493 járművet helyeztek forgalomba, ezek behajtását már eddig is tiltották. Az EURO 4-es besorolású járművekből 439 ezer 869 ezer darabot tartanak nyilván, az új korlátozás már ezekre is vonatkozni fog.</p>
      <p>Mégsem ez az, amiért a VAB követeli a belga kormánytól, hogy fontolja meg a környezetvédelmi szigorítást országosan. A következő lépés ugyanis 2025-re várható, amikor az alacsony kibocsátású zónákat bevezető helyi önkormányzatok, amelyekhez további 16 flandriai város készül csatlakozni a közeli jövőben, egy még alacsonyabb károsanyag-kibocsátási határértéket vezethetnek be a zónákban. Ennek az országban jelenleg 1,2 millió autó nem felel meg, a 2027-re tervezett szigorításban szereplő küszöbértéket pedig már 1,75 millió autó nem teljesíti.</p>
      <p>„Ezek a számok megijesztenek minket”, fogalmazott felmérésükkel kapcsolatban a VAB szóvivője. „Jó, ha a városok levegője tiszta, de ezt a szabályozást nem lenne szabad az önkormányzatok hatáskörébe rendelni. Nagyon sok embernek nincs pénze új autóra.”, szögezte le Joni Junes.</p>
      <figure>
        <iframe data-src="https://twitter.com/vlbelang/status/1198858434193608705?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A környezetvédelmi szigorításokat a flamand parlamentben kizárólag a Flamand Érdek (Vlaams Belang – VB) elnevezésű, bevándorlásellenes nacionalista párt képviselői utasították el. A VB most is felszólalt az új küszöbértékek ellen. Twitter-bejegyzésükben „képmutató és antiszociális intézkedésként” értékelik a módosítást, amely előbb-utóbb oda vezet majd, hogy „az autózás a gazdagok kiváltsága lesz”.</p>
    </article>
  </body>
</html>