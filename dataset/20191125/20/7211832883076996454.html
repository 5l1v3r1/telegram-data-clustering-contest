<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607402"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T20:06:00+00:00"/>
    <meta property="og:title" content="หาบเร่แผงลอยเฮ!มหาดไทยยอมเปิดพื้นที่ให้ให้ขายของได้มากขึ้น"/>
    <meta property="og:description" content="มท.1 ผ่อนผันหาบเร่แผงลอยขายของได้มากขึ้นเน้นสร้างสมดุลระหว่างผู้ค้าและผู้ใช้ทางเท้า อ้างส่งเสริมเศรษฐกิจฐานรากกระตุ้นท่องเที่ยว ขณะที่ กทม.เตรียมเปิดถนนคนเดินพื้นที่ถนนสีลม-เยาวราช"/>
  </head>
  <body>
    <article>
      <h1>หาบเร่แผงลอยเฮ!มหาดไทยยอมเปิดพื้นที่ให้ให้ขายของได้มากขึ้น</h1>
      <address><time datetime="2019-11-25T20:06:00+00:00">25 Nov 2019, 20:06</time> by <a rel="author">PostToday</a></address>
      <p>มท.1 ผ่อนผันหาบเร่แผงลอยขายของได้มากขึ้นเน้นสร้างสมดุลระหว่างผู้ค้าและผู้ใช้ทางเท้า อ้างส่งเสริมเศรษฐกิจฐานรากกระตุ้นท่องเที่ยว ขณะที่ กทม.เตรียมเปิดถนนคนเดินพื้นที่ถนนสีลม-เยาวราช</p>
      <p>เมื่อวันที่ 25 พ.ย.ที่กระทรวงมหาดไทย พล.อ.อนุพงษ์ เผ่าจินดา รมว.มหาดไทย เป็นประธานการประชุมหารือแนวทางการให้ความช่วยเหลือผู้ประกอบการหาบเร่แผงลอยบนทางเท้า โดยมี นายฉัตรชัย พรหมเลิศ ปลัดกระทรวงมหาดไทย นายสกลธี ภัททิยกุล รองผู้ว่าฯกทม. นายวัลลภ สุวรรณดี ประธานที่ปรึกษาผู้ว่าฯกทม.นายประยูร รัตนเสนีย์ อธิบดีกรมส่งเสริมการปกครองท้องถิ่น พล.ต.ต.จิรสันต์ แก้วแสงเอก รองผบช.น. พ.ต.อ.กุลเชษฐ์ บางพลาญ รองผบก.จร. ผู้แทนสำนักเทศกิจ และเจ้าหน้าที่ที่เกี่ยวข้อง ร่วมประชุม</p>
      <figure>
        <img src="https://www.posttoday.com/media/content/2019/11/25/7807749069E848938534EDD33186A06D.jpg"/>
      </figure>
      <p>พล.อ.อนุพงษ์ เปิดเผยว่า ตามที่รัฐบาลได้กำหนดนโยบายในการจัดระเบียบสังคม เพื่อรักษาความสงบเรียบร้อย ความปลอดภัยในชีวิตและทรัพย์สินของประชาชน โดยได้ดำเนินการจัดระเบียบสังคมในทุกมิติ รวมถึงการจัดระเบียบหาบเร่-แผงลอยในพื้นที่กทม. และทุกจังหวัดทั่วประเทศ มาอย่างต่อเนื่อง</p>
      <p>ทั้งนี้ เพื่อเป็นการช่วยเหลือผู้ประกอบการหาบเร่แผงลอยในพื้นที่กทม.และเป็นการส่งเสริมเศรษฐกิจฐานรากให้แก่ผู้ประกอบการค้าขายหาบเร่แผงลอยในปัจจุบัน ให้มีช่องทางในการประกอบอาชีพ สร้างรายได้จุนเจือครอบครัว จึงได้มอบนโยบายให้กับกทม.และหน่วยงานที่เกี่ยวข้อง กำหนดแนวทางการช่วยเหลือผู้ประกอบการ ภายใต้หลักการ "สร้างสมดุลระหว่างผู้ค้าขายและผู้ใช้ทางเท้า" โดยผู้ประกอบการหาบเร่แผงลอย ต้องจำหน่ายสินค้าที่สะอาด ถูกสุขลักษณะ มีความเป็นระเบียบเรียบร้อย รวมทั้งไม่กระทบสิทธิประชาชนผู้ใช้ทางเท้าจนเกินไป และมีช่องทางเดินให้กับผู้ใช้ทางเท้าอย่างสะดวกและปลอดภัย</p>
      <p>ด้าน นายสกลธี ภัททิยกุล รองผู้ว่าฯกทม. กล่าวว่า จะเร่งดำเนินการในการให้ความช่วยเหลือผู้ประกอบการหาบเร่แผงลอยในพื้นที่กทม.บนพื้นฐานของการส่งเสริมเศรษฐกิจฐานราก และความเดือดร้อนของประชาชนตามนโยบายของรมว.มหาดไทย โดยดำเนินการ 2 ลักษณะ คือ 1. กำหนดรูปแบบพื้นที่ค้าขายแบบถนนคนเดิน (Walking Street) ในพื้นที่สำคัญของกทม. 2 จุด คือ บริเวณถนนเยาวราช และ ถนนสีลม ภายในกลางเดือนธ.ค. 2562 และในพื้นที่อื่น ๆ ต่อไปในรูปแบบต่าง ๆ ตามความเหมาะสมของแต่ละพื้นที่ เพื่อกระตุ้นเศรษฐกิจฐานรากและส่งเสริมการท่องเที่ยว</p>
      <p>2. การผ่อนผันในพื้นที่อื่น ๆ กทม.จะหารือร่วมกับหน่วยงานที่เกี่ยวข้อง เช่น กองบัญชาการตำรวจนครบาล เพื่อกำหนดจุดที่มีความเหมาะสม ทั้งนี้ กทม.จะเร่งจัดทำแผนการจัดระเบียบสังคมนำเสนอคณะกรรมการบรรเทาผลกระทบจากการจัดระเบียบสังคม</p>
      <p>สำหรับ ในพื้นที่ส่วนภูมิภาค ในขณะนี้จังหวัดต่าง ๆ ได้มีมาตรการในการจัดระเบียบสังคมแล้ว และได้ชี้แจงประชาสัมพันธ์ทำความเข้าใจกับผู้ประกอบการ เพื่อสร้างความเป็นระเบียบเรียบร้อยและส่งเสริมการท่องเที่ยว โดยเฉพาะพื้นที่ชายหาด และพื้นที่สาธารณะ ซึ่งกระทรวงมหาดไทยจะรวบรวมเสนอคณะกรรมการฯ ต่อไป</p>
    </article>
  </body>
</html>