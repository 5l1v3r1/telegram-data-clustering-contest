<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/trump-conan-egy-valodi-hos"/>
    <meta property="og:site_name" content="infostart"/>
    <meta property="article:published_time" content="2019-11-25T20:41:00+00:00"/>
    <meta property="og:title" content="Trump: &quot;Conan egy valódi hős&quot;"/>
    <meta property="og:description" content="Kitüntette Donald Trump amerikai elnök az amerikai hadsereg azon kutyáját, amely részt vett az amerikai különleges erők októberi rajtaütésében Abu Bakr al-Bagdadi ellen. Az október végén Szíriában végrehajtott akcióban megölték az Iszlám Állam vezérét."/>
  </head>
  <body>
    <article>
      <h1>Trump: "Conan egy valódi hős"</h1>
      <address><time datetime="2019-11-25T20:41:00+00:00">25 Nov 2019, 20:41</time> by <a rel="author">Infostart / MTI</a></address>
      <h3>Kitüntette Donald Trump amerikai elnök az amerikai hadsereg azon kutyáját, amely részt vett az amerikai különleges erők októberi rajtaütésében Abu Bakr al-Bagdadi ellen. Az október végén Szíriában végrehajtott akcióban megölték az Iszlám Állam vezérét.</h3>
      <p>Az amerikai elnök a jelzők sokaságával halmozta el Conant, a belga malinois-t, amely megsérült az akcióban. "Hihetetlen, briliáns, okos, abszolút harcos, nagyon különleges" - jellemezte Trump a belga pásztorkutyát. "Jelenleg valószínűleg ő a világ leghíresebb kutyája" - tette hozzá, amint egy medállal és egy plakettel jutalmazta a hős kutyát.</p>
      <p>Conant azonban a híradások szerint jobban érdekelte az, ahogyan megvakarta a fejét Mike Pence, inkább az alelnökhöz fordult, további kényeztetésre várva. "Conan egy valódi hős" - hangoztatta Pence megsimogatva a kutya fejét.</p>
      <figure>
        <iframe src="https://www.youtube.com/embed/fcN5XZm_aOI" width="560" height="315" data-service="Youtube" scrolling="no"/>
      </figure>
      <p>Trump elmondta, hogy eredetileg szájkosarat akartak adni Conanra, de az amerikai elnök úgy vélte, hogy az esetleg kiváltaná támadó ösztönét. "Ma nem rossz a hangulata, biztonságban vannak" - mondta Trump a Fehér ház rózsakertjében megrendezett eseményre összegyűlt több tucat újságírónak, operatőrnek és fotósnak.</p>
    </article>
  </body>
</html>