<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-l-inter-accelera-per-eriksen-marotta-ha-incontrato-l-agente-a-milano-c-e-la-richiesta-del-danese-324026"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T20:21:20+00:00"/>
    <meta property="og:title" content="FcIN - L'Inter accelera per Eriksen: Marotta ha incontrato l'agente a Milano. C'è la richiesta del danese"/>
    <meta property="og:description" content="Irrompe l'Inter nella corsa a Christian Eriksen. Il gioiello del Tottenham in estate si libererà a parametro zero dagli Spurs. Neppure l'avvento in panchina dello Special One..."/>
  </head>
  <body>
    <article>
      <h1>FcIN - L'Inter accelera per Eriksen: Marotta ha incontrato l'agente a Milano. C'è la richiesta del danese</h1>
      <address><time datetime="2019-11-25T20:21:20+00:00">25 Nov 2019, 20:21</time> by <a rel="author">Redazione FcInterNews.it</a></address>
      <p>Irrompe l'Inter nella corsa a <b>Christian Eriksen</b>. Il gioiello del Tottenham in estate si libererà a parametro zero dagli <i>Spurs</i>. Neppure l'avvento in panchina dello <i>Special One</i> <b>José Mourinho</b> cambierà gli intendimenti del danese, che ha rifiutato recentemente una ricca offerta da parte dei londinesi per rinnovare il proprio contratto. Addirittura il proprietario <b>Levy</b> era disposto ad allungare solamente di un paio di stagioni il rapporto con l'inserimento di una clausola rescissoria da 50 milioni di euro pur di non perdere a zero il ragazzo. Insomma, allungare il contratto per poi cederlo e fare comunque cassa: questo il progetto del Tottenham. Proposta ovviamente declinata dal classe 1992 e dal suo agente <b>Martin Schoots</b>, che hanno offerte da mezza Europa. </p>
      <p><b>CONCORRENTI</b> - In estate ci avevano provato con forza sia Atletico sia Real Madrid, con i Blancos pronti a tornare alla carica in vista dell'estate. Leonardo è anche lui all'opera per portare Eriksen al Paris Saint-Germain, ma occhio all'Inter. Dopo i contatti esplorativi dello scorso luglio i nerazzurri hanno deciso di accelerare in vista dell'estate. </p>
      <p><b>MOSSA INTER</b> - Quello di Eriksen è un nome che metti tutti d'accordo in casa interista. Da Suning ad Antonio Conte. Il classico giocatore che permette di fare un salto di qualità alzando l'asticella di tutto il gruppo. <b>Beppe Marotta</b> nei giorni scorsi a Milano ha incontrato l'agente del calciatore per allacciare ufficialmente i contatti. L'Inter c'è e fa sul serio nella corsa al centrocampista, che chiede un quadriennale da 10 milioni netti a stagione. Cifre importanti e da top club europeo: tra i quali dopo l'operazione <b>Romelu Lukaku</b> (stipendio da 9 milioni) fa parte anche l'Inter, che studia il colpo a parametro zero. Il primo incontro è stato positivo e l'ad nerazzurro lavora per piazzare l'affondo in vista dell'estate e sorpassare la nutrita concorrenza internazionale. Per un'Inter sempre più forte in Italia e in Europa.</p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>