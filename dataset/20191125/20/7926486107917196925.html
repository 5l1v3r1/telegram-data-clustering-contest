<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013587/%D8%AD%D8%B1%D9%81-%D9%87%D8%A7%DB%8C-%D8%B9%D8%AC%DB%8C%D8%A8-%DA%A9%D8%A7%D9%84%D8%AF%D8%B1%D9%88%D9%86-%D8%AF%D8%B1%D8%A8%D8%A7%D8%B1%D9%87-%D9%86%D8%A7%DA%A9%D8%A7%D9%85%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T20:29:24+00:00"/>
    <meta property="og:title" content="حرف های عجیب کالدرون درباره ناکامی پرسپولیس"/>
    <meta property="og:description" content="سرمربی آرژانتینی تیم پرسپولیس بار دیگر پیکان انتقاد را به سمت بازیکنان تیمش گرفت و گل نزدن آنها را اتفاقی قلمداد کرد که ارتباطی به عملکرد خود او در تیم ندارد."/>
  </head>
  <body>
    <article>
      <h1>حرف های عجیب کالدرون درباره ناکامی پرسپولیس</h1>
      <h2>بعد از براندائو نوبت به علیپور رسید</h2>
      <address>
        <time datetime="2019-11-25T20:29:24+00:00">25 Nov 2019, 20:29</time>
      </address>
      <p>
        <i>سرمربی آرژانتینی تیم پرسپولیس بار دیگر پیکان انتقاد را به سمت بازیکنان تیمش گرفت و گل نزدن آنها را اتفاقی قلمداد کرد که ارتباطی به عملکرد خود او در تیم ندارد.</i>
      </p>
      <p><b>به گزارش مشرق،</b> تیم <b>پرسپولیس </b>در مرحله یک هشتم نهایی جام حذفی در ورزشگاه آزادی میزبان صنعت نفت آبادان خواهد بود. با توجه به شرایط دیدارهای اخیر پرسپولیس و شکست خانگی مقابل نفت مسجد سلیمان، اوضاع برای<b> گابریل کالدرون</b> بر وفق مراد نیست و صندلی او هنوز نرسیده به نیم فصل، لرزان شده است.</p>
      <p>این موضوع یکی از سوژه های سوال امروز خبرنگاران در نشست خبری از کالدرون بود اما سرمربی آرژانتینی کاملا خونسرد با آن روبرو شد و گفت که به این مسائل فکر نمی کند و اولتیماتوم چیزی نیست که او را نگران کند.</p>
      <p>اما دیگر موضوعی که در نشست خبری مطرح شد، بحث تکراری <b>جونیور براندائو </b>بود. البته امروز صحبت هایی که درباره جونیور شد، به موضوع کلی تری تحت عنوان «بازیکن خارجی»  رسید و کالدرون این بار گفت که تیمش بازیکن خارجی ندارد. در این رابطه او اشاره ای به رئال مادرید کرد و مشکلاتی که بعد از رفتن گلزن خارجی اش یعنی کریس رونالدو داشته.</p>
      <p>طبعا بعد از این صحبت ها، به کالدرون یادآوری شد که بشار و براندائو بازیکنان خارجی پرسپولیس هستند اما او گفت که بشار به دلایلی مثل مصدومیت یا مشکل پاسپورت، در اختیار پرسپولیس نبوده و جونیور هم انتخاب نهم این مربی بوده است؛ جمله ای که برای چندمین بار در ماه های اخیر تکرار شد.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1013446/%D9%88%D8%A7%DA%A9%D9%86%D8%B4-%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%B4%D8%A7%DB%8C%D8%B9%D9%87-%D8%AF%D8%B1%DB%8C%D8%A7%D9%81%D8%AA-%D8%A7%D9%88%D9%84%D8%AA%DB%8C%D9%85%D8%A7%D8%AA%D9%88%D9%85">واکنش کالدرون به شایعه دریافت اولتیماتوم</a>
        </b>
      </blockquote>
      <figure>
        <img src="https://static2.farakav.com/files/pictures/01453802.jpg"/>
      </figure>
      <p>
        <b>بشار رسن جدیدترین بازیکنی بود که کالدرون درباره اش صحبت کرد. سرمربی پرسپولیس تاکید می کند که بازیکن خارجی ندارد و احتمالا  برای آینده چندان حساب ویژه ای هم روی این بازیکن عراقی نمی کند.</b>
      </p>
      <p>کالدرون ضمن اینکه بار دیگر بر بی کیفیت و ارزان بودن براندائو تاکید کرد، انتقادات را به سمت آمار کلی گلزنی تیمش هم برد. بالا رفتن تعداد شوت های پرسپولیس، نشانه پیشرفت سرخپوشان از نگاه کالدرون بوده اما اینکه توپ های پرسپولیس به گل تبدیل نمی شود، مشکلی است که سرمربی آرژانتینی به خود مربوط نمی داند و آن را به کیفیت و دقت بازیکنان ربط می دهد.</p>
      <figure>
        <img src="https://static2.farakav.com/files/pictures/01453006.jpg"/>
      </figure>
      <p>
        <b>براندائو جونیور بار دیگر مثل چندین مصاحبه قبل، از سوی کالدرون به عنوان مهاجمی ارزان و بی کیفیت نام برده شد.</b>
      </p>
      <p>پرسپولیس در خط حمله علی علیپور را دارد که یکی از بهترین های لیگ در طی دو فصل اخیر بوده است. هرچند علیپور در ماه های اخیر افت عملکرد داشته اما قطعا مهم ترین عاملی که می تواند یک بازیکن را از روند نزولی به سمت پیشرفت برگرداند، سرمربی تیم است. سیامک نعمتی هم که هافبک گلزن پرسپولیسی ها در یکی دو سال اخیر محسوب می شده، از طرف کالدرون خیلی فرصت بازی پیدا نمی کند. اینکه سرمربی به عملکرد بازیکنان خود به راحتی انتقاد کند و مشکلات را به آنها مرتبط کند، چندان مرسوم و البته درست نیست. اما کالدرون پس از بارها صحبت علیه جونیور، حالا به راحتی درباره روند کلی گلزنی تیمش هم انتقاد می کند و تنها در انتهای صحبت هایش به یک جمله کلیشه ای «مسئولیت شکست ها با من است» اکتفا می کند.</p>
      <figure>
        <img src="https://static2.farakav.com/files/pictures/01453805.jpg"/>
      </figure>
      <p>
        <b>علی علیپور که یکی از بازیکنان خوب دو فصل اخیر لیگ بوده، در روزهای افت نسبی خود باید پذیرای مصاحبه های منفی کالدرون هم باشد. سرمربی پرسپولیس امروز گفت کاری کرده تیمش موقعیت زیاد بسازد اما هدر رفتن توپ ها، تقصیر او نیست و مسئولیت آن بر عهده بازیکنان است.</b>
      </p>
      <p>باید دید گابریل کالدرون با گفتن این جمله که تیمش بازیکن خارجی و گلزن ندارد و هیچ تیمی در دنیا بدون این دو آپشن قهرمان نمی شود، پرسپولیس را به سمت چه سرنوشتی حرکت می دهد. قبلا اظهارنظرهای تند او درباره بازیکنان، کمک خاصی به روحیه پرسپولیسی ها نکرده و تلنگری به آنها نزده است. بلکه احتمال ولو پایین بازگشت آنها به اوج را، به صفر رسانده است. بازیکن جدیدی که امروز نامش در صحبت های کالدرون مطرح شده، بشار رسن بوده که باید منتظر ارتباطش در هفته های آینده با کالدرون باشیم. البته صحبت های سرمربی آرژانتینی درباره در دسترس نبودن بشار بیراه نبوده اما در چنین موقعیتی که رسن نمایش های فوق العاده ای در تیم ملی داشته و اتفاقا پرسپولیس دوران کم فروغی را سپری می کند، نگه داشتن بازیکن باکیفیتی مثل او برای سرخ ها می تواند امر واجبی باشد. آن هم در حالی که صحبت هایی درباره جدایی احتمالی بشار شنیده می شود و ممکن است جذب بازیکن خارجی دیگری به جای او در دستور کار مدیران و سرمربی پرسپولیس باشد.</p>
      <p>منبع: ورزش سه</p>
    </article>
  </body>
</html>