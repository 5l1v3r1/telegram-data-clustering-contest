<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/opinion/710243"/>
    <meta property="og:site_name" content="ישראל היום"/>
    <meta property="article:published_time" content="2019-11-25T20:24:00+00:00"/>
    <meta property="og:title" content="בלוק הימין וברית המושתקים"/>
    <meta property="og:description" content="אבישי עברי"/>
  </head>
  <body>
    <article>
      <h1>בלוק הימין וברית המושתקים</h1>
      <address><time datetime="2019-11-25T20:24:00+00:00">25 Nov 2019, 20:24</time> by <a rel="author" href="https://www.israelhayom.co.il/ih_search?writer=99%2C165" target="_blank">אבישי עברי</a></address>
      <p>כל קלישאה כבר נשחקה בניסיונות של אוהדיו ומתנגדיו כאחד לתאר את יכולותיו הפוליטיות של בנימין נתניהו, אבל בדברי ימי הברקותיו רצוי לשמור מקום של כבוד להקמת "בלוק הימין". דקות ספורות לאחר היוודע תוצאות מועד ב', כשהערפל טרם שקע ואיש עוד לא הבין לאן הדברים הולכים ואם יש בכלל מנצח, נתניהו הבין שאף צד לא ניצח, שהמדינה נקלעה למבוי פוליטי סתום ושאם הצדדים ימשיכו להחזיק את הקלפים קרוב לחזה, אין למצב הזה פתרון.</p>
      <p>הפעולה שנקט, גיבוש "בלוק הימין", נראתה תחילה תמוהה, אך ככל שחלף הזמן התברר כמה היא מחזקת את עמדתו ואת עמדת הימין, ולמעשה מסכלת כל אפשרות להקמת ממשלה בלעדיו. בהינתן העובדה שהקמת ממשלה בלעדיו היתה מטרת העל של כל מפלגות השמאל במערכת הבחירות התמוהה הזאת, קשה שלא להעריך את יכולתו להפיק את המקסימום מהקלפים הפוליטיים הלא מאוד נוחים שקיבל.</p>
      <p>לא פחות מיכולות התמרון של רה"מ, מעניינת הנכונות של מרכיבי הבלוק השונים להצטרף אליו. תמרונים פוליטיים הם לא סתם גחמות. כדי להצליח, הם צריכים להתאים להלכי רוח ומגמות עומק בקרב הציבורים השולחים את נציגיהם למשחק הפוליטי. הצהרות התמיכה של המפלגות החרדיות בראש הממשלה עם פרסום כתב האישום, ועוד קודם דרך המהמורות הפוליטית בשנים האחרונות, הן הפגנת נאמנות שמזמן לא ראינו. </p>
      <p>עד לפני עשור וחצי, כמעט נצח במונחים פוליטיים, היה נתניהו הדמות הפוליטית השנואה ביותר בקרב הציבור החרדי. סיפר לי חבר טוב, חרדי ליטאי מהצפון, שהוא זוכר איך קרובי משפחתו הגיעו לפת לחם ממש כתוצאה מהקיצוץ בקצבאות שהנהיגה ממשלת שרון תחת שר האוצר נתניהו (קיצוץ שאנחנו יודעים היום שהציל את המשק הישראלי, אבל כמובן הנפגעים הישירים ממנו זוכרים אותו אחרת). נתניהו זכה אז בציבור החרדי לאותו היחס שמקבל לפיד היום: הסמל של כל מה שרע במדינה הציונית. על רקע העבר הזה, די מפליא לראות את התמיכה חוצת הפלגים בנתניהו בחברה החרדית, כמעט כאילו היה מרן חדש. "האלהים יבקש את נרדף", הסביר לי חברי את התופעה. הציבור החרדי מבין יותר מאחרים את מה שעל פניו נראה יותר כרדיפה מכוונת של מערכת המשפט ופחות כניסיון אמיתי לחפש צדק.</p>
      <p>הנה כי כן, בשבוע הבא ימלאו 46 שנים למותו של דוד בן־גוריון, והמגנט החזק ביותר שכוח המשיכה שלו קובע את סידור כל המערכת הפוליטית שלנו, הוא עדיין שלטונה חסר המצרים של ישראל הראשונה במערכות השלטון, ו"ברית המושתקים" של כל אלו שמרגישים דחויים ונרדפים על ידיה. פוליטיקה היא עסק מורכב, ובריתות יכולות להתפרק בתוך יממה, אבל הדבק שמחזיק אותן מלמד הרבה על הפסיכולוגיה הפוליטית שלנו.</p>
    </article>
  </body>
</html>