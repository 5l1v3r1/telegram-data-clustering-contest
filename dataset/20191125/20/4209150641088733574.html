<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Jake-kise-pogodile-Francusku-Italiju-i-Grcku-najmanje-devet-stradalih/570502?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T20:34:22+00:00"/>
    <meta property="og:title" content="Jake kiše pogodile Francusku, Italiju i Grčku, najmanje devet stradalih"/>
    <meta property="og:description" content="RIM - Najmanje devet osoba je nastradalo u poplavama usljed obilnih kiša koje su pogodile francusku i italijansku rivijeru i zapadne dijelove Grčke, saopštili su zvaničnici."/>
  </head>
  <body>
    <article>
      <h1>Jake kiše pogodile Francusku, Italiju i Grčku, najmanje devet stradalih</h1>
      <address><time datetime="2019-11-25T20:34:22+00:00">25 Nov 2019, 20:34</time> by <a rel="author">Tanjug</a></address>
      <p>RIM - Najmanje devet osoba je nastradalo u poplavama usljed obilnih kiša koje su pogodile francusku i italijansku rivijeru i zapadne dijelove Grčke, saopštili su zvaničnici.</p>
      <p>Na francuskoj rivijeri pojedini putevi su zatvoreni, a u Italiji nivo rijeka još je u porastu, prenio je AP.</p>
      <p>Administracija francuskog regiona Var saopštila je da su četiri osobe nastradale, uključujući bračni par u 70-im godinama iz prestonice parfema Grasa, čiji je automobil bio potopljen.</p>
      <p>Jedna osoba je nastradala nakon što je francuski brod za spasavanje potonuo na Mediteranu, a četvrta osoba je pronađena mrtva u automobilu.</p>
      <p>Na sjeveru Italije, pronađeno je tijelo žene čiji je automobil odnjela nabujala rijeka Bomida.</p>
      <figure>
        <img src="https://galerija.nezavisne.rs/v/20191125203638281021.jpg"/>
      </figure>
      <p>Spasioci pretražuju i da li ima eventualnih žrtava nakon urušavanja dijela autoputa, prouzrokovanog klizištem u blizini poplavljenog grada Savone.</p>
      <p>U Grčkoj su tijela dvojice muškaraca, za koje se vjeruje da su turisti, pronađena kasno sinoć u blizini luke Antirio, 250 kilometara zapadno od Atine, nakon što je nevrijeme zahvatilo jedrilicu na kojoj su bili.</p>
      <p>Nastradala je i jedna nepokretna žena na Rodosu pošto je voda poplavila njenu kuću, dok se na Kosu udavila žena koja je plivala u nemirnom moru.</p>
      <p>U međuvremenu, nivo italijanske rijeke Ticino u lombardijskom gradu Pavia nastavlja da raste, zbog čega se na ulicama nalazi 15 centimetara vode, a pojedini žitelji su evakuisani.</p>
      <p>U Francuskoj nivo rijeka polako opada, ali mnoge porodice koje su evakuisane ne mogu da se vrate u svoje domove, dok vlasti rade na čišćenju puteva i popravci električnih vodova.</p>
      <p>U Grčkoj na stotine domova je poplavljeno nakon noćašnje oluje koja je pogodila područja zapadno od Atine.</p>
    </article>
  </body>
</html>