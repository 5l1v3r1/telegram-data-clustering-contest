<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/uluslararasi-af-orgutu-irandaki-olaylarda-olu-sayisi-en-az-143"/>
    <meta property="og:site_name" content="CNN Türk"/>
    <meta property="article:published_time" content="2019-11-25T20:46:59+00:00"/>
    <meta property="og:title" content="Uluslararası Af Örgütü: İran'daki olaylarda ölü sayısı en az 143"/>
    <meta property="og:description" content="Uluslararası Af Örgütü, İran'da benzin zammına..."/>
  </head>
  <body>
    <article>
      <h1>Uluslararası Af Örgütü: İran'daki olaylarda ölü sayısı en az 143</h1>
      <h2>Uluslararası Af Örgütü, İran'da benzin zammına tepki gösterilerinde en az 143 kişinin öldüğünü açıkladı.</h2>
      <address><time datetime="2019-11-25T20:46:59+00:00">25 Nov 2019, 20:46</time> by <a rel="author">AA</a></address>
      <p><a href="https://www.cnnturk.com/haberleri/uluslararasi-af-orgutu">Uluslararası Af Örgütü</a> tarafından yapılan yazılı açıklamada, benzine getirilen zam nedeniyle <a href="https://www.cnnturk.com/haberleri/iran">İran</a> genelinde patlak veren protestolarda 143 kişinin hayatını kaybettiği belirtilirken, uluslararası kamuoyundan İran devletinin can kayıplarına yol açan aşırı güç kullanımını kınaması istendi.</p>
      <p>Açıklamada, öldürülenlerin neredeyse tamamının ateşli silahlarla hayatını kaybettiği, ayrıca bir kişinin atılan göz yaşartıcı gazdan etkilenerek bir kişinin de aldığı <a href="https://www.cnnturk.com/haberleri/darbe">darbe</a> üzerine yaşamını yitirdiği belirtildi.</p>
      <p>Örgütün ölü sayısının daha fazla olduğuna inandığı kaydedilen açıklamada, araştırmaların ve incelemelerin bu doğrultuda sürdüğü aktarıldı.</p>
      <p>Açıklamada ayrıca, teyit edilen görüntülerde bazı göstericileri kısa mesafeden ve binaların çatılarından hedef alan güvenlik güçlerinin görüldüğü aktarıldı.</p>
      <p>Hazırlanan raporlarda, İran makamlarının göstericilerin cesetlerini ailelerine vermediği ve güvenlik güçleri tarafından morgdan çıkarılarak bilinmeyen bir yere götürüldüğü belirtiliyor.</p>
      <p><a href="https://www.cnnturk.com/haberleri/abd">ABD</a> yaptırımlarının da etkisiyle ekonomik açıdan zor günler geçiren İran halkı, 15 Kasım'da benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binaları, bankalar, benzin istasyonları ve marketler tahrip edilmişti. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı. İran makamları ise 6 güvenlik görevlisinin öldüğünü duyurmuştu.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/dunya/irandan-benzin-zammi-protestolariyla-ilgili-sucladigi-4-ulkeye-tehdit"/>
        <a href="https://www.cnnturk.com/video/dunya/iranlilar-ozgurluk-icin-turkiyeye-akin-ediyor"/>
        <a href="https://www.cnnturk.com/video/dunya/hong-kong-sandik-basindaydi"/>
      </related>
    </article>
  </body>
</html>