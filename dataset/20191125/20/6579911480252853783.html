<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23514094-video-marco-van-basten-suspendat-fox-sports-dupa-gluma-legata-salutul-nazist.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T20:53:00+00:00"/>
    <meta property="og:title" content="VIDEO Marco van Basten, suspendat de Fox Sports după o glumă legată de salutul nazist"/>
    <meta property="og:description" content="Fostul mare fotbalist olandez Marco van Basten a fost suspendat pentru o săptămână de Fox Sports după ce a rostit un salut nazist când era pe post, făcând &quot;o glumă"/>
  </head>
  <body>
    <article>
      <h1>VIDEO Marco van Basten, suspendat de Fox Sports după o glumă legată de salutul nazist</h1>
      <address><time datetime="2019-11-25T20:53:00+00:00">25 Nov 2019, 20:53</time> by <a rel="author">Silviu Dumitru</a></address>
      <p><b>Fostul mare fotbalist olandez Marco van Basten a fost suspendat pentru o săptămână de Fox Sports după ce a rostit un salut nazist când era pe post, făcând "o glumă proastă", a anunţat luni această televiziune, potrivit AFP.<br/></b><br/>Fostul atacant, astăzi comentator de televiziune, şi-a cerut rapid scuze după ce a pronunţat cuvintele "Sieg Heil", pentru a ironiza felul în care vorbea germana unul dintre colegii săi, scrie <a href="https://www.agerpres.ro/sport-extern/2019/11/25/fotbal-marco-van-basten-suspendat-de-fox-sports-dupa-o-gluma-legata-de-salutul-nazist--409463">Agerpres</a>.<br/><br/>"Cu o glumă proastă într-un moment nepotrivit", Marco van Basten "a făcut o greşeală sâmbătă",<b> a declarat Fox Sports într-un comunicat publicat luni.<br/></b><br/>"Ceea ce s-a întâmplat este stupid şi nepotrivit şi Fox Sports se distanţează de ceea ce s-a spus", <b>a continuat canalul</b>, care a "decis să se lipsească în această săptămână de serviciile lui Marco van Basten ca analist".<br/><br/>Banii pe care fostul fotbalist ar fi trebuit să-i primească pentru prezenţa sa la o emisiune săptămânală dedicată Eredivisie vor fi viraţi Institutului Olandez pentru Documentarea Războiului (NIOD), "pentru a promova cunoaşterea istoriei celui de-Al Doilea Război Mondial", a indicat canalul.<br/><br/>Fostul câştigător al Balonului de Aur va reveni la televiziune pe 7 decembrie.<br/><br/>Când un reporter al Fox Sports, Hans Kraay, a ieşit din emisie după ce l-a intervievat pe antrenorul german Frank Wormuth la pauza meciului Ajax Amsterdam - Heracles Almelo (4-1), <b>Van Basten, care nu apărea pe ecran în acel moment, a spus:</b> "Nu-i grozav, Sieg Heil".<br/><br/>"N-am avut intenţia să şochez. Am vrut doar să-i 'explic' germana lui Hans", <b>a spus fostul atacant</b>, vizibil plin de căinţă, după scandalul provocat de cuvintele sale. Fox Sports a ţinut de asemenea sâmbătă să-şi ceară scuze.<br/><br/>Gafa lui Van Basten a picat cu atât mai prost cu cât cluburile olandeze au iniţiat recent o serie de măsuri pentru combaterea rasismului. În weekendul precedent, scandări rasiste au dus la oprirea temporară a unui meci din divizia a doua a campionatului Olandei.</p>
      <figure>
        <iframe data-src="https://twitter.com/Darch/status/1198329234361589760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>