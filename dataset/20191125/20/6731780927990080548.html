<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/25/ancona-12enne-cade-tetto-centro-commerciale/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-25T20:57:38+00:00"/>
    <meta property="og:title" content="Ancona, 12enne cade dal tetto del centro commerciale: tragico volo di 10 metri"/>
    <meta property="og:description" content="Il ragazzino è volato dal tetto del centro commerciale dove stava saltando: ora è ricoverato in ospedale in gravissime condizioni. "/>
  </head>
  <body>
    <article>
      <h1>Ancona, 12enne cade dal tetto del centro commerciale: tragico volo di 10 metri</h1>
      <address><time datetime="2019-11-25T20:57:38+00:00">25 Nov 2019, 20:57</time> by <a rel="author">Enrico</a></address>
      <figure>
        <img src="https://www.viagginews.com/wp-content/uploads/2019/11/auc-864x450-806x420.jpg"/>
      </figure>
      <p>
        <b>Il ragazzino è volato dal tetto del centro commerciale dove stava saltando: ora è ricoverato in ospedale in gravissime condizioni. </b>
      </p>
      <p>E’ sfuggito alla sorveglianza dell’adulto e,in pieno spirito di trasgressione, si è messo a saltare sul tetto in plexiglas del centro commerciale Auchan alla periferia di Ancona, in un’area transennata, non accessibile al pubblico. Ma l’ha pagata molto cara. Purtroppo per lui, la copertura ha improvvisamente ceduto e il ragazzino, 12 anni appena, ha fatto un volo di circa 10 metri, riportando gravi ferite. Il protagonista della “bravata”, originario di Falconara, era con tre coetanei e con un maggiorenne, che avrebbe dovuto controllarlo.</p>
      <p>Se vuoi seguire tutte le nostre notizie in tempo reale <a href="https://flipboard.com/@ViaggiNews"><b>CLICCA QUI</b></a></p>
      <figure>
        <img src="https://www.viagginews.com/wp-content/uploads/2019/11/download-20.jpg"/>
      </figure>
      <h3>Il cedimento fatale del tetto in plexiglas</h3>
      <p>Dopo che il tetto in plexiglas ha ceduto, il 12enne ha sfondato col peso del suo corpo le grate che sostengono il soffitto ed è finito a terra nella galleria principale del centro commerciale, vicino alle casse. Sul luogo sono prontamente intervenuti il 118, le volanti della Questura di Ancona e i Vigili del Fuoco. ll ragazzino, trasportato al pronto soccorso dell’ospedale di Torette, ha riportato una frattura al femore e altre lesioni importanti ed è ora ricoverato in gravi condizioni.</p>
      <p>Per il momento, la polizia non ipotizza alcun reato per quanto accaduto nel centro commerciale in questione. Gli agenti delle Volanti recapiteranno domani un’informativa alla Procura di Ancona, la quale valuterà se aprire o meno un fascicolo di indagine. Intanto sono stati sequestrati i materiali caduti a terra insieme al ragazzino per tutte le verifiche e i rilievi del caso. Il diretto interessato, per fortuna, non è in pericolo di vita, ma le sue condizioni restano gravi e si prospetta una prognosi superiore a 30 giorni.</p>
      <p>EDS</p>
      <figure>
        <img src="https://www.viagginews.com/wp-content/uploads/2019/11/WhatsApp-Image-2019-11-25-at-17.18.14-650x488-640x480.jpeg"/>
      </figure>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/25/heather-parisi-violenza-avvertimento-aguzzino/"/>
        <a href="https://www.viagginews.com/2019/11/25/due-viadotti-rischio-a26-chiusa-verifiche/"/>
        <a href="https://www.viagginews.com/2019/11/25/giorgia-agata-chi-e-piccola-angela-in-punta-piedi/"/>
      </related>
    </article>
  </body>
</html>