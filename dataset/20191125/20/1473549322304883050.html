<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/ciekawostki-michalki,5/zachodniopomorskie-wypuszczona-na-wolnosc-rysica-zasnela-w-zagrodzie-z-ptactwem-zajeli-sie-nia-przyrodnicy,988192.html"/>
    <meta property="og:site_name" content="TVN24"/>
    <meta property="article:published_time" content="2019-11-25T20:08:26+00:00"/>
    <meta property="og:title" content="Wszedł do kurnika, znalazł rysicę"/>
    <meta property="og:description" content="We wsi Pepłówek w zagrodzie z kurami i kaczkami właściciel znalazł rysicę. Gdy na miejsce przyjechali pracownicy Zachodniopomorskiego Towarzystwa Przyrodniczego, zwierzę spokojnie spało. Wcześniej ..."/>
  </head>
  <body>
    <article>
      <h1>Wszedł do kurnika, znalazł rysicę</h1>
      <address><time datetime="2019-11-25T20:08:26+00:00">25 Nov 2019, 20:08</time> by <a rel="author">akr//kg//kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/f8276322-2be1-4877-8c88-0d12ec2bd00f-480p.mp4" autoplay="" loop=""/>
        <figcaption>W sobotę we wsi Pepłówek właściciel zagrody z drobiem znalazł w niej rysicę<cite>Foto: Jakub Kasprzyński | Video: Jakub Kasprzyński / tvn24.pl</cite></figcaption>
      </figure>
      <h3>We wsi Pepłówek w zagrodzie z kurami i kaczkami właściciel znalazł rysicę. Gdy na miejsce przyjechali pracownicy Zachodniopomorskiego Towarzystwa Przyrodniczego, zwierzę spokojnie spało. Wcześniej jednak ofiarami rysicy padły kura, kogut i kaczka.</h3>
      <p>Do zdarzenia doszło w sobotę we wsi Pepłówek w powiecie drawskim województwa zachodniopomorskiego.</p>
      <h3>Zasnęła w zagrodzie</h3>
      <related>
        <a href="https://www.tvn24.pl/wiadomosci-z-kraju,3/kot-mieszka-na-drzewie-i-taka-jego-historia,951069.html"/>
      </related>
      <p>Mężczyzna, który znalazł rysicę w zagrodzie, skontaktował się ze Strażą Leśną, ta na miejsce przysłała pracowników Zachodniopomorskiego Towarzystwa Przyrodniczego (ZTP).</p>
      <p>Kiedy na miejscu pojawili się przyrodnicy, rysica spokojnie spała. Wcześniej jednak jej ofiarami padły kura, kogut i kaczka.</p>
      <p>Zwierzę zostało zabrane do leśnej zagrody.</p>
      <h3>Urodziła się w Rydze, trafiła na wolność w Polsce</h3>
      <p>Jak się okazało, rysica to Kenkava, która urodziła się w maju 2018 roku w ogrodzie zoologicznym w Rydze na Łotwie. Stamtąd z pomocą Zachodniopomorskiego Towarzystwa Przyrodniczego trafiła do Polski. ZTP wspólnie z Instytutem Biologii Ssaków Polskiej Akademii Nauk w Białowieży oraz Ośrodkiem Kultury w Mirosławcu prowadzi projekt "powrotu rysia do zachodnio-północnej Polski". Kenkava po okresie obserwacji trafiła na wolność.</p>
      <related>
        <a href="https://www.tvn24.pl/ciekawostki-michalki,5/niedzwiedz-zatrzasnal-sie-w-samochodzie-przejechal-30-metrow,950968.html"/>
      </related>
      <p>Rysica jest w dobrym stanie, a obecnie przebywa w leśnej zagrodzę z dala od ludzi. Pracownicy Zachodniopomorskiego Towarzystwa Przyrodniczego chcą umożliwić jej powrót na wolność i nie skazywać jej na życie w niewoli. Jak przekonuje Marcin Grzegorzek z ZTP, rysie doskonale adaptują się do naturalnego środowiska. W rozmowie z tvn24.pl dodaje, że wypuszczenie Kenkavy będzie możliwe najwcześniej na wiosnę.</p>
      <h3>Dzikie koty na wolności</h3>
      <p>Zachodniopomorskie Towarzystwo Przyrodnicze wypuściło już na wolność około 20 dzikich kotów. Jak przyznaje, zazwyczaj nie sprawiają kłopotów, a przypadek Kenkavy to druga do tej pory sytuacja, kiedy musieli interweniować, odławiając wypuszczonego dzikiego kota. W innym przypadku zwierzę po wypuszczeniu przesiadywało pod domem w jednej ze wsi. Zostało odłowione i wróciło na wolność.</p>
      <p>Wszystkie rysie wypuszczane na wolność wyposażone są w obroże z nadajnikiem GPS, który informuje o położeniu zwierzęcia.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/kot-mieszka-na-drzewie-i-taka-jego-historia,951069.html"/>
        <a href="https://www.tvn24.pl/ciekawostki-michalki,5/niedzwiedz-zatrzasnal-sie-w-samochodzie-przejechal-30-metrow,950968.html"/>
      </related>
    </article>
  </body>
</html>