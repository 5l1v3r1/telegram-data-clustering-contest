<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2410206,Ekstraklasa-trzy-punkty-Cracovii-na-koniec-kolejki-Pasy-wskoczyly-na-podium"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T20:32:00+00:00"/>
    <meta property="og:title" content="Ekstraklasa: trzy punkty Cracovii na koniec kolejki. &quot;Pasy&quot; wskoczyły na podium"/>
    <meta property="og:description" content="Cracovia pokonała na własnym boisku Zagłębie Lubin 2:0 (0:0) w meczu kończącym 16. kolejkę piłkarskiej Ekstraklasy. Gole dla zwycięzców zdobyli w drugiej połowie David Jablonsky oraz Diego Ferraresso. Wygrana pozwoliła &quot;Pasom&quot; awansować na drugie miejsce w tabeli. "/>
  </head>
  <body>
    <article>
      <h1>Ekstraklasa: trzy punkty Cracovii na koniec kolejki. "Pasy" wskoczyły na podium</h1>
      <address>
        <time datetime="2019-11-25T20:32:00+00:00">25 Nov 2019, 20:32</time>
      </address>
      <p>
        <b>Cracovia pokonała na własnym boisku Zagłębie Lubin 2:0 (0:0) w meczu kończącym 16. kolejkę piłkarskiej Ekstraklasy. Gole dla zwycięzców zdobyli w drugiej połowie David Jablonsky oraz Diego Ferraresso. Wygrana pozwoliła "Pasom" awansować na drugie miejsce w tabeli. </b>
      </p>
      <ul>
        <li>
          <b>Ostatni mecz 16. kolejki zakończył się wygraną gospodarzy </b>
        </li>
        <li>
          <b>Poziom spotkania nie zachwycił </b>
        </li>
        <li>
          <b>Obie drużyny nie stworzyły sobie zbyt wielu okazji bramkowych </b>
        </li>
      </ul>
      <figure>
        <iframe data-src="https://twitter.com/_Ekstraklasa_/status/1199024078499266560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Złudny początek </b>
      </p>
      <p>Początek meczu zapowiadał ciekawe widowisko. Najpierw zaatakowali lubinianie, jednak szybko inicjatywę przejęli gospodarze. W czwartej minucie minimalnie niecelnie uderzył Mateusz Wdowiak. Cztery minuty później strzałem z dystansu odpowiedział Jakub Tosik, jednak Michal Peskovic zdołał zatrzymać to uderzenie. </p>
      <p>
        <b>Do przerwy bez goli </b>
      </p>
      <p>W kolejnych minutach na boisku było jednak mniej ciekawie. Mimo to, w 21. minucie na prowadzenie powinni wyjść goście. Alan Czerwiński dograł do Damjana Bohara, ale Słoweniec uderzył niecelnie. To była najlepsza okazja do zdobycia bramki w całej pierwszej połowie. W końcówce tej części gry niecelnie strzelał jeszcze Wdowiak. Ostatecznie piłkarze zeszli na przerwę przy bezbramkowym remisie.</p>
      <figure>
        <iframe data-src="https://twitter.com/MKSCracoviaSSA/status/1199022898046001153?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>"Pasy" atakują </b>
      </p>
      <p>Drugą połowę lepiej zaczęli krakowianie. To podopieczni Michała Probierza byli aktywniejsi. W 49. minucie zza pola karnego strzelał Sergiu Hanca. Uderzenie Rumuna było jednak niecelne. Dziewięć minut później kolejny raz bramkarza gości niepokoił Wdowiak, jednak Konrad Ferenc znowu nie musiał interweniować. </p>
      <p>W 59. minucie "Pasy" powinny wyjść jednak na prowadzenie. Cornel Rapa dośrodkował z prawej strony, a Michał Helik uderzył piłkę głową. Futbolówka zatrzymała się jednak na słupku. Przewaga gospodarzy była coraz wyraźniejsza, a podopieczni Martina Seveli ograniczali się do kontr. W 71. minucie źle rozegrali taką akcję i Filip Starzyński łatwo stracił piłkę. </p>
      <p>
        <b>Wygrana w kwadrans </b>
      </p>
      <p>Niebawem "Miedziowi" przegrywali. W 75. minucie kolejne dośrodkowanie Rapy przyniosło efekt. David Jablonsky był skuteczniejszy niż wcześniej Helik i strzałem głową pokonał Ferenca. Bramka wcale nie zmieniła obrazu gry. Przeciwnie, to "Pasy" były bliżej podwyższenia wyniku niż rywale wyrównania. </p>
      <figure>
        <iframe data-src="https://twitter.com/_Ekstraklasa_/status/1199042724378398722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W 86. minucie Forenc poradził sobie ze strzałem Wdowiaka z ostrego kąta, ale w doliczonym czasie gry po raz kolejny musiał wyjmować piłkę z siatki. "Pasy" wzorowo przeprowadziły kontratak, po którym formalności dokonał Diego Ferraresso, który zaledwie kilka minut wcześniej zmienił Wdowiaka. </p>
      <p>
        <b>Gonią lidera </b>
      </p>
      <p>Wygrana pozwoliła krakowianom awansować na drugie miejsce w tabeli. "Pasy" zgromadziły 30 punktów i o jeden ustępują liderującej Pogoni Szczecin. Zagłębie (19 pkt) jest sklasyfikowane na dziesiątej pozycji. </p>
      <figure>
        <iframe data-src="https://twitter.com/KrzysiekOrski/status/1199038297999335424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Cracovia Kraków – KGHM Zagłębie Lubin 2:0 (0:0).</b><br/><br/><b>Bramki:</b> 1:0 David Jablonsky (75-głową), 2:0 Diego Ferraresso (90+3).<br/><br/><b>Żółta kartka</b> - KGHM Zagłębie Lubin: Lubomir Guldan.<br/><br/><b>Sędzia:</b> Paweł Raczkowski (Warszawa). <b>Widzów:</b> 7 246.<br/><br/><b>Cracovia Kraków:</b> Michal Peskovic - Cornel Rapa, Michał Helik, David Jablonsky, Kamil Pestka - Milan Dimun, Janusz Gol – Mateusz Wdowiak (89. Diego Ferraresso), Pelle van Amersfoort, Sergiu Hanca - Rafael Lopes (86. Filip Piszczek).<br/><br/><b>KGHM Zagłębie Lubin:</b> Konrad Forenc - Alan Czerwiński, Bartosz Kopacz, Lubomir Guldan, Sasa Balić - Bartosz Slisz (84. Asmir Suljić), Jakub Tosik - Sasa Zivec (76. Patryk Szysz), Filip Starzyński, Damjan Bohar - Bartosz Białek.</p>
      <p>
        <b>Wyniki meczów 16. kolejki i tabela ekstraklasy piłkarskiej:</b>
      </p>
      <p><b>2019-11-22:</b><br/>Lech Poznań - Piast Gliwice 3:0 (1:0)<br/>Górnik Zabrze - Wisła Płock 2:2 (1:2)<br/><b>2019-11-23:</b><br/>Pogoń Szczecin - Legia Warszawa 3:1 (1:0)<br/>Lechia Gdańsk - ŁKS Łódź 3:1 (2:1)<br/>Korona Kielce - Raków Częstochowa 3:0 (2:0)<br/><b>2019-11-24:</b><br/>Śląsk Wrocław - Wisła Kraków 2:1 (1:1)<br/>Jagiellonia Białystok - Arka Gdynia 2:0 (0:0)<br/><b>2019-11-25:</b><br/>Cracovia Kraków - KGHM Zagłębie Lubin 2:0 (0:0)</p>
      <p><b>Tabela (mecze, zwycięstwa, remisy, porażki, bramki, punkty, różnica bramek)</b><br/>1. Pogoń Szczecin 16 9 4 3 20-13 31 +7<br/>2. Cracovia Kraków 16 9 3 4 24-14 30 +10<br/>3. Śląsk Wrocław 16 8 6 2 23-15 30 +8<br/>4. Legia Warszawa 16 9 2 5 29-17 29 +12<br/>5. Piast Gliwice 16 8 4 4 19-14 28 +5<br/>6. Wisła Płock 16 8 3 5 22-24 27 -2<br/>7. Jagiellonia Białystok 16 7 5 4 27-20 26 +7<br/>8. Lechia Gdańsk 16 6 6 4 20-16 24 +4<br/>9. Lech Poznań 16 6 5 5 27-18 23 +9<br/>10. KGHM Zagłębie Lubin 16 5 4 7 25-25 19<br/>11. Raków Częstochowa 16 6 1 9 17-24 19 -7<br/>12. Górnik Zabrze 16 3 8 5 16-21 17 -5<br/>13. Korona Kielce 16 4 3 9 10-19 15 -9<br/>14. Arka Gdynia 16 3 4 9 12-25 13 -13<br/>15. ŁKS Łódź 16 3 2 11 16-29 11 -13<br/>16. Wisła Kraków 16 3 2 11 15-28 11 -13<br/>W przypadku równej liczby punktów o kolejności w końcowej tabeli decydują bezpośrednie mecze</p>
      <p><b>Mecze w następnej kolejce</b><br/><b>2019-11-29:</b><br/>Wisła Płock - Lech Poznań (20.30)<br/>KGHM Zagłębie Lubin - Górnik Zabrze (18.00)<br/><b>2019-11-30:</b><br/>Arka Gdynia - Pogoń Szczecin (15.00)<br/>Piast Gliwice - Śląsk Wrocław (17.30)<br/>Legia Warszawa - Korona Kielce (20.00)<br/>Raków Częstochowa - Jagiellonia Białystok (12.30)<br/>ŁKS Łódź - Cracovia Kraków (15.00)<br/>Wisła Kraków - Lechia Gdańsk (17.30)</p>
      <p>
        <i>pm</i>
      </p>
      <related>
        <a href="https://www.polskieradio.pl/5/4147/Artykul/2409513,Ekstraklasa-cierpliwosc-poplaca-Jagiellonia-lepsza-od-Arki"/>
      </related>
      <related>
        <a href="https://www.polskieradio.pl/5/4147/Artykul/2409882,Ekstraklasa-obronca-Slaska-kontuzjowany-Dalsza-kariera-pod-znakiem-zapytania"/>
      </related>
    </article>
  </body>
</html>