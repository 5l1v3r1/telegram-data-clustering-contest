<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/beograd/3364383/cudna-nabavka-opstina-rakovica-na-odecu-dala-25-miliona-kupili-600-jakni-za-salterske-radnike"/>
    <meta property="og:site_name" content="kurir.rs"/>
    <meta property="article:published_time" content="2019-11-25T20:31:00+00:00"/>
    <meta property="og:title" content="ČUDNA NABAVKA! OPŠTINA RAKOVICA NA ODEĆU DALA 2,5 MILIONA: Kupili 600 jakni za šalterske radnike"/>
    <meta property="og:description" content="U nadležnosti opštine Rakovica nema javnih komunalnih preduzeća čiji bi radnici provodili radne dane napolju po terenima da bi im zbog toga bile potrebne uniforme i jakne"/>
  </head>
  <body>
    <article>
      <h6 class="kicker">NEVEROVATNO</h6>
      <h1>ČUDNA NABAVKA! OPŠTINA RAKOVICA NA ODEĆU DALA 2,5 MILIONA: Kupili 600 jakni za šalterske radnike</h1>
      <address>
        <time datetime="2019-11-25T20:31:00+00:00">25 Nov 2019, 20:31</time>
      </address>
      <p>
        <b>U nadležnosti opštine Rakovica nema javnih komunalnih preduzeća čiji bi radnici provodili radne dane napolju po terenima da bi im zbog toga bile potrebne uniforme i jakne</b>
      </p>
      <p>Opština Rakovica je očigledno odlučila da dobro utopli svoje radnike dok u zimskim mesecima budu sedeli po svojim kancelarijama i šalterima jer im je naručila čak 600 zimskih jakni, isto toliko dukseva, prsluka i majica, ali i 500 kačketa. Sve to je platila 2,5 miliona dinara.</p>
      <p>Naime, na sajtu opštine Rakovica može se, među javnim nabavkama male vrednosti, naći i konkursna dokumentacija za „Nabavku radne odeće za zaposlene“.</p>
      <figure>
        <img src="https://www.kurir.rs/data/images/2019/11/25/19/2065081_0601-dokumenta-1_ff.jpg?ver=1574708289"/>
        <figcaption>
          <cite>foto: Printscreen</cite>
        </figcaption>
      </figure>
      <p>
        <b>Detaljna specifikacija</b>
      </p>
      <p>- Opština je početkom oktobra raspisala konkurs za nabavku 600 jakni sa skidajućom kapuljačom, visokom kragnom, elastičnim učkurom, dva prednja džepa sa rajsferšlusom i jednim džepom na grudima. Tu je 600 dukserica sa okruglim izrezom, 600 polo majica šivenih sa strane, sa tri dugmeta u boji majice, ali i rezervnim dugmetom. Nabavljeno je i 600 uniseks prsluka, štepanih, sa visokom punjenom kragnom, sa šest džepova napred i jednim unutrašnjim. Kačketa je naručeno nešto manje, 500, sa šest panela, sendvič štitnikom i metalnom kopčom - opisuje traženu radnu odeću izvor Kurira i dodaje da je sve ovo plaćeno 2.556.108 dinara sa PDV.</p>
      <p>Prema njegovim rečima, nejasno je kome je namenjena ova radna odeća jer većina zaposlenih u opštini svoj radni dan provodi u kancelarijama i šalterima, te im ovakve specifikacije nisu potrebne.</p>
      <figure>
        <img src="https://www.kurir.rs/data/images/2019/11/25/19/2065079_0601-dokumenta-2_ff.jpg?ver=1574708282"/>
        <figcaption>
          <cite>foto: Printscreen</cite>
        </figcaption>
      </figure>
      <p>
        <b>Jedna ponuda</b>
      </p>
      <p>- U nadležnosti opštine Rakovica nema javnih komunalnih preduzeća čiji bi radnici provodili radne dane napolju po terenima da bi im zbog toga bile potrebne uniforme i jakne. Postavlja se pitanje da li će sada šalterski radnici u opštini da dočekuju građane u prslucima i sa kačketima? Takođe, prema nekim podacima, opština Rakovica ima nešto preko 200 zaposlenih, tako da je nejasno zašto je naručivan ovoliki broj odevnih predmeta sa baš ovakvim specifikacijama. Na konkurs je pristigla samo jedna ponuda, pa je firma „JO-GO dizajn studio Beograd“ i dobila posao. Na sajtu ove firme navedeno je da se bave štampom, dizajnom i proizvodnjom reklamnih materijala - nastavlja izvor Kurira.</p>
      <blockquote><b>Opština Rakovica ODEĆA ZA ORGANIZATORE DOGAĐAJA I PROTOKOL<br/></b>U Gradskoj opštini Rakovica objasnili su za Kurir da je radna odeća namenjena za zaposlene oba pola u opštini koji se angažuju za potrebe organizacije mnogobrojnih opštinskih manifestacija, opštinskog protokola i drugih događaja koji se organizuju. - Opština Rakovica tokom čitave godine organizuje veliki broj manifestacija i akcija u prostorijama opštine i na otvorenom. Naručena je muška i ženska radna odeća za sva godišnja doba, tj. za sve vremenske uslove, koja će zaposlenima angažovanim na poslovima organizacije i protokola služiti narednih nekoliko sezona - rečeno je u opštini.</blockquote>
      <blockquote><b>Maštovito <br/></b><b>PREDSEDNIK OPŠTINE U ODELU MUSKETARA<br/></b>Na čelu opštine Rakovica od 2014. godine nalazi se Vladan Kocić, koji je na tu funkciju došao sa mesta direktora Republičkog hidrometeorološkog zavoda. Pažnju javnosti je privukao kada se 2016. godine na Rakovičkom karnevalu pojavio obučen u tradicionalni venecijanski kostim. Njegovo kitnjasto odelo sa neizostavnom perikom odmah je steklo popularnost na društvenim mrežama, gde se komentarisalo da se obukao kao musketar.</blockquote>
      <figure>
        <img src="https://www.kurir.rs/data/images/2019/11/25/19/2065083_0630-zorana-jevtic_ff.jpg?ver=1574708263"/>
        <figcaption>
          <cite>foto: Zorana Jevtić</cite>
        </figcaption>
      </figure>
      <p>Kurir.rs/ Jelena Pronić  </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3358295/cuda-u-manastiru-rakovica-ne-prestaju-da-se-dogadjaju-decak-se-molio-na-grobu-patrijarha-pavla-pa-prohodao-do-sada-je-zabelezeno-20-slucajeva-isceljenja"/>
        <a href="https://www.kurir.rs/vesti/biznis/3343903/za-11-milijardi-prodata-industrija-motora-rakovica-nekada-gigant-sfrj"/>
        <a href="https://www.kurir.rs/vesti/drustvo/3204583/centar-za-kulturu-i-obrazovanje-rakovica-niz-besplatnih-sadrzaja-za-decu-i-mlade"/>
        <a href="https://www.kurir.rs/vesti/beograd/3004631/rakovica-dobila-novu-liniju-mini-bus-501-saobracace-od-starog-kijeva-do-petlovog-brda"/>
      </related>
    </article>
  </body>
</html>