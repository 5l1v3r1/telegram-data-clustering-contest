<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/meer-sport/doping-in-sport/het-ziet-er-voor-rusland-steeds-benarder-uit-voor-de-spelen-en-het-ek-onafhankelijke-wada-commissie-vraagt-vier-jaar-schorsing~a4d1357a/"/>
    <meta property="og:site_name" content="HLN"/>
    <meta property="article:published_time" content="2019-11-25T20:58:00+00:00"/>
    <meta property="og:title" content="Het ziet er voor Rusland steeds benarder uit voor de Spelen en het EK: onafhankelijke WADA-commissie vraagt vier jaar schorsing"/>
    <meta property="og:description" content="Het is menens om Rusland opnieuw te weren van grote sporttoernooien. Het Compliance Review Committee (CRC) - een onafhankelijk onderzoekspanel van het wereldantidopingagentschap (WADA) - vraagt een..."/>
  </head>
  <body>
    <article>
      <h1>Het ziet er voor Rusland steeds benarder uit voor de Spelen en het EK: onafhankelijke WADA-commissie vraagt vier jaar schorsing</h1>
      <address><time datetime="2019-11-25T20:58:00+00:00">25 Nov 2019, 20:58</time> by <a rel="author">DMM</a></address>
      <p>
        <b>Het is menens om Rusland opnieuw te weren van grote sporttoernooien. Het Compliance Review Committee (CRC) - een onafhankelijk onderzoekspanel van het wereldantidopingagentschap (WADA) - vraagt een schorsing van vier jaar.</b>
      </p>
      <p>Het CRC publiceerde vandaag de finale versie van een rapport waarin de inbreuken van Rusland op de dopingreglementering  “heel ernstig” worden genoemd. Er zou door het Rusada, het Russische antidopingagentschap, onder meer gesjoemeld zijn met de labogegevens die werden overgemaakt aan de WADA-onderzoekers. Het CRC vraagt in haar rapport een schorsing van vier jaar.</p>
      <p>Daardoor zou Rusland na de Olympische Spelen van Rio 2016 ook die van Tokio 2020 moeten missen. Russische atleten kunnen wel, onder strikte voorwaarden, individueel startrecht krijgen, zoals in het verleden al het geval was. Tegelijk vraagt het panel dat Rusland tijdens de schorsingsperiode geen ‘Grote Evenementen’ mag organiseren. Daardoor komt ook Euro 2020 in het gedrang. Rusland heeft met Sint-Petersburg een van de gaststeden. De Rode Duivels spelen er in principe twee groepswedstrijden.</p>
      <p>Op 9 december buigt het Uitvoerend Comité van het WADA zich over de aanbevelingen. Dat gebeurt tijdens een buitengewone vergadering in Parijs. Bij een veroordeling kan Rusland wel nog beroep aantekenen bij het Internationaal Sporttribunaal TAS.</p>
      <figure>
        <img src="https://images1.persgroep.net/rcs/G6OTmAEoMbf2ngiYLi9qCyj5yQA/diocontent/160866317/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© BELGA</cite>
        </figcaption>
      </figure>
    </article>
  </body>
</html>