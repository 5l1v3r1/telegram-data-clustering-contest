<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/bedrijven/artikel/4933996/accountancy-accountants-controles-jaarrekeningen-jaarcijfers"/>
    <meta property="og:site_name" content="RTLZ"/>
    <meta property="article:published_time" content="2019-11-25T20:19:00+00:00"/>
    <meta property="og:title" content="Accountants vinden veel fouten in jaarcijfers"/>
    <meta property="og:description" content="Bedrijven moeten regelmatig de jaarcijfers aanpassen omdat accountants bij een controle van de jaarrekening fouten vinden. In maar liefst twee op de drie gevallen (63 procent) gaat het mis. Het gaat bij de aanpassingen soms om bedragen die een kwart van de winst vormen."/>
  </head>
  <body>
    <article>
      <h1>Accountants vinden veel fouten in jaarcijfers</h1>
      <address><time datetime="2019-11-25T20:19:00+00:00">25 Nov 2019, 20:19</time> by <a rel="author" href="https://www.rtlz.nl/tags/personen/rtl-z" target="_blank">RTL Z</a></address>
      <p>Bedrijven moeten regelmatig de jaarcijfers aanpassen omdat accountants bij een controle van de jaarrekening fouten vinden. In maar liefst twee op de drie gevallen (63 procent) gaat het mis. Het gaat bij de aanpassingen soms om bedragen die een kwart van de winst vormen.</p>
      <p>Dat blijkt uit een steekproef waarover beroepsorganisatie NBA maandag <a href="https://www.nba.nl/nieuws-en-agenda/nieuwsarchief/2019/november/accountants-vinden-afwijkingen-in-63-jaarrekeningcontroles/">heeft gepubliceerd</a>. Het gaat bij de steekproef om 467 geanonimiseerde controle-opdrachten die zijn uitgevoerd door BDO, Deloitte, KPMG en Mazars.</p>
      <p>In tachtig procent van de steekproeven gaat het om middelgrote of grote bedrijven, die de fout in gaan. Bij de controle kijkt de accountant of de jaarrekening volgens de regels is opgesteld en of er geen grote fouten in staan.</p>
      <h3>Flink effect op de winst</h3>
      <p>Zowel in 2015 (61 procent afwijkingen), 2016 (60 procent) en 2017 (66 procent) bleek de jaarrekening niet te kloppen. Bij 53 procent van de gevallen gaat het om 5 procent of meer van het netto-resultaat. In 30 procent van de gevallen is het effect zelfs meer dan 25 procent.</p>
      <p>Slechts zelden is de eerste versie van de jaarrekening ook de definitieve versie, constateert de NBA. Vaak voegen bedrijven na controles nog een toevoeging toe of passen ze de oude toelichting aan.</p>
      <h3>Soms beoordelingsverschillen</h3>
      <p>Bij de fouten kan het om 'harde technische onjuistheden' gaan, maar ook meer 'zachte verschillen in beoordeling'.</p>
      <p>"Posten in de jaarrekening kunnen onderhevig zijn aan een bepaalde mate van subjectiviteit. De schattingen die in bepaalde situaties worden gemaakt kunnen van materiële invloed zijn op de jaarrekening. Bijvoorbeeld de aannames bij grote infrastructurele projecten of over de uitkomst van een rechtszaak", stelt de beroepsorganisatie.</p>
    </article>
  </body>
</html>