<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%ce%b9%ce%bd%ce%bf%cf%84%cf%8c%ce%bc%ce%bf%cf%82-%ce%bc%ce%ad%ce%b8%ce%bf%ce%b4%ce%bf%cf%82-%ce%b5%ce%bd%cf%84%ce%bf%cf%80%ce%b9%cf%83%ce%bc%ce%bf%cf%8d-%ce%bf%ce%b3%ce%ba%ce%bf%ce%b3.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T20:57:28+00:00"/>
    <meta property="og:title" content="Καινοτόμος μέθοδος εντοπισμού ογκογονιδίων υπόσχεται νέες θεραπείες"/>
    <meta property="og:description" content="Μία νέα μέθοδο εντοπισμού υποψήφιων ογκογονιδίων ανακάλυψαν πρόσφατα οι επιστήμονες, δημιουργώντας ελπίδες για έγκαιρη διάγνωση και θεραπεία"/>
  </head>
  <body>
    <article>
      <h1>Καινοτόμος μέθοδος εντοπισμού ογκογονιδίων υπόσχεται νέες θεραπείες</h1>
      <address>
        <time datetime="2019-11-25T20:57:28+00:00">25 Nov 2019, 20:57</time>
      </address>
      <p>
        <b>Μία νέα μέθοδο εντοπισμού υποψήφιων ογκογονιδίων ανακάλυψαν πρόσφατα οι επιστήμονες, δημιουργώντας ελπίδες για έγκαιρη διάγνωση και θεραπεία</b>
      </p>
      <p>Ερευνητές από την Ιατρική Σχολή του Πανεπιστημίου της Βοστόνης ανέπτυξαν μία καινοτόμο υπολογιστική μέθοδο με την ονομασία iEDGE, η εφαρμογή της οποίας κατά την ανάλυση περισσότερων από 8.500 όγκων οδήγησε στην ανακάλυψη γονιδίων, των οποίων η τροποποίηση (μετάλλαξη ή αλλαγή του αριθμού αντιγράφων) μπορεί να συμβάλλει στην ευαλωτότητα έναντι του καρκίνου. Η ανακάλυψη αυτή ίσως οδηγήσει σε νέους θεραπευτικούς στόχους για πολλά είδη καρκίνου, όπως υποστηρίζει η σχετική δημοσίευση στο Scientific Reports.</p>
      <p>Σύμφωνα με τους ερευνητές, η μέθοδος iEDGE εντόπισε διάφορους υποψήφιους παράγοντες πρόκλησης καρκίνου του μαστού, μεταξύ των οποίων ο RBM17 (ένας συγκολλητικός παράγοντας που παρουσιάζεται ενισχυμένος στον τριπλά αρνητικό καρκίνο του μαστού) και ο SIRT3 (ένας υποψήφιος καταστολέας του όγκου και υποσχόμενος θεραπευτικός στόχος).</p>
      <figure>
        <img src="https://www.pentapostagma.gr/wp-content/uploads/2019/11/190724210429_CANCER-1280x721.jpg"/>
      </figure>
      <p>Εντόπισε, επίσης, πολλούς υποψήφιους παράγοντες πρόκλησης όλων των ειδών καρκίνου, μεταξύ των οποίων ο TRIP13 (που έχει αποδειχθεί ότι ενισχύει την ανάπτυξη του όγκου στον καρκίνο του παχέος εντέρου και αποτελεί παράγοντα πρόβλεψης κακής διάγνωσης στον καρκίνο του προστάτη), ο ORAOV1 (ένα γονίδιο που εκφράζεται υπερβολικά σε πολλούς μεμονωμένους όγκους) και ο TPX2 (ένα πιθανό ογκογονίδιο που ενισχύεται σε πολλούς καρκίνους και αποτελεί υποσχόμενο θεραπευτικό στόχο).</p>
      <p>«Είναι δεδομένο πως χρειάζονται περαιτέρω μελέτες για να αξιολογήσουν τη θεραπευτική σχέση των ευρημάτων μας, ωστόσο τα αποτελέσματα της μελέτης δείχνουν την αποτελεσματικότητα του iEDGE στον εντοπισμό των υποψήφιων παραγόντων πρόκλησης και των καινοτόμων θεραπευτικών στόχων», εξήγησε ο Stefano Monti, ένας εκ των συγγραφέων της μελέτης.</p>
    </article>
  </body>
</html>