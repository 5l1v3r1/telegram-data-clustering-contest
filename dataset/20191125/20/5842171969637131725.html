<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/360007-vacijas-studenti-nem-piemeru-no-gretas-tunbergas-un-sak-klimata-kampanu"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T20:02:00+00:00"/>
    <meta property="og:title" content="Vācijas studenti ņem piemēru no Grētas Tūnbergas un sāk klimata kampaņu"/>
    <meta property="og:description" content="Vācijas studenti pirmdien sāka nedēļu ilgu kampaņu, lai mudinātu uz aktīvāku rīcību klimata aizsargāšanai, un sagaidāms, ka pasākumi izjauks normālu koledžu un universitāšu darbu visā valstī."/>
  </head>
  <body>
    <article>
      <h1>Vācijas studenti ņem piemēru no Grētas Tūnbergas un sāk klimata kampaņu</h1>
      <address><time datetime="2019-11-25T20:02:00+00:00">25 Nov 2019, 20:02</time> by <a rel="author">Jauns.lv / LETA</a></address>
      <p>
        <b>Vācijas studenti pirmdien sāka nedēļu ilgu kampaņu, lai mudinātu uz aktīvāku rīcību klimata aizsargāšanai, un sagaidāms, ka pasākumi izjauks normālu koledžu un universitāšu darbu visā valstī.</b>
      </p>
      <p>Kampaņa ir veidota pēc zviedru skolnieces Grētas Tūnbergas iniciētā protesta "Piektdienas nākotnei" parauga, kuras ietvaros skolēni piektdienās neapmeklē skolu, protestējot pret politiķu pasivitāti cīņā ar klimata izmaiņām.</p>
      <p>Šim jautājumam Vācijas universitātēs netiek pievērsts pietiekami daudz uzmanības, pavēstīja kampaņas "Studenti nākotnei" pārstāvis Tobiass Holle.</p>
      <p>Universitātēs no pirmdienas līdz piektdienai klimata jautājumi tiks izvirzīti priekšplānā. Pēc Holles teiktā, protesti ielās netiek centralizēti plānoti, taču vietējās grupas var organizēt savas akcijas.</p>
      <p>Studenti vēlas galvenokārt koncentrēties uz saturīgām diskusijām par klimata jautājumiem. Tas ietvers lekcijas par apstākļiem, kuri izraisa klimata pārmaiņas, un to risinājumus.</p>
      <p>Akcijas ir ieplānotas aptuveni 40 pilsētās un vairāk nekā 50 universitātēs un koledžās un sagaidāms, ka tajās piedalīsies tūkstošiem studentu, pavēstīja Holle.</p>
    </article>
  </body>
</html>