<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909569"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T20:07:00+00:00"/>
    <meta property="og:title" content="Преизбраният румънски президент Йоханис - астрален близнак на Борисов"/>
    <meta property="og:description" content="Клаус Йоханис е роден в Сибиу на 13 юни 1959 г. - датата на раждане и на българския премиер Бойко Борисов. Двамата са астрални близнаци, но Йоханис принадлежи на етническата група на трансилванските"/>
  </head>
  <body>
    <article>
      <h1>Преизбраният румънски президент Йоханис - астрален близнак на Борисов</h1>
      <address><time datetime="2019-11-25T20:07:00+00:00">25 Nov 2019, 20:07</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>Клаус Йоханис е роден в Сибиу на 13 юни 1959 г. - датата на раждане и на българския премиер Бойко Борисов. Двамата са астрални близнаци, но Йоханис принадлежи на етническата група на трансилванските саксонци и дълги години е лидер на Демократичния форум на германците в Румъния. От името на тази формация 4 пъти е избиран за кмет на родния си град Сибиу. Успява радикално да модернизира местната инфраструктура с помощта на средства от еврофондовете и за негов голям личен успех градът е избран за Европейска столица на културата през 2007 г.</p>
      <p>Преди да влезе в политиката, Йоханис работи като учител по физика и училищен инспектор. През 2013 г. става член на Национално-либералната партия, като я оглавява само година по-късно. През същата 2014 г. се явява на президентските избори и печели на втори тур с 54,4% срещу социалдемократа Виктор Понта.</p>
      <p>По време на ожесточените вътрешни борби между Социалдемократическата партия и тогавашната шефка на антикорупционната агенция Лаура Кьовеши Йоханис застана твърдо зад нея. Днес тя е първият европейски главен прокурор.</p>
    </article>
  </body>
</html>