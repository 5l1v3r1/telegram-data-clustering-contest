<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843455"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T20:15:00+00:00"/>
    <meta property="og:title" content="হাবিপ্রবির ভর্তি পরীক্ষা নিয়ে জেলা প্রশাসকের প্রস্তুতিসভা"/>
    <meta property="og:description" content="দিনাজপুরের হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ের (হাবিপ্রবি) ভর্তি পরীক্ষা নিয়ে জেলা প্রশাসকের কার্যালয়ে প্রস্তুতি ও সমন্বয়সভা আজ সোমবার অনুষ্ঠিত হয়েছে। এতে সভাপতিত্ব করেন জেলা প্রশাসক মো. মাহমুদুল আলম। সভায় বিশ্ববিদ্যালয় প্রশাসন, জেলা প্রশাসন, পুলিশ প্রশাসন, ট্রাফিক বিভাগ, স্বাস্থ্য বিভাগ, বিদ্যুৎ বিভাগ, রোভার স্কাউট, সাংবাদিকবৃন্দ, কনজুমার ইয়্যুথ বাংলাদেশ, মেস মালিক সমিতি, বাস মালিক সমিতিসহ বিভিন্ন সংগঠনের প্রতিনিধিরা অংশগ্রহণ করেন। ভর্তি পরীক্ষাকে কেন্দ্র করে সভায় কিছু সিদ্ধান্ত গৃহীত হয়। সেগুলো হচ্ছে লোকাল কিছু বাস সার্ভিস থাকবে যেগুলো প্রত্যেক শিফটের পরীক্ষার আগে শহর থেকে ক্যাম্পাস পর্যন্ত যাতায়াত করবে। শহরের সে স্থান থেকেই যাক ভাড়া ১০ টাকা নির্ধারণ করা হয়েছে, অটো ভাড়া পূর্বের ন্যায় ১০ টাকাই থাকবে, বেশি নিতে পারবে না। এ ব্যাপারে পুলিশ প্রশাসন পুরো শহরে ও বাশেরহাটে মাইকিং করবে। বাইরের যারা আসবেন তাদের কাছে মেসে কোনো অতিরিক্ত ভাড়া নেয়া যাবে না। প্রত্যেক হোটেলের সামনে ও বাজারে জেলা প্রশাসন মূল্য তালিকার ব্যানার ঝুলিয়ে দিবে। ফায়ার সার্ভিসের একটি টিম থাকবে। বিশ্ববিদ্যালয়ের মেডিকেল সেন্টারের…"/>
  </head>
  <body>
    <article>
      <h1>হাবিপ্রবির ভর্তি পরীক্ষা নিয়ে জেলা প্রশাসকের প্রস্তুতিসভা</h1>
      <address><time datetime="2019-11-25T20:15:00+00:00">25 Nov 2019, 20:15</time> by <a rel="author">বোচাগঞ্জ (দিনাজপুর) প্রতিনিধি</a></address>
      <p>দিনাজপুরের হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ের (হাবিপ্রবি) ভর্তি পরীক্ষা নিয়ে জেলা প্রশাসকের কার্যালয়ে প্রস্তুতি ও সমন্বয়সভা আজ সোমবার অনুষ্ঠিত হয়েছে। এতে সভাপতিত্ব করেন জেলা প্রশাসক মো. মাহমুদুল আলম।</p>
      <p>সভায় বিশ্ববিদ্যালয় প্রশাসন, জেলা প্রশাসন, পুলিশ প্রশাসন, ট্রাফিক বিভাগ, স্বাস্থ্য বিভাগ, বিদ্যুৎ বিভাগ, রোভার স্কাউট, সাংবাদিকবৃন্দ, কনজুমার ইয়্যুথ বাংলাদেশ, মেস মালিক সমিতি, বাস মালিক সমিতিসহ বিভিন্ন সংগঠনের প্রতিনিধিরা অংশগ্রহণ করেন।</p>
      <p>ভর্তি পরীক্ষাকে কেন্দ্র করে সভায় কিছু সিদ্ধান্ত গৃহীত হয়। সেগুলো হচ্ছে লোকাল কিছু বাস সার্ভিস থাকবে যেগুলো প্রত্যেক শিফটের পরীক্ষার আগে শহর থেকে ক্যাম্পাস পর্যন্ত যাতায়াত করবে। শহরের সে স্থান থেকেই যাক ভাড়া ১০ টাকা নির্ধারণ করা হয়েছে, অটো ভাড়া পূর্বের ন্যায় ১০ টাকাই থাকবে, বেশি নিতে পারবে না। এ ব্যাপারে পুলিশ প্রশাসন পুরো শহরে ও বাশেরহাটে মাইকিং করবে। বাইরের যারা আসবেন তাদের কাছে মেসে কোনো অতিরিক্ত ভাড়া নেয়া যাবে না। প্রত্যেক হোটেলের সামনে ও বাজারে জেলা প্রশাসন মূল্য তালিকার ব্যানার ঝুলিয়ে দিবে। ফায়ার সার্ভিসের একটি টিম থাকবে। বিশ্ববিদ্যালয়ের মেডিকেল সেন্টারের পাশাপাশি, মেডিক্যাল কলেজ ও সদর হাসপাতালের একটি টিম স্ট্যান্ড বাই থাকবে। নিরবিচ্ছিন্ন বিদ্যুতের সরবরাহ থাকবে। রেলস্টেশন ও কালীতলায় পুলিশ টিমের পাশাপাশি স্পেশাল হট লাইন থাকবে। শহরের আবাসিক হোটেল মালিকদের সাথে জেলা প্রশাসন সভা করবে। ক্যাম্পাসের ভিতরে ও বাহিরে ভ্রাম্যমাণ আদালতের কয়েকটি টিম থাকবে, কোনো কিছুর ব্যাত্যয় হলে সাথে সাথে ভ্রাম্যমাণ আদালতের মাধ্যমে ব্যবস্থা গ্রহণ করা হবে।</p>
      <p>এ ব্যাপারে বিশ্ববিদ্যালয়ের প্রক্টর প্রফেসর ড. মো. খালেদ হোসেন বলেন, সংশ্লিষ্টদের সাথে ধাপে ধাপে আরো মিটিং অনুষ্ঠিত হবে। কাল মেস মালিকদের সাথে আবার সভা করবে বিশ্ববিদ্যালয় প্রশাসন। ভর্তি পরীক্ষার সময় সর্বোচ্চ নিরাপত্তা ব্যবস্থা থাকবে। ভর্তি পরীক্ষাকে নির্বিঘ্ন করতে তিনি সকলের সার্বিক সহযোগিতা কামনা করেন। </p>
      <p>উল্লেখ্য, এ বছর ২ থেকে ৫ ডিসেম্বর হাবিপ্রবির ভর্তি পরীক্ষা অনুষ্ঠিত হবে। চার দিনব্যাপী ভর্তি পরীক্ষার ১ম দিন ‘ডি’ ইউনিট, ২য় দিন ‘এ’ ইউনিট, ৩য় দিন ‘বি’ ইউনিট এবং সর্বশেষ ৪র্থ দিন ‘সি’ ইউনিটের পরীক্ষা অনুষ্ঠিত হবে। পরীক্ষা সকাল ৯টা থেকে শুরু হয়ে বিকাল ৫টা পর্যন্ত শিফট অনুযায়ী অনুষ্ঠিত হবে। এবার ২০০৫টি আসনের বিপরীতে হাবিপ্রবিতে আবেদন করেছেন ৯৬ হাজার ৭২৩ জন।</p>
      <p>ইংলিশ ভার্সনে যে সকল ভর্তিচ্ছু পরীক্ষা দেবে তাদের পরীক্ষা কৃষি অনুষদীয় ভবনের কনফারেন্স রুমে অনুষ্ঠিত হবে। ভর্তি পরীক্ষা সক্রান্ত যাবতীয় তথ্য বিশ্ববিদ্যালয়ের ওয়েবসাইট (www.hstu.ac.bd)-এ পাওয়া যাবে।</p>
    </article>
  </body>
</html>