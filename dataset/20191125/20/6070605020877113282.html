<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/resultats-eleccions-locals-hong-kong-victoria-democracia_0_2350565023.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T20:00:00+00:00"/>
    <meta property="og:title" content="La Xina adverteix Hong Kong que res no canviarà"/>
    <meta property="og:description" content="El tsunami dels partits pro democràcia a les urnes posa la cap de govern a la corda fluixa"/>
  </head>
  <body>
    <article>
      <h1>La Xina adverteix Hong Kong que res no canviarà</h1>
      <h2>El tsunami dels partits pro democràcia a les urnes posa la cap de govern a la corda fluixa</h2>
      <address>
        <time datetime="2019-11-25T20:00:00+00:00">25 Nov 2019, 20:00</time>
      </address>
      <p>"No importa com canviï la situació a Hong Kong, està clar que forma part del territori xinès. Qualsevol intent de desestabilitzar Hong Kong no tindrà èxit". Aquesta ha sigut l’advertència llançada aquest dilluns des de Tòquio pel ministre d’exteriors xinès, Wang Yi, quan li han preguntat sobre la contundent victòria dels partits pro democràcia a la ciutat. <a href="https://www.ara.cat/internacional/Hong-Kong-record-participacio-eleccions_0_2349965108.html">El moviment prodemocràtic ha aconseguit una victòria històrica en unes eleccions locals</a> que, encara que no es tradueixi en tenir un gran poder polític, dona un missatge inequívoc a l'elit governant: la gent vol canvis.</p>
      <p>La política conservadora Regina Ip, que s'ha quedat sense representació, ho ha viscut en la pròpia pell aquest migdia. La seva aparició caminant per la vorera de l'exclusiu centre comercial Landmark, coincidint amb la protesta pacífica que es convoca en el districte financer a l'hora de dinar, li ha fet passar una mala estona. A l'identificar-la, els concentrats l'han envoltada sense gairebé deixar-la caminar i han començat a cridar-li "traïdora" i la consigna “cinc demandes, ni una menys”. La política ho ha suportat amb estoïcisme i un mig somriure. Finalment, un grup d'antidisturbis han trencat el bloqueig de les desenes de càmeres i fotògrafs que l'envoltaven i l'ha ficada en un taxi. Els concentrats han intentat improvisar una marxa per la calçada, però la policia els ha obligat a tornar a la vorera.</p>
      <figure>
        <img src="https://www.ara.cat/2019/11/25/internacional/Celebracio-resultat-dels-partits-pro-democracia_2350574993_67639502_117x66.jpg"/>
      </figure>
      <p>
        <a href="https://www.ara.cat/internacional/Hong-Kong-record-participacio-eleccions_0_2349965108.html">Hong Kong vota contra la Xina</a>
      </p>
      <p>Regina Ip és fundadora del Nou Partit Popular i ha sigut consellera de seguretat. Durant la campanya electoral va escriure diversos articles d'opinió al <i>South China Morning Post</i> advertint del desastre que suposaria per a Hong Kong que les forces proxineses perdessin les eleccions. La “majoria silenciosa”, de la qual tant parlava el bàndol progovernamental, que suposadament volia ordre i no es manifestava, no s'ha fet visible als comicis.</p>
      <p>Les seves pitjors previsions s'han fet realitat. Els llargs cinc mesos de protestes, els talls del transport i l'escalada de violència fins a arribar a l'ocupació de les universitats, de fa una setmana, no ha passat factura al bloc pro democràcia, sinó tot el contrari: ha guanyat en 17 dels 18 districtes de Hong Kong. Una victòria contundent i general, ja que ha vençut tant en els districtes pobres com en els rics.</p>
      <figure>
        <a href="https://www.ara.cat/2019/11/25/internacional/conservadora-Regina-envoltada-manifestants-escortada_2350575105_67640364_1500x1000.jpg">
          <img src="https://www.ara.cat/2019/11/25/internacional/conservadora-Regina-envoltada-manifestants-escortada_2350575105_67640364_1500x1000.jpg"/>
        </a>
        <figcaption>La diputada conservadora Regina envoltada de manifestants i escortada per la policia. / FAZRY ISMAIL / EFE</figcaption>
      </figure>
      <p>L'aclaparador resultat torna a col·locar contra les cordes la cap de l'executiu, Carrie Lam. Aquest matí ha emès un comunicat en què assegura que el govern de Hong Kong respecta els resultats i que “escoltaria les opinions de la població humilment i reflexionaria seriosament". La dimissió, que tantes vegades li han exigit els manifestants, torna a estar sobre la taula. La seva falta de lideratge i capacitat de negociació és una crítica comuna a Hong Kong, que va des dels seus adversaris polítics fins als mitjans de comunicació, passant pel món empresarial. En la concentració d'aquest migdia, un oficinista, que no ha volgut identificar-se, assegurava que Carrie Lam era el problema i que, si hagués volgut dimitir, ja ho hauria fet a hores d'ara.</p>
      <h3>Derrota de l'establishment</h3>
      <p>Les eleccions deixen un clar perdedor, el partit Aliança Democràtica per a la Millora i el Progrés de Hong Kong (DAB), la força amb més presència al Parlament local i que fins ara dominava els districtes en coalició amb altres candidats progovernamentals. S'ha quedat només amb 21 escons, davant dels 179 que tenia. Ja es parla que la formació haurà de refundar-se. La presidenta, Starry Lee Wai-king, ha aconseguit l'únic gran triomf de les eleccions al mantenir el seu escó davant d'una figura carismàtica de l'activisme, Leung Kwok-hung, conegut com Long Hair, per la seva emblemàtica cabellera de rocker.</p>
      <figure>
        <img src="https://www.ara.cat/2019/11/22/internacional/barricades-Universitat-Politecnica-Hong-Kong_2348775398_67640127_117x66.jpg"/>
      </figure>
      <p>
        <a href="https://www.ara.cat/internacional/Hong-Kong-barricades-centres-comercials_0_2348765293.html">Hong Kong: de les barricades a buscar refugi als centres comercials</a>
      </p>
      <p>La victòria electoral no posarà fi a les protestes. I ho han deixat clar un grup de regidors electes que han demanat que acabi el setge policial a la Universitat Politècnica de Hong Kong (PolyU). En una concentració prop de les instal·lacions, han assegurat que serà la seva principal prioritat. Dins del recinte encara continuen amagats diverses desenes d'estudiants que es neguen a sortir per por de ser detinguts.</p>
      <h3>Renovació generacional</h3>
      <p>Les eleccions han tingut una xifra rècord de participació: 2,94 milions de persones han anat a votar, el 71,2% del cens electoral. Els districtes canvien de color polític i també d'edat. La majoria dels elegits són gent molt jove, davant dels polítics conservadors. El canvi generacional i el desig de la joventut que se li obri pas per canviar la política ha sigut un dels missatges de la campanya prodemòcrata.</p>
    </article>
  </body>
</html>