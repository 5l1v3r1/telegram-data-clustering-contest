<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/evropi/thisayroi-1-dis-ekplapisan-apo-ton-prasino-tholo-tis-dresdis/"/>
    <meta property="og:site_name" content="ert.gr"/>
    <meta property="article:published_time" content="2019-11-25T20:51:43+00:00"/>
    <meta property="og:title" content="Θησαυροί 1 δισ. εκπλάπησαν από τον «Πράσινο Θόλο» της Δρέσδης"/>
    <meta property="og:description" content="Θησαυροί από διαμάντια, ρουμπίνια και σμαράγδια αξίας έως ενός δισεκατομμυρίου ευρώ είναι, σύμφωνα με την γερμανική εφημερίδα Bild, η λεία των ληστών του Μουσείου του Πράσινου Θόλου (Gruenes Gewoelbe) στη Δρέσδη. Η αστυνομία ανακοίνωσε ότι εισέβαλαν από παράθυρο τουλάχιστον δύο άτομα, ενώ αρκετές ώρες αργότερα η διεύθυνση του Μουσείου επιβεβαίωσε ότι εκπλάπησαν τουλάχιστον τρεις διαμαντένιοι θησαυροί του 17ου αιώνα."/>
  </head>
  <body>
    <article>
      <h1>Θησαυροί 1 δισ. εκπλάπησαν από τον «Πράσινο Θόλο» της Δρέσδης</h1>
      <address><time datetime="2019-11-25T20:51:43+00:00">25 Nov 2019, 20:51</time> by <a rel="author">Σοφία Χούντα</a></address>
      <p>Θησαυροί από διαμάντια, ρουμπίνια και σμαράγδια αξίας έως <b>ενός δισεκατομμυρίου ευρώ</b> είναι, σύμφωνα με την γερμανική εφημερίδα Bild, η λεία των ληστών του Μουσείου του <b>Πράσινου Θόλου (Gruenes Gewoelbe)</b> στη Δρέσδη. Η αστυνομία ανακοίνωσε ότι εισέβαλαν από παράθυρο τουλάχιστον δύο άτομα, ενώ αρκετές ώρες αργότερα η διεύθυνση του Μουσείου επιβεβαίωσε ότι εκπλάπησαν τουλάχιστον τρεις διαμαντένιοι θησαυροί του 17ου αιώνα.</p>
      <p>Τουλάχιστον δύο διαρρήκτες κατάφεραν λίγο πριν από τις <b>5 το πρωί</b> (τοπική ώρα) να μπουν για να κλέψουν αυτά τρία σετ κοσμημάτων που χρονολογούνται από τον 18ο αιώνα, και στη συνέχεια να διαφύγουν. Στις εικόνες από τις <b>κάμερες ασφαλείας</b> δύο άνδρες φαίνονται να εισέρχονται στο μουσείο από ένα παράθυρο με κάγκελα.</p>
      <figure>
        <iframe data-src="https://twitter.com/ZDFheute/status/1198996184863559680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Δεν έχουμε ταυτοποιήσει δράστη ούτε έχουμε κάνει ακόμη συλλήψεις», δήλωσε ο εκπρόσωπος της αστυνομίας Μάρκο Λάσκε.</p>
      <p>Λίγο πριν από την κλοπή, <b>πυρκαγιά</b> είχε καταστρέψει κοντά στο μουσείο έναν ηλεκτρικό μετασχηματιστή, με αποτέλεσμα να διαταραχθεί η λειτουργία του συστήματος συναγερμού.</p>
      <p>Η διευθύντρια δεν ήταν σε θέση να ανακοινώσει κάποιο ποσό για τη ζημιά που υπέστη το μουσείο. «Δεν μπορούμε να τα περιορίσουμε (τα κλαπέντα κοσμήματα) σε μια αξία διότι δεν είναι προς πώληση», εξήγησε η διευθύντρια του μουσείου Μάριον Άκερμαν.</p>
      <p>Κατασκευασμένο τον 16ο αιώνα, το μουσείο φημίζεται ότι διαθέτει μία από τις σημαντικότερες συλλογές παλαιών κοσμημάτων στην Ευρώπη.</p>
      <p>Οι θησαυροί του Πράσινου Θόλου <b>επιβίωσαν των συμμαχικών βομβαρδισμών </b>του Δεύτερου Παγκόσμιου Πολέμου και μεταφέρθηκαν ως λεία πολέμου στη Σοβιετική Ένωση. Το <b>1958</b> επιστράφηκαν στη Δρέσδη, την ιστορική πρωτεύουσα του κρατιδίου της Σαξονίας.</p>
      <p>Η κλοπή είναι ένα πλήγμα για ολόκληρο το κρατίδιο, δήλωσε ο Μίχαελ Κρέτσμερ, επικεφαλής της κυβέρνησης του κρατιδίου της Σαξονίας. «Τα έργα στον Πράσινο Θόλο και το Παλάτι δημιουργήθηκαν από τον λαό της Σαξονίας με σκληρή δουλειά πολλών αιώνων», δήλωσε.</p>
      <p>Ένας από τους γνωστότερους θησαυρούς της, το <b>41 καρατίων «Πράσινο Διαμάντι» </b>της Δρέσδης, δεν βρισκόταν εκεί όταν έγινε η διάρρηξη επειδή ήταν δανεισμένο στο Μητροπολιτικό Μουσείο της Νέας Υόρκης.</p>
      <p>Ανάμεσα στα άλλα εκθέματα στη Δρέσδη περιλαμβάνεται ένα μεγέθους τραπεζιού γλυπτό ινδικής βασιλικής αυλής του 18ου αιώνα φτιαγμένο από χρυσό, ασήμι, σμάλτο, πολύτιμους λίθους και μαργαριτάρια.</p>
      <figure>
        <iframe data-src="https://twitter.com/Sumwitter/status/1198993189513973760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ένα άλλο είναι ένα χρυσό σερβίτσιο του καφέ φιλοτεχνημένο το <b>1701</b> από τον κοσμηματοποιό της αυλής Μέλχιορ Ντινγκλίνγκερ, διακοσμημένο με νωχελικά χερουβείμ.</p>
      <figure>
        <iframe data-src="https://twitter.com/incunabula/status/1198924055426015233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η συλλογή ιδρύθηκε τον<b> 18ο αιώνα</b> από τον Αύγουστο τον Δυνατό, Εκλέκτορα της<b> Σαξονίας</b> και μετέπειτα Βασιλιά της Πολωνίας.</p>
      <p>Πηγή:Bild</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/tripoli/mykines-ekrixi-se-trapeziko-michanima-analipsis-chrimaton/"/>
        <a href="https://www.ert.gr/perifereiakoi-stathmoi/chania/irakleio-syllipsi-23chronoy-gia-klopi/"/>
        <a href="https://www.ert.gr/perifereiakoi-stathmoi/florina/exichniastike-klopi-stin-kastoria/"/>
        <a href="https://www.ert.gr/perifereiakoi-stathmoi/iraklio/eklepsan-moter-kai-prokalesan-ton-traymatismo-45chronoy/"/>
        <a href="https://www.ert.gr/perifereiakoi-stathmoi/kavala/kavala-dikografia-gia-klopi-se-varos-20chronis/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/synelifthi-34chronos-gia-klopi-sto-lasithi/"/>
      </related>
    </article>
  </body>
</html>