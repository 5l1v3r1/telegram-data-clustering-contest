<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/nova-ulaganja-u-komunalnu-infrastrukturu-u-srbiji/"/>
    <meta property="og:site_name" content="Krstarica"/>
    <meta property="article:published_time" content="2019-11-25T20:17:00+00:00"/>
    <meta property="og:title" content="Nova ulaganja u komunalnu infrastrukturu u Srbiji"/>
    <meta property="og:description" content="BERLIN - Državni sekretar u Ministarstvu građevinarstva, saobraćaja i infrastrukture, Zoran Lakićević, učestvovao je u Berlinu na pregovorima o razvojnoj"/>
  </head>
  <body>
    <article>
      <h1>Nova ulaganja u komunalnu infrastrukturu u Srbiji</h1>
      <address><time datetime="2019-11-25T20:17:00+00:00">25 Nov 2019, 20:17</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BERLIN – Državni sekretar u Ministarstvu građevinarstva, saobraćaja i infrastrukture, Zoran Lakićević, učestvovao je u Berlinu na pregovorima o razvojnoj saradnji između Srbije i Nemačke i prisustvovao potpisivanju Protokola o Programu razvojne saradnje za 2019. godinu, u vrednosti od ukupno 186 miliona evra.</p>
      <p>Lakićević je istakao da će se u saradnji sa nemačkim Saveznim ministarstvom za privrednu saradnju i razvoj (BMZ) i nemačkom razvojnom bankom KfW obezbediti dodatna sredstva za ulaganje u komunalnu infrastrukturu.</p>
      <p>„Za Program 6, čiji se početak realizacije očekuje tokom decembra meseca, za čiju je implementaciju bilo predviđeno 50 miliona evra, biće obezbeđeno novih 20 miliona evra od strane nemačke razvojne banke KfW i 5,4 miliona evra od nemačkog Saveznog ministarstva za privrednu saradnju i održivi razvoj“, kazao je Lakićević, saopšteno je iz resornog ministarstva.</p>
      <p>On je rekao da će biti obezbeđeno i dodatnih 60 miliona evra za nova ulaganja u komunalnu infrastrukturu, i to 30 miliona evra za oblast vodosnabdevanja i 30 miliona evra za program čvrstog otpada, te da su ovim pregovorima otvorena vrata za nova finansiranja u čvrsti otpad i vodosnabdevanje, te da će realizacija ovih projekata trajati narednih nekoliko godina.</p>
      <p>Državni sekretar je kazao da su potpisivanju Protokola prethodili intenzivni dvodnevni bilateralni pregovori predstavnika delegacija dveju vlada, na kojima je potvrđen zajednički interes za nastavak dijaloga o razvojnoj politici, u šta je Vlada Savezne Republike Nemačke do sada uložila više od 1,9 milijardi evra razvojne pomoći, čineći je najznačajnijim bilateralnim donatorom i spoljnopolitičkim partnerom Republike Srbije.</p>
      <p>Lakićević je posebno naglasio značaj ovih ulaganja u ovom periodu kada Srbiji prestoji otvaranje Poglavnja 27, Zaštite životne sredine i klimatskih promena, u procesu pristupanja Evropskoj uniji, i zahvalio predstavnicima Vlade Savezne Republike Nemačke na dugogodišnjoj saradnji i podršci našoj zemlji u oblasti komunalne infrastrukture, u koju je do sada uloženo više od 270 miliona evra u saradnji sa nemačkom razvojnom bankom KfW.</p>
      <p>Delegacija nemačke strane, predvođena Folkerem Elom i Dirkom Šatšnajderom, predstavnicima Ministarstva za ekonomsku saradnju i razvoj, ukazala je na važnost zajedničkih evropskih vrednosti kao osnove za uspešnu bilateralnu saradnju i zahvalila Vladi Repulike Srbije na odličnoj saradnji, te pohvalila odlične ekonomske rezultate koji su postignuti.</p>
      <p>(Tanjug)</p>
    </article>
  </body>
</html>