<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909428"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:40:00+00:00"/>
    <meta property="og:title" content="Спасителят на момичето от влака: Нападателят беше легнал върху нея и я дупчеше с ножа (Обзор)"/>
    <meta property="og:description" content="25-годишният Петър от Церово чул виковете за помощ и веднага хукнал към купето Като обезвредил психично болния, занесъл Виктория на ръце до линейката “Момичето беше цялото в кръв"/>
  </head>
  <body>
    <article>
      <h1>Спасителят на момичето от влака: Нападателят беше легнал върху нея и я дупчеше с ножа (Обзор)</h1>
      <address><time datetime="2019-11-25T22:40:00+00:00">25 Nov 2019, 22:40</time> by <a rel="author" href="https://www.24chasa.bg/authors/9590" target="_blank">Любомир Илков</a></address>
      <p>
        <b>25-годишният Петър от Церово чул виковете за помощ и веднага хукнал към купето</b>
      </p>
      <p>
        <b>
          <b>Като обезвредил психично болния, занесъл Виктория на ръце до линейката</b>
        </b>
      </p>
      <p>“Момичето беше цялото в кръв. По главата и шията, по ръцете и краката. Крещеше от болка.</p>
      <p>Аз и едни други момчета от влака опитахме да спрем кръвта, за да не изпадне в кома. Един младеж опитваше да спре кръвта ѝ с фланелка. Постоянно ѝ говорехме, защото на моменти се унасяше. Успокоявахме я, защото беше ужасена от кръвта по себе си, а и явно много я болеше.”</p>
      <p>Това разказа пред “24 часа” 25-годишният Петър Бонев, който спаси от сигурна смърт 20-годишната Виктория от Варна във влака Пловдив -Варна в събота срещу неделя през нощта.</p>
      <p>Посред нощ момичето е нападнато в купето от</p>
      <p>19-годишния</p>
      <p>Пламен от</p>
      <p>Пловдив, за</p>
      <p>когото се знае,</p>
      <p>че е с психични</p>
      <p>проблеми</p>
      <p>За да се защити от нападателя си, Виктория вади нож, но Пламен го отнема и започва да нанася на Вики прободни рани, докато е спрян от притеклия се на викове за помощ Петър Бонев.</p>
      <p>25-годишният мъж от пазарджишкото село Церово пътувал с жена си и 15-месечното им бебе към Стара Загора, където живеят. Били при неговите роднини в Церово и се прибирали към Стара Загора. В Пловдив изпуснали по-ранния влак и се качили на късния към Варна.</p>
      <p>“Бяхме в първия вагон след локомотива. Детето не искаше да спи и плачеше. Взех го на ръце и започнах да го приспивам по коридора на вагона. Видях, че през едно купе от нашето има момиче и момче и си помислих, че са гаджета. Момичето видимо спеше, а момчето седеше срещу нея.</p>
      <p>Направи ми</p>
      <p>впечатление,</p>
      <p>че втренчено</p>
      <p>я гледаше”,</p>
      <p>разказва Петър.</p>
      <p>Влакът навлязъл в гарата на Стара Загора и Пламен и жена му започнали да приготвят багажа си за слизане. Изведнъж се чули викове: “Помощ, помощ!”</p>
      <p>“Моята жена каза, че идват от купето на момичето и момчето и аз се затичах натам. Когато влязох в купето, момчето лежеше върху момичето, замахваше с нож в ръката и я дупчеше по тялото. Дръпнах го назад. Той в първия момент се сепна, но после замахна с ножа към мен.</p>
      <p>Аз се отдръпнах, а той пак се обърна към момичето, за да го дупчи. Тогава го изритах силно, той падна и след това се изправи срещу мен. Замахнах и го ударих, после го бутнах и той изпусна ножа.</p>
      <p>После тръгна да бяга. Аз скочих по него и го съборих, но пак успя да побегне. Наблизо беше началникът на влака, момчето мина покрай него, но началникът не знаеше какво става и го пропусна”, обяснява Петър Бонев.</p>
      <p>Той продължил да гони нападателя, който скочил от влака и побегнал между линиите.</p>
      <p>Настигнал го</p>
      <p>и го съборил</p>
      <p>на земята</p>
      <p>Тогава младежът започнал да крещи: “Добре, викайте полиция.”</p>
      <p>Петър задържал нападателя до пристигане на полицията, след което притеснен се върнал във вагона, където били жената и детето му. След като се убедил, че са добре, той и други пътници се върнали в купето с раненото момиче, за да му окажат помощ.</p>
      <p>Пристигналите на място медици от Бърза помощ опитали да изведат раненото момиче от влака, като мислили, че то може само да се придвижи.</p>
      <p>“Тя не можеше да си стои на краката, опитваше се, но се свличаше. Видимо беше много зле.</p>
      <p>Едно момче опита да я свали от влака, но не успя. Тогава аз я взех на ръце и я пренесох през перона до линейката”, завършва разказа си Петър Бонев.</p>
      <p>Благодарение на него младата жена е откарана жива в болницата в Стара Загора и животът ѝ вече е извън опасност. Предстоят ѝ операции, тъй като нападателят е успял да среже две от сухожилията.</p>
      <p>Задържаният Пламен е освидетелстван с психиатрично заболяване. Той е настанен в психиатричната болница в Раднево. Все още не му е повдигнато обвинение за опит за убийство, тъй като му предстоят психиатрични експертизи, които трябва да установят осъзнавал ли е действията си към момента на нападението над момичето, съобщиха от прокуратурата в Стара Загора.</p>
      <p>Спасителят Петър Бонев не е ходил да види спасената от него жена в болницата, защото смята, че още е в тежко състояние и няма да го допуснат. Признава обаче, че за първи път му се случва подобно нещо в живота.</p>
      <p>Твърди, че не се е уплашил, но</p>
      <p>пред очите му</p>
      <p>все още е мъжът</p>
      <p>с нож в ръката,</p>
      <p>който дупчи с острието безпомощната жена. Петър не се смята за герой. Твърди, че е направил всичко от човещина и смята, че трябва да има повече хора, които да я проявяват.</p>
      <p>За постъпката му знаят и в родното му село Церово, каза за “24 часа” кметът на селото Таня Чеширова. Тя описа Петър като скромен и работлив млад мъж, който е от изключително бедно семейство. Преди време се преселил в Стара Загора, откъдето е жената, с която живее на семейни начала.</p>
      <p>Село Церово е в състава на Лесичово - най-малката община в Пазарджишка област. От общинската администрация смятат</p>
      <p>да наградят</p>
      <p>Петър Бонев с</p>
      <p>плакет и парична</p>
      <p>награда</p>
      <p>за достойната му постъпка и спасяването на 20-годишната Виктория, съобщи зам.-кметът на Лесичово Веселина Милкова. Подобно намерение изразиха и от община Стара Загора.</p>
      <p>
        <b>
          <i>Вестник “24 часа” номинира Петър в инициативата си “Достойните българи” за достойната и смела постъпка на младия мъж.</i>
        </b>
      </p>
    </article>
  </body>
</html>