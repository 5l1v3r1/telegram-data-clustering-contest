<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ajax1.nl/jong-ajax-blijft-zonder-vaste-namen-steken-op-gelijkspel/"/>
    <meta property="og:site_name" content="Ajax1.nl"/>
    <meta property="article:published_time" content="2019-11-25T22:11:00+00:00"/>
    <meta property="og:title" content="Jong Ajax blijft zonder aantal vaste namen steken op gelijkspel"/>
    <meta property="og:description" content="De Amsterdamse beloften hebben maandagavond de thuiswedstrijd tegen Helmond Sport niet om kunnen zetten in een overwinning. Jurgen Ekkelenkamp maakte de enige treffer namens Jong Ajax. In de beginfase waren het de Amsterdammers die de aanval zochten. De bezoekers loerden op de counter met twee snelle spitsen, maar de eerste dreiging kwam via Jong Ajax. […]"/>
  </head>
  <body>
    <article>
      <h1>Jong Ajax blijft zonder aantal vaste namen steken op gelijkspel</h1>
      <address><time datetime="2019-11-25T22:11:00+00:00">25 Nov 2019, 22:11</time> by <a rel="author">Mitch Marinus</a></address>
      <p>
        <b>De Amsterdamse beloften hebben maandagavond de thuiswedstrijd tegen Helmond Sport niet om kunnen zetten in een overwinning. Jurgen Ekkelenkamp maakte de enige treffer namens Jong Ajax.</b>
      </p>
      <p>In de beginfase waren het de Amsterdammers die de aanval zochten. De bezoekers loerden op de counter met twee snelle spitsen, maar de eerste dreiging kwam via Jong Ajax. Zo kwam Castillo met een scherpe voorzet, maar kon Traoré net niet afronden.</p>
      <p>Het was Givan Werkhoven, die namens Helmond Sport de eerste treffer van de wedstrijd binnen schoot. De aanvaller kreeg veel diepe ballen, waar het centrale duo (Kemper &amp; Pierie) het moeilijk mee had. Een te korte terugkopbal van Kemper was uiteindelijk aanleiding voor de 0-1.</p>
      <p>
        <b>Afwezigen</b>
      </p>
      <p>Jong Ajax speelde zonder vaste basisklanten Gravenberch, Timber, Lang en de laatste weken ook regelmatig Eiting. Dat was ook terug te zien in het spel, waarbij het vooral ontbrak aan creativiteit.</p>
      <p>Na rust kwam middenvelder Kenneth Taylor binnen de lijnen en hij zorgde voor meer creatief vermogen. Alle kansen begonnen bij de invaller en de beloften werden door zijn inbreng ook een stuk gevaarlijker. Uiteindelijk was het na ruim een uur spelen Ekkelenkamp die de bal wat toevallig voor zijn voeten kreeg en raak schoot.</p>
      <p>
        <b>Slotfase</b>
      </p>
      <p>In het laatste half uur ging Jong Ajax op zoek naar de overwinning, maar ondanks een aantal kansen, waaronder twee voor Kühn (paal en redding doelman) bleven de drie punten niet in Amsterdam. Komende vrijdag gaat de beloftenploeg op bezoek bij Telstar, de tegenstander van het eerste in de beker.</p>
    </article>
  </body>
</html>