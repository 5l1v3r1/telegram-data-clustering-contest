<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359666"/>
    <meta property="og:site_name" content="СРБИЈА - РТРС"/>
    <meta property="article:published_time" content="2019-11-25T22:38:00+00:00"/>
    <meta property="og:title" content="Вучић: Имам хроничне проблеме, али има и важнијих брига од мог здравља"/>
    <meta property="og:description" content="Гостујући у емисији Ћирилица предсједник Србије Александар Вучић је на прво питање водитеља о здрављу, рекао да није постојала жеља да се нешто крије, али да није дошао у емисију да прича о томе."/>
  </head>
  <body>
    <article>
      <h1>Вучић: Имам хроничне проблеме, али има и важнијих брига од мог здравља</h1>
      <address>
        <time datetime="2019-11-25T22:38:00+00:00">25 Nov 2019, 22:38</time>
      </address>
      <p>
        <i>Гостујући у емисији Ћирилица предсједник Србије Александар Вучић је на прво питање водитеља о здрављу, рекао да није постојала жеља да се нешто крије, али да није дошао у емисију да прича о томе.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1497/149789.jpg"/>
        <figcaption>Александар Вучић (фото: Sputnik / Dejan Simić)</figcaption>
      </figure>
      <p>- Ја не умијем то да процјеним, али ја имам хроничне проблеме, није то од јуче. Људи имају своје проблеме, наш је посао да бринемо о њима. Моје здравље, а довољно сам матор, није ни важно - рекао је он о наводима да је његово здравствено стање било опасно.</p>
      <p>Он је уједно коментарисао да је било и оних који су га забринуто звали, остављаљи поруке...</p>
      <p>- Шешељ, Јовановић, неки други људи из Демократске странке... Имате добрих и лоших људи и у мојој странци, има их и у другим странкама. Није то до политичке припадности - рекао је додајући да су га контактирали Макрон, Додик, Ердоган, Салвини, Борисов, Меркелова.</p>
      <p>Предсједник Србије  је уједно рекао да је био и немаран, те да није редовно користио преписану терапију.</p>
      <p>- А што се тиче неких људи, то ми је додатни мотив да радим више за Србију. Ја сам навикао, мој посао је да сваког дана издржим, рекао је Вучић и додао - Волим када ме нападају јер ми то пружа прилику да одговорим. Само да не буде насиља. Не смемо да заборавимо Ранка Панића. Један човјек је страдато за вријеме Јеремића и Ђиласа само зато што је хтио да прошета.</p>
      <p>- Присуствовао сам предавању Мацујоши Сина у Абу Дабију, који је рекао да ћемо имати подјелу свијета на два дијела, Кину и Америку, Европа неће бити много битна ако не буде имала војску. То и Макрон разумије. А на питање Саркиозија, који је рекао да се зна његов однос према Макрону, како бити успјешан када се са 50 милиона профила износе неистине о вама, а ви имате само један. Онда се поставља питање како одговорити на критике, да ли као Милошевић, Коштуница или Тадић. Али ми одговара кад ми поставе питања да бих могао да одговорим на бар дио критика.</p>
      <p>На констатацију водитеља да се предсједник појављује на догађајима да би нпр. отворио Београд на води, а да му том приликом постављају и питања о коментарима са Твитера, Вучић је замолио грађане да му опросте емоцију, те да уколико се брецне на некога не значи да ће га увриједити.</p>
      <p>- Не могу увијек да сузбијем емоцију, да будем љубазан у сваком тренутку. Нигдје нисам обрукао Србију, свуда сам се понашао чини ми се врло одговорно и професионално. Молим људе да имају разумијевања, нисам више од обичног човјека.</p>
      <p>- Донио сам да видите извјештаје и предвиђања ММФ-а од напретку у региону у сљедећих пет година, и видите да се планира највећи раст Србије и Албаније. Србија је рекордер по инвестицијама ове године.</p>
      <p>- Голим оком се види колико се данас гради. Али за то морате да створите услове. То је дошло из тешких реформи 2014. године. То није само фискална консолидација - рекао је предсједник Србије истичући да се у Србији данас гради 40 одсто више него раније.</p>
      <p>- Србија је данас убједљиво прва по инвестицијама. Друге земље из региона не могу да се мјере са Србијом - рекао је Вучић напомињући да је раније било задуживања по каматној стопи од 7,5 одсто, а да су данашњи резултати Синише Малог за понос.</p>
      <p>- Резултате на које сам изузетно поносан нико не може да избрише. То не радим због себе, него због дивних људи у Пироту, Бабушници, Бајиној Башти. За њихову будућност, да њихова дјеца остају овде.</p>
      <p>Вучић је истакао да у предстојеће двије године посебно жели да се бави питањем природног прираштаја, те да Србија у првих девет мјесеци ове године биљежи раст броја рођених у односу на прошлу годину.</p>
    </article>
  </body>
</html>