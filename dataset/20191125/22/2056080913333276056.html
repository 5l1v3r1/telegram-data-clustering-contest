<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/11/25/3997107_evroparlamentut_prizova_durjavite-chlenki_da_priemat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T22:32:00+00:00"/>
    <meta property="og:title" content="Европарламентът призова държавите-членки да приемат Истанбулската конвенция"/>
    <meta property="og:description" content="Резолюция по темата ще бъде гласувана в четвъртък."/>
  </head>
  <body>
    <article>
      <h1>Европарламентът призова държавите-членки да приемат Истанбулската конвенция</h1>
      <address><time datetime="2019-11-25T22:32:00+00:00">25 Nov 2019, 22:32</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Всички партии в Европарламента, освен крайнодесните, призоваха държавите-членки да приемат Истанбулската конвенция. Това показа дебат на пленарното заседание в Страсбург днес. Резолюция по темата ще бъде гласувана в четвъртък.</p>
      <p>Тити Тупурайнен от финландското председателство на Съвета на ЕС определи конвенцията като "уникален правен инструмент", чието прилагане вече е показало, че има позитивен ефект върху правата на жените в Европа.</p>
      <p>Арба Кокалари от ЕНП припомни, че 1 от всеки 3 жени в ЕС се е изправяла пред физическо или сексуално насилие, а ЕС трябва да бъде място, където отделните личности са защитени.</p>
      <p>Ираче Гарсия-Перез от С§Д заяви: "Независимо какво се говори, насилието, основано на пола, съществува. () ЕС трябва да разбере, че е абсолютно задължително конвенцията да бъде ратифицирана, защото това ще бъде първият европейски правен текст, който наистина ще защити жените." Ние не преговаряме с тях, каза тя по отношение на партиите, които твърдят, че такова насилие нямало.</p>
      <p>Мария Сорая Родригес-Рамос от "Обнови Европа" призова всички държави-членки, които още не са ратифицирали конвенцията, да го направят. Към цитираните от Кокалари данни за това, че всяка трета жена в ЕС е била обект на насилие, тя добави, че 1 на 20 е била изнасилена, а 137 жени по света биват убити от партньорите си всеки ден. "Тази година 51 жени са били убити заради насилие, основано на пола, в моята държава. Зад тези цифри има имена и животи, деца сираци, останали без любовта на майките си, и без любовта на бащите си, които са убийци."</p>
      <p>"На всеки три дни една жена бива убита от партньора или бившия си само в Германия. Днес, в четвъртък и в неделя. Не от ревност или защото има семейни проблеми, или по каквато и да е друга причина. А заради убийствено, токсично, насилствено разбиране за мъжествеността", каза Тери Райнтке от "Зелените" и се обърна към държавите, които още не са приели документа с думите: "Ратифицирайте конвенцията или поне бъдете откровени, че не ви пука достатъчно за насилието над жените."</p>
      <p>Иван Давид от "Идентичност и демокрация" заяви, че инструменти за защита на жените има и че тя е жизненоважна. Той даде пример с Турция, която се е присъединила към конвенцията, но въпреки това там жени са били нападани, задето не носят традиционната забрадка.</p>
      <p>Ядвига Вишневска от "Европейските консерватори и реформисти" (ЕКР) припомни, че около 10 000 насилствени брака се сключват с момичета под 15-годишна възраст. "Tова се случва в Европа, макар че да е забранено от закона. Не вярвам, че повече регулации ще прекратят тези ужасни брутални проблеми. Конвенцията не е решение."</p>
      <p>Еухения Родригес–Палоп от "Европейската обединена левица - Северна зелена левица" каза, че заради крайната десница конвенцията още не е ратифицирана от много страни или някои от тези, които са я ратифицирали, не я прилагат изцяло".</p>
      <p>Ангел Джамбазки от "Европейските консерватори и реформисти" каза: "Този документ има друга цел и друга задача. В този документ са смесени легитимната тема за защитата на жените с абсурдните и противоречиви ЛГБТ и последния да затвори вратата пропаганда, еднополови бракове, социална роля на пола. Може би ще ви изненадам, само че полът не е социална роля и конструкт, той е биология. Може би ще ви изненадам, но има държави в Европа, които все още вярват, че семейството е доброволен брак между мъж, жена и техните деца и ние не желаем това да се променя. Аз съм от България, ние сме против тази конвенция, не сме я подписали и няма да го направим."</p>
      <p>Конвенцията на Съвета на Европа за превенция и борба с насилието над жени и домашното насилие, известна също като Истанбулската конвенция, е първият международен правно обвързващ инструмент по въпроса. Той установява всеобхватна рамка от мерки за предотвратяване на такова насилие, оказване на подкрепа за жертвите и наказване на извършителите.</p>
      <p>Въпреки, че ЕС подписа Конвенцията на 13 юни 2017 г, седем държави членки още не са я ратифицирали: България, Чехия, Унгария, Литва, Латвия, Словакия и Обединеното кралство.</p>
      <p>
        <b>Какво е положението в България <a href="https://www.dnevnik.bg/bulgaria/2019/11/25/3997004_signalite_za_domashno_nasilie_rastat_jertvite_ne/?ref=home_main_news">четете тук</a>.</b>
      </p>
    </article>
  </body>
</html>