<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402643/%D8%AA%D8%B9%D8%B7%DB%8C%D9%84%DB%8C-%D9%84%DB%8C%DA%AF-%D8%A8%D8%B1%D8%AA%D8%B1-%D9%88%D8%A7%D9%84%DB%8C%D8%A8%D8%A7%D9%84-%DA%86%D8%B1%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T22:30:00+00:00"/>
    <meta property="og:title" content="تعطیلی لیگ‌برتر والیبال، چرا؟"/>
    <meta property="og:description" content="خبر تعطیلی لیگ‌برتر والیبال ایران برای برگزاری اردوهای تیم ملی با واکنش‌های متفاوتی رو به رو شده است که باید دید در نهایت چه تصمیمی در این مورد گرفته می‌شود."/>
  </head>
  <body>
    <article>
      <h6 class="kicker">به بهانه حضور تیم ملی در انتخابی المپیک</h6>
      <h1>تعطیلی لیگ‌برتر والیبال، چرا؟</h1>
      <address><time datetime="2019-11-25T22:30:00+00:00">25 Nov 2019, 22:30</time> by <a rel="author">اصغر عبداللهی</a></address>
      <p>خبر تعطیلی لیگ‌برتر والیبال ایران برای برگزاری اردوهای تیم ملی با واکنش‌های متفاوتی رو به رو شده است که باید دید در نهایت چه تصمیمی در این مورد گرفته می‌شود.</p>
      <p>به گزارش ایسنا، والیبال ایران پس از حدود یکسال بلاتکلیفی رئیس خود را شناخت و در حال حاضر مهم‌ترین موضوع، صعود والیبال ایران به المپیک 2020 است. رقابت‌های والیبال انتخابی المپیک قاره آسیا اواسط دی ماه سال جاری به میزبانی کشور چین برگزار خواهد شد. در مراسم معارفه محمدرضا داورزنی به عنوان رئیس جدید فدراسیون والیبال، وی اعلام کرد که "اصلی‌ترین هدف تیم ملی مسابقات انتخابی المپیک است و در صورت نیاز باید حتی لیگ‌برتر را نیز جهت حفظ ملی‌پوشان از مصدومیت‌های احتمالی در لیگ و برگزاری اردوی تیم ملی تعطیل کرد."</p>
      <p>اما این مسئله با نظرات متفاوتی از سوی مربیان لیگ‌برتر مواجه شد که به همین منظور فعلا زمان دقیقی برای تعطیل شدن لیگ مشخص نشده است. علی فتاحی سرپرست دبیری فدراسیون والیبال نیز در آخرین صحبت‌های خود اعلام کرد که تعطیلی لیگ قطعی است، اما فعلا زمان دقیق این اقدام مشخص نیست.</p>
      <p>با این وجود منوچهر پورحسن رئیس سازمان لیگ فدراسیون والیبال، در مصاحبه دوشنبه چهارم آذر ماه خود با ایسنا، در این مورد گفت: "فعلا هیچ چیز قطعی نیست و تعطیلی لیگ به شکل قطعی اعلام نشده است. هر خبری در مورد این تصمیم را از سوی سازمان لیگ اعلام خواهیم کرد."</p>
      <p>اما این مسئله نزد مربیان تیم‌های باشگاهی نیز با واکنش‌های متفاوتی رو به رو شده است. بهروز عطایی سرمربی تیم والیبال کاله مازندران درباره این تصمیم فدراسیون گفت: ما از نتایج تیم‌ ملی در دوره‌های گذشته تجربیات زیادی به دست آورده‌ایم که باید از آن‌ها استفاده کرد. تجربه ثابت کرده است که هرگاه تیم ملی از دل لیگ تشکیل شده نتایج خوبی به دست آورده‌ایم و این موضوع به دلیل آماگی بازیکنان بوده است. اینکه لیگ را تعطیل کنیم و بازیکنان را ۵۰ روز در اردو نگه داریم از نظر من درست نیست و می‌شد تصمیمات بهتری در این مورد گرفت."</p>
      <p>همچنین ناصر شهنازی سرمربی تیم والیبال سایپای تهران نیز در واکنش به خبر تعطیلی احتمالی لیگ اظهار کرد: "همه ما می‌دانیم که اگر تیم ملی به المپیک نرود یک فاجعه رخ می‌دهد، اما باید برنامه‌ریزی باشد تا نه تیم ملی آسیب ببیند نه باشگاه‌ها چون همه تیم‌های لیگ‌برتر هزینه کرده‌اند. باید در این مورد هم‌اندیشی کرد تا هر دو طرف یعنی تیم ملی و باشگاه‌ها متضرر نشوند."</p>
      <p>محمد ترکاشوند سرمربی تیم پیکان تهران نیز در این مورد گفت: "ورود به المپیک برای ما، مردم و جامعه والیبال ایران مهم است و باید همه به یکدیگر کمک کنیم. فشردگی مسابقات باعث آسیب دیدگی بازیکنان می‌شود و اگر ملی‌پوشان آسیب ببینند کار برای تیم ‌ملی سخت می‌شود. دوست ندارم لیگ تعطیل شود اما اگر نیاز باشد بخاطر تیم ملی همکاری می‌کنیم."</p>
      <p>به گزارش ایسنا، مطرح شدن این موضوعات در شرایطی است که اکثر بازیکنان اصلی تیم ملی ایران در لیگ ایران بازی نمی‌کنند و خارج از کشور هستند. سعید معروف، سید محمد موسوی، امیر غفور، میلاد عبادی‌پور و پوریا فیاضی با توجه به رزومه ایگور کولاکوویچ در تیم ملی ایران، نفراتی هستند که معمولا ترکیب اصلی تیم ایران در همه مسابقات را تشکیل می‌دهند و در حال حاضر به عنوان لژیونر مشغول به فعالیت در لیگ‌های ایتالیا، لهستان و چین هستند. با توجه به این موضوع اینطور می‌توان گفت که تعطیلی لیگ داخلی چه کمکی به جلوگیری از مصدومیت لژیونرهای ایران خواهد کرد؟</p>
      <p>حال با این شرایط باید دید با توجه به اهمیت بالای المپیک و مسابقات انتخابی المپیک برای تیم ملی والیبال، محمدرضا داورزنی در نخستین تصمیم چالش برانگیز خود به عنوان رئیس فدراسیون والیبال چه تصمیمی خواهد گرفت؟ آیا تعطیلی مسابقات لیگ برای برگزاری اردوهای تیم ملی حتمی خواهد بود یا خیر؟</p>
      <p>انتهای پیام</p>
    </article>
  </body>
</html>