<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/715226-vasilakopoylos-o-aygenakhs-antigrafei-th-choynta-tha-eimai-ypopshfios-kai-to-2020.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T22:25:00+00:00"/>
    <meta property="og:title" content="Βασιλακόπουλος: Ο Αυγενάκης αντιγράφει τη Χούντα, θα είμαι υποψήφιος και το 2020"/>
    <meta property="og:description" content="Σαφέστατος  ο πρόεδρος της ΕΟΚ, Γιώργος Βασιλακόπουλος, ως προς τις προθέσεις του, να κατέβει και στις εκλογές του 2020, αφού θεωρεί πως μέχρι το φθινόπωρο"/>
  </head>
  <body>
    <article>
      <h1>Βασιλακόπουλος: Ο Αυγενάκης αντιγράφει τη Χούντα, θα είμαι υποψήφιος και το 2020</h1>
      <address>
        <time datetime="2019-11-25T22:25:00+00:00">25 Nov 2019, 22:25</time>
      </address>
      <p>Σαφέστατος  ο πρόεδρος της ΕΟΚ, Γιώργος Βασιλακόπουλος, ως προς τις προθέσεις του, να κατέβει και στις εκλογές του 2020, αφού θεωρεί πως μέχρι το φθινόπωρο του 2020 τα δεδομένα θα έχουν αλλάξει.</p>
      <p>Παράλληλα, δεν δίστασε, μιλώντας στο <a href="https://www.sport24.gr/Columns/longform/vasilakopoylos-sto-sport24-gr-o-pitino-tha-einai-sthn-ethnikh-tha-eimai-ypopshfios-kai-to-2020.5646152.html">sport24.gr</a>, να επιτεθεί στην κυβέρνηση και προσωπικά στον υφυπουργό Αθλητισμού Λευτέρη Αυγενάκη, συγκρίνοντας τον νέο νόμο με εκείνο της Χούντας των συνταγματαρχών. </p>
      <p>Όπως είπε χαρακτηριστικά:</p>
      <p>«Δεν έχει καμία δουλειά να παρέμβει η Πολιτεία. Ξέρετε, υπάρχει μία λέξη κλειδί. Είναι ελληνικότατη λέξη και απορώ γιατί κάποιοι προσπαθούν να την ξεπεράσουν. Η λέξη “αυτονομία”. Αυτές είναι οι βασικές αρχές του Ολυμπισμού που επαναλαμβάνεται στην Ολυμπιακή ατζέντα του 2020. Είναι λέξη ελληνική, ας τη σεβαστούμε επιτέλους. Το σέβονται οι τρίτοι. Δεν επιτρέπει την παρέμβαση της Πολιτείας στα θέματα της εκλογής των διοικητικών συμβουλίων των αθλητικών Ομοσπονδιών. Τώρα πώς ο κύριος αυτός νομίζει ότι με αυτά που κάνει, βάζοντας όρια θητειών ή ηλικιών θεωρεί ότι είναι δημοκρατική προσέγγιση, ειλικρινά ας του το ζητήσουν οι κύριοι αυτοί που τον έβαλαν Υφυπουργό. Πρέπει να σεβόμαστε τους κανόνες και τις διατάξεις που υπάρχουν παγκοσμίως. Ξέρετε, άλλη μία φορά είχαν μπει τέτοια όρια, επί Χούντας το 1967 όταν θέλανε να διώξουν τον Αρχιεπίσκοπο Χρυσόστομο. Έβγαλαν έναν νόμο, αναγκαστικό νόμο, έναν ηλικιακό περιορισμό και έτσι τον έβγαλαν. Ο Χρυσόστομος ουδέποτε το αποδέχτηκε αυτό και μέχρι που πέθανε ήταν Αρχιεπίσκοπος και τον αναγνώριζαν και πολλοί. Τον στείλανε στον Ερυθρό Σταυρό, τον άνθρωπο τον είχαν φυλακισμένο χωρίς να είναι καν ασθενής.</p>
      <p>Δεν μπορώ να καταλάβω πώς έρχεται μία Κυβέρνηση, ένας Υφυπουργός και υπογράφει έναν τέτοιο νόμο, αντιγράφοντας αυτά που είχαν γίνει επί δικτατορίας το 1967.</p>
      <p>Αυτή η παρέμβαση είναι αντισυνταγματική, αντιδημοκρατική του εκπροσώπου της Πολιτείας στο αθλητικό κίνημα, πράγμα το οποίο έχει αποδοκιμαστεί και από τη ΔΟΕ και θα αποδοκιμαστεί πάλι πιστεύω, αφού είναι σε ευθεία αντίθεση με τις θεμελιώδεις αρχές του Ολυμπισμού και με τις παγκόσμιες Ομοσπονδίες. Ήδη η FIBA το έχει αποδοκιμάσει δύο φορές στο παρελθόν αυτό».</p>
      <p>Τόνισε ακόμα ότι ο Ρικ Πιτίνο θα είναι κανονικά προπονητής της Εθνικής στο Προολυμπιακό παραδεχόμενος πως "θα ήταν καλύτερα να μην συνεργαζόταν με σύλλογο", ενώ εξήγησε γιατί θεωρεί διαφορετική την περίπτωση Γιαννάκη. Αποκάλυψε δε ότι έκανε πρόταση στον Γιάννη Σφαιρόπουλο να αναλάβει την Εθνική όταν αυτός ήταν στον Ολυμπιακό, αλλά δεν την αποδέχθηκε ο Ελληνας προπονητής.</p>
    </article>
  </body>
</html>