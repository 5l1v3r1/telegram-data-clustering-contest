<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125982/karamanlis-tha-kinithoyme-tahytata-gia-apozimiothoyn-amesa-oi-pligentes"/>
    <meta property="og:site_name" content="Insider"/>
    <meta property="article:published_time" content="2019-11-25T22:48:00+00:00"/>
    <meta property="og:title" content="Καραμανλής: Θα κινηθούμε ταχύτατα για αποζημιωθούν άμεσα οι πληγέντες"/>
    <meta property="og:description" content="Όπως ανέφερε ο κ. Καραμανλής σε δηλώσεις του στη Κινέτα «βρισκόμαστε σήμερα εδώ, για τον απλούστατο λόγο, ότι είναι πολύ δύσκολες οι ώρες από την καταστροφική αυτή βροχή."/>
  </head>
  <body>
    <article>
      <h1>Καραμανλής: Θα κινηθούμε ταχύτατα για αποζημιωθούν άμεσα οι πληγέντες</h1>
      <h2>Όπως ανέφερε ο κ. Καραμανλής σε δηλώσεις του στη Κινέτα «βρισκόμαστε σήμερα εδώ, για τον απλούστατο λόγο, ότι είναι πολύ δύσκολες οι ώρες από την καταστροφική αυτή βροχή.</h2>
      <address>
        <time datetime="2019-11-25T22:48:00+00:00">25 Nov 2019, 22:48</time>
      </address>
      <p>Με <b>μεγάλη ταχύτητα </b>θα κινηθεί το<b> υπουργείο Υποδομών </b>ώστε να αποζημιωθούν άμεσα οι πληγέντες της Κινέτας όπως διαβεβαίωσε έδωσε ο υπουργός Υποδομών και Μεταφορών Κώστας Καραμανλής κατά τη αυτοψία που έκανε στην περιοχή μαζί με τον γενικό γραμματέα Υποδομών Γιώργο Καραγιάννη.</p>
      <p>Παράλληλα ανακοίνωσε ότι σε συνεννόηση και με τον πρωθυπουργό την άλλη εβδομάδα θα συνεδριάσει η κυβερνητική επιτροπή που είναι υπεύθυνη, έτσι ώστε να <b>εκταμιευθούν αμέσως χρήματα</b> που υπάρχουν για τα αντιπλημμυρικά έργα που πρέπει να γίνουν στους μεγάλους αυτοκινητόδρομους, για να μην έχουμε τα φαινόμενα:</p>
      <p>Πρώτον, να κλείνει η Ελλάδα στα δύο, έστω και για λίγες ώρες και δεύτερον, για να μην έχουμε τις ζημιές αυτές που έχουμε και βλέπουμε εδώ.»</p>
      <p>«Αυτή είναι, πρόσθεσε, η πρόθεση και αυτά πρέπει να τα κάνουμε με πολύ γρήγορους ρυθμούς».</p>
      <p>Όπως ανέφερε ο κ. Καραμανλής σε δηλώσεις του στη Κινέτα «βρισκόμαστε σήμερα εδώ, για τον απλούστατο λόγο, ότι είναι πολύ δύσκολες οι ώρες από την καταστροφική αυτή βροχή, νεροποντή, που είχαμε χθες το βράδυ. Από την πρώτη ώρα, ο πρώτος στόχος, ήταν να μην κοπεί η χώρα στα δύο, να ανοίξει ο δρόμος<b>. Οι υπεύθυνοι της Ολυμπίας οδού ήταν σε συνεχή επαφή με το υπουργείο, έτσι ώστε να μπορέσει να ανοίξει ο αυτοκινητόδρομος, όπερ και εγένετο».</b></p>
      <p>«Δεν χρειάζεται, συμπλήρωσε, να πούμε τι έγινε εδώ πριν από ένα περίπου χρόνο. Το ξέρετε εσείς που το ζήσατε. Καταλαβαίνετε ότι δυστυχώς η ελληνική πολιτεία δεν έδειξε την απαιτούμενη προσοχή έτσι ώστε να κάνει όλες τις αντιπλημμυρικές εργασίες, που πρέπει να κάνει ακριβώς αμέσως μετά από αυτήν την φυσική καταστροφή. Εμείς βρισκόμαστε εδώ για να τα κάνουμε αυτά το συντομότερο δυνατόν.</p>
      <p>Όπως είπε ο κ Καραμανλής οι υπηρεσίες του υπουργείου από τη Γενική Διεύθυνση Φυσικών Καταστροφών είναι στην Κινέτα. Έχουν γίνει ήδη οι πρώτες αποτιμήσεις στις ζημιές σε 80 σπίτια. Έχουμε την εντύπωση ότι οι ζημιές στην περιοχή και στα σπίτια είναι γύρω στα 300, πέρα από τις επιχειρήσεις. Εμείς ως υπουργείο θα κινηθούμε άμεσα και με πολύ μεγάλη ταχύτητα, έτσι ώστε άμεσα, να αποζημιωθούν οι πληγέντες.</p>
      <p>Εδώ όμως χωρίς καμία δόση, αν θέλετε πολιτικής αντιπαράθεσης, νομίζω ότι πρέπει να πούμε κάτι, το οποίο το λένε πλέον και το βλέπουν, ειδικά οι πολίτες αυτής της περιοχής.</p>
      <p>Αυτή η περιοχή το 2018 επλήγη από μία τεράστια πυρκαγιά. Δυστυχώς η ελληνική πολιτεία την εποχή εκείνη και μιλάω για όλη την Πολιτεία, δεν μιλάω μόνο για την Κυβέρνηση, μιλάω και για την Περιφέρεια την εποχή εκείνη, δεν προέβη σε όλες τις αναγκαίες αντιπλημμυρικές εργασίες και τα αντιπλημμυρικά έργα, ούτε καν στα κορμοδέματα, έτσι ώστε να μην έχουμε αυτό το φαινόμενο και αυτές τις καταστροφές, που έχουμε σήμερα.»</p>
      <p>«Πρέπει αυτό το πάθημα να μας γίνει μάθημα και να κινηθούμε με πολύ μεγάλη ταχύτητα, έτσι ώστε να μην έχουμε ξανά τέτοια φαινόμενα, διότι πλέον ζούμε σε μία εποχή, που η κλιματική αλλαγή είναι εδώ και μας χτυπάει την πόρτα και η πολιτεία πρέπει να είναι έτοιμη να αντιμετωπίσει τέτοια φαινόμενα. Για αυτό λοιπόν εμείς, από την άλλη εβδομάδα, πέρα από τα αντιπλημμυρικά έργα, τα οποία υπογράψαμε με την Ευρωπαϊκή Τράπεζα Επενδύσεων, από τα οποία τα επτά είναι για την Περιφέρεια της Αττικής και είναι ύψους 150 εκατομμυρίων, θα προβούμε σε αντιπλημμυρικά έργα 350 εκατομμυρίων ευρώ στους πέντε μεγάλους αυτοκινητόδρομους και στις γύρω περιοχές, έτσι ώστε να είμαστε έτοιμοι και να μπορούμε να έχουμε ετοιμότητα να αντιμετωπίζουμε τέτοια φαινόμενα» κατέληξε ο κ. Καραμανλής.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125971/tin-pligeisa-periohi-tis-kinetas-episkefthike-o-kostas-karamanlis"/>
        <a href="https://www.insider.gr/eidiseis/politiki/125967/syntagmatiki-anatheorisi-me-tis-psifoys-tis-nd-i-eklogi-proedroy-me-212-i"/>
        <a href="https://www.insider.gr/eidiseis/politiki/125964/synantisi-mitsotaki-konte-sto-epikentro-i-prosfygiki-krisi"/>
      </related>
    </article>
  </body>
</html>