<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843506"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T22:35:00+00:00"/>
    <meta property="og:title" content="কমলগঞ্জে ইসকন মন্দিরে ভাংচুর"/>
    <meta property="og:description" content="স্থানীয় বিরোধের সূত্রে মৌলভীবাজারের কমলগঞ্জ উপজেলায় একটি ইসকন মন্দিরে হামলা ও ভাংচুরের ঘটনা ঘটেছে। আহত হয়েছেন অন্তত ৬ জন। তাদের হাসপাতালে চিকিৎসা দেয়া হচ্ছে। সোমবার সকালে আলীনগর ইউনিয়নের ইটাখোলা গ্রামের ইসকন নামহট্ট মন্দিরে এ হামলা হয়। স্থানীয় সূত্র জানায়, আলীনগর ইউনিয়নের ইটাখোলা শ্রী শ্রী রাখাল থলী মন্দিরের কাছেই ইসকন নামহট্ট মন্দির। সেখানে প্রতিদিনের মতো সোমবার সকাল আটটার দিকে কিছু সংখ্যক ভক্ত পূজা ও  প্রসাদ রান্নার আয়োজন করছিলেন। একই এলাকার রাজীব গড়, খোকন রবিদাস ও বিকাশ বৈদ্যের নেতৃত্বে কিছুসংখ্যক সনাতনী যুবক তাদের পূজা অর্চনায় বাধা দেন। কথা কাটাকাটির এক পর্যায়ে ইসকন ভক্তদের উপর হামলার পাশাপাশি মন্দিরে ভাংচুর হয়। এতে অরুণ বৈদ্য, কিরণ বৈদ্যসহ ৬ জন ইসকন ভক্ত আহত হন। তাদের কমলগঞ্জ উপজেলা স্বাস্থ্য কমপ্লেক্সে ভর্তি করা হয়েছে। কমলগঞ্জ থানার ওসি আরিফুর রহমানের নেতৃত্বে পুলিশ ঘটনাস্থল পরিদর্শন করেছে। তবে কাউকে আটক করা হয়নি। ইটাখোলা ইসকন নামহট্ট মন্দিরের পক্ষ থেকে কমলগঞ্জ থানায় একটি লিখিত অভিযোগ দায়ের করা হয়েছে। হামলাকারী ও আহতরা একে অন্যের আত্মীয় বলে দাবি করেছেন পুলিশ কর্মকর্তারা। আলীনগর ইউনিয়ন পরিষদের চেয়ারম্যান…"/>
  </head>
  <body>
    <article>
      <h1>কমলগঞ্জে ইসকন মন্দিরে ভাংচুর</h1>
      <address><time datetime="2019-11-25T22:35:00+00:00">25 Nov 2019, 22:35</time> by <a rel="author">কমলগঞ্জ (মৌলভীবাজার) প্রতিনিধি</a></address>
      <p>স্থানীয় বিরোধের সূত্রে মৌলভীবাজারের কমলগঞ্জ উপজেলায় একটি ইসকন মন্দিরে হামলা ও ভাংচুরের ঘটনা ঘটেছে। আহত হয়েছেন অন্তত ৬ জন। তাদের হাসপাতালে চিকিৎসা দেয়া হচ্ছে। সোমবার সকালে আলীনগর ইউনিয়নের ইটাখোলা গ্রামের ইসকন নামহট্ট মন্দিরে এ হামলা হয়।</p>
      <p>স্থানীয় সূত্র জানায়, আলীনগর ইউনিয়নের ইটাখোলা শ্রী শ্রী রাখাল থলী মন্দিরের কাছেই ইসকন নামহট্ট মন্দির। সেখানে প্রতিদিনের মতো সোমবার সকাল আটটার দিকে কিছু সংখ্যক ভক্ত পূজা ও  প্রসাদ রান্নার আয়োজন করছিলেন। একই এলাকার রাজীব গড়, খোকন রবিদাস ও বিকাশ বৈদ্যের নেতৃত্বে কিছুসংখ্যক সনাতনী যুবক তাদের পূজা অর্চনায় বাধা দেন। কথা কাটাকাটির এক পর্যায়ে ইসকন ভক্তদের উপর হামলার পাশাপাশি মন্দিরে ভাংচুর হয়। এতে অরুণ বৈদ্য, কিরণ বৈদ্যসহ ৬ জন ইসকন ভক্ত আহত হন। তাদের কমলগঞ্জ উপজেলা স্বাস্থ্য কমপ্লেক্সে ভর্তি করা হয়েছে।</p>
      <p>কমলগঞ্জ থানার ওসি আরিফুর রহমানের নেতৃত্বে পুলিশ ঘটনাস্থল পরিদর্শন করেছে। তবে কাউকে আটক করা হয়নি। ইটাখোলা ইসকন নামহট্ট মন্দিরের পক্ষ থেকে কমলগঞ্জ থানায় একটি লিখিত অভিযোগ দায়ের করা হয়েছে। হামলাকারী ও আহতরা একে অন্যের আত্মীয় বলে দাবি করেছেন পুলিশ কর্মকর্তারা।</p>
      <p>আলীনগর ইউনিয়ন পরিষদের চেয়ারম্যান ফজলুল হক বাদশা বলেন, 'ঘটনাটি পূর্ব বিরোধের জের ধরে ঘটেছে। এর আগেও বিরোধ নিয়ে সালিশ বৈঠক হয়েছে।'</p>
    </article>
  </body>
</html>