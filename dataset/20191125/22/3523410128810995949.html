<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642074/%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D9%85%D9%88%D8%A7%D8%B6%D8%B9-%D8%AE%D9%88%D8%AF-%D8%B1%D8%A7-%D8%AF%D8%B1-%D8%AD%D9%88%D9%85%D9%87-%D8%A7%D9%84%D8%AD%D8%B3%DA%A9%D9%87-%D8%AA%D9%82%D9%88%DB%8C%D8%AA-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:59:00+00:00"/>
    <meta property="og:title" content="ارتش سوریه مواضع خود را در حومه «الحسکه» تقویت کرد"/>
    <meta property="og:description" content="ارتش سوریه با افزایش تعداد نیروهای خود در شمال غربی الحسکه، استقرار خود در حومه این منطقه تقویت کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/642074/%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D9%85%D9%88%D8%A7%D8%B6%D8%B9-%D8%AE%D9%88%D8%AF-%D8%B1%D8%A7-%D8%AF%D8%B1-%D8%AD%D9%88%D9%85%D9%87-%D8%A7%D9%84%D8%AD%D8%B3%DA%A9%D9%87-%D8%AA%D9%82%D9%88%DB%8C%D8%AA-%DA%A9%D8%B1%D8%AF">ارتش سوریه مواضع خود را در حومه «الحسکه» تقویت کرد</a>
      </h1>
      <h2>ارتش سوریه با افزایش تعداد نیروهای خود در شمال غربی الحسکه، استقرار خود در حومه این منطقه تقویت کرده است.</h2>
      <address><time datetime="2019-11-25T22:59:00+00:00">25 Nov 2019, 22:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حومه «الحسکه» پس از آغاز تجاوزات نظامی ارتش ترکیه به شمال سوریه، آبستن تحولات بسیاری از جمله استقرار میدانی یگان‌های ارتش سوریه و تقویت آن در استان مزبور شده است.</p>
      <p>یگان‌های ارتش سوریه در ادامه عملیات استقرار نیروهای خود در مرز این کشور با ترکیه، روز یکشنبه مواضع خود را در محور غربی منطقه «تل تمر» در ریف شمال غربی الحسکه به سمت استان الرقه (شمال) تثبیت کردند.</p>
      <p>خبرگزاری دولتی سوریه «سانا» در این ارتباط گزارش داد که نیروهای سوریه با ورود به نقطه‌ جدیدی در غرب روستای «عالیه الحسن» در ریف غربی منطقه تل تمر، امنیت راه‌های ارتباطی بین دو استان الحسکه و الرقه را تأمین کردند.</p>
      <p>سانا در ادامه گزارش داد که استقرار نیروهای ارتش سوریه در ریف شمال غربی الحسکه در راستای مأموریت آن برای مقابله با نیروهای متجاوز ترکیه و تروریست‌های وابسته به این کشور است.</p>
      <p>ترکیه روز ۹ اکتبر (۱۷ مهر) عملیات نظامی جدیدی را با هدف ادعایی، «ممانعت از ایجاد گذرگاه تروریستی در طول مرزهای جنوبی ترکیه» در شمال سوریه آغاز کرد و چند روز پس از تجاوز نظامی ترکیه به سوریه، توافقی میان روسیه و ترکیه به منظور توقف درگیری‌ها در شمال سوریه حاصل شد.</p>
      <p>طبق توافق «ولادیمیر پوتین» رئیس‌جمهور روسیه و «رجب طیب اردوغان» رئیس‌جمهور ترکیه در ۲۲ اکتبر گذشته (۳۰ مهر) در شهر سوچی در جنوب روسیه، شبه‌نظامیان کُرد سوریه تا عمق ۳۰ کیلومتری در شمال سوریه عقب‌نشینی کردند و مقرر شد تا دو کشور گشت‌زنی مشترک در این منطقه داشته باشند.</p>
    </article>
  </body>
</html>