<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/evropol-izvede-ot-stroja-propagandnata-agencija-na-isljamska-darzhava.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T22:19:00+00:00"/>
    <meta property="og:title" content="Европол нанесе удар по пропагандната на &quot;Ислямска държава&quot; в интернет"/>
    <meta property="og:description" content="При акцията са закрити голям брой профили и уебсайтове на медийния орган на групировката"/>
  </head>
  <body>
    <article>
      <h1>Европол нанесе удар по пропагандната на "Ислямска държава" в интернет</h1>
      <h2>При акцията са закрити голям брой профили и уебсайтове на медийния орган на групировката</h2>
      <address>
        <time datetime="2019-11-25T22:19:00+00:00">25 Nov 2019, 22:19</time>
      </address>
      <p>Европейски полицейски служби извадиха от строя няколко интернет сървъра, използвани от "Ислямска държава". Това е значителен удар върху способността на въоръжената групировка да разпространява пропаганда онлайн, заяви днес Европол, цитирана от Ройтерс.</p>
      <p>При акцията са закрити голям брой профили и уебсайтове на медийния орган на групировката, посочи Европол.</p>
      <p>Полицейски служители, участвали в съвместната акция на Европол и полицейските служби на 11 страни, заявиха, че миналата седмица от интернет се премахнати около 26 000 обекта, включително голям брой канали за връзка. </p>
      <p>Преди това Европол заяви, че работи с девет от най-големите платформи в интернет за противодействие на пропагандната дейност на "Ислямска държава", включително с Гугъл, Туитър, Инстаграм и Телеграм.</p>
      <p>На сайта си Европол посочи, че миналата седмица в продължение на два дни са проучвани "пропагандни видеа, публикации и профили в социални мрежи, чрез които е изразявана подкрепа за тероризъм и насилствен екстремизъм".</p>
      <p>"Телеграм е доставчикът на онлайн услуги", където са открити най-много незаконни материали, заяви Европол. "В резултат значителна част от ключовите играчи в мрежата на "Ислямска държава" в Телеграм беше изтласкана от тази платформа", посочи полицейската служба.</p>
      <p>Тя изтъква съдействието, оказано от Телеграм, и допълва, че компанията помага на Европол "да изкорени зловредното съдържание". Засега Телеграм не са отговорили на запитване за коментар.</p>
    </article>
  </body>
</html>