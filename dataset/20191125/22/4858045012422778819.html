<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/premierul-ludovic-orban-e-nevoie-de-o-crestere-a-bugetului-ministerului-muncii-cu-cel-putin-doua-miliarde-de-lei_1406718.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T22:19:22+00:00"/>
    <meta property="og:title" content="Premierul Ludovic Orban: E nevoie de o creștere a bugetului Ministerului Muncii cu cel puțin două miliarde de lei"/>
    <meta property="og:description" content="Ludovic Orban a declarat că a discutat, luni, cu Klaus Iohannis și i-a dat asigurări că la rectificarea bugetară vor fi asigurate toate..."/>
  </head>
  <body>
    <article>
      <h1>Premierul Ludovic Orban: E nevoie de o creștere a bugetului Ministerului Muncii cu cel puțin două miliarde de lei</h1>
      <address><time datetime="2019-11-25T22:19:22+00:00">25 Nov 2019, 22:19</time> by <a rel="author">Denisa Miron</a></address>
      <p><a href="https://www.stiripesurse.ro/personalitati/ludovic-orban_88.html">Ludovic Orban</a> a declarat că a discutat, luni, cu <a href="https://www.stiripesurse.ro/personalitati/klaus-iohannis_15.html">Klaus Iohannis</a> și i-a dat asigurări că la rectificarea bugetară vor fi asigurate toate resursele financiare pentru ca niciun român să nu fie afectat. Premierul a spus că sunt necesare cel puțin două miliarde de lei la bugetul Ministerului Muncii.</p>
      <p>”E necesară o creștere a bugetului la Ministerul Muncii cu cel puțin două miliarde de lei, dintre care o parte sunt bani necesari pentru a asigura transferul de la bugetul de stat către bugetul de pensii, astfel încât să avem toți banii necesari pentru plata pensiilor, evident și pentru alte cheltuieli sociale, cum sunt alocațiile pentru copii sau alte categorii de cheltuieli”, a afirmat Ludovic Orban, luni seara, la România Tv.</p>
      <p>Prim-ministrul a adăugat că sunt insuficienții și banii în domeniul sănătății pentru a asigura finanțarea spitalelor și a programelor derulate de Casa Națională de Asigurări de Sănătate. Orban a mai spus că e necesară de o majorare și a bugetului Ministerului Sănătății.</p>
      <p>„Trebuie să creștem bugetul pentru Casa Națională de Asigurări de Sănătate, pentru că și aici bani alocați sunt insuficienți pentru a putea asigura finanțarea spitalelor și a programelor care sunt derulate prin CNAS. Este nevoie de această creștere a bugetului către sănătate și pentru a respecta legea în ceea ce privește decontarea cheltuielilor făcute de angajatorii pentru concedii de sănătate, concedii maternale și alte categorii de cheltuieli. Aici este necesară o majorare”, a explicat liderul PNL.</p>
      <p>Acesta a precizat că va fi o sumă prevăzută la rectificarea bugetară, între 600 și 800 milioane de lei pentru completarea veniturilor bugetelor locale.</p>
      <p>„În mod evident deja este depășita ținta de deficit în execuția bugetară. E clar că nu putem asigura menținerea țintei de deficit, pentru că asta ar însemna să nu asigurăm cheltuieli necesare, indispensabile, fără de care multe instituții publice și autorități locale nu ar avea resursele necesare pentru a încheia în bune condiții. De asemenea, am prevăzut o sumă, acum suntem în finalizarea evaluării, dar va fi o sumă între 600 și 800 de milioane pentru a completa veniturile bugetelor locale. În discuțiile pe care le-am avut cu asociațiile reprezentantive ale autorităților locale, Asociația Comunelor, Asociația Orașelor, sunt multe administrații locale care efectiv nu mai au bani pentru cheltuielile de funcționare”, a completat Orban.</p>
      <p>Șeful Executivului a mai anunțat că i-a oferit asigurări șefului statului că vor fi asigurate toate resursele necesare, la rectificarea bugetară.</p>
      <p>„I-am spus foarte clar (președintelui Klaus Iohannis - n.r.) că vom aloca toate resursele financiare pentru ca niciun român să nu aibă de suferit. Sigur că pentru asigura aceste sume, va crește deficitul, dar ne asumăm această creștere de deficit, pentru că nu avem aici de ales. Este clar că toate aceste sume de bani care sunt indispensabile pentru a nu pune în pericol veniturile sau calitatea vieții pentru categorii, multe dintre aceste categorii vulnerabile, toate aceste sume de bani le vom asigura prin rectificarea bugetară”, a mai subliniat Orban.</p>
      <p>La rândul său, Klaus Iohannis i-a transmis premierului, potrivit lui Ludovic Orban, că nimeni nu trebuie să sufere, chiar dacă bugetul a fost „prost croit” în perioada <a href="https://www.stiripesurse.ro/personalitati/psd_8.html">PSD</a>.</p>
      <p>„Domnul președinte a spus foarte clar că toate aceste resurse financiare trebuie asigurate și că nimeni nu trebuie să aibă de suferit, chiar dacă bugetul a fost prost croit. S-au generat cheltuieli aiuristice, cum e Fondul de Dezvoltare și Investiții care a fost practic o formă chiar de mită către primari, din niște bani care nu există, în care s-au semnat niște contracte, s-au aprobat niște lucrări fără niciun fel de procedură și fără niciun fel de criteriu. Și o serie de alte cheltuieli care au fost dimensionate pe baza unor venituri inexistente. Pot să vă spun că la capitolul venituri există un minus de aproximativ 10 miliarde față de dimensiunea veniturilor, așa cum a fost proiectată ea în buget”, a conchis Orban.</p>
      <p>Anterior, premierul a anunțat că Executivul va finaliza până marți seara forma definitivă a ordonanței de urgență privind rectificarea bugetară, el respingând informațiile potrivit cărora vor fi reduse fondurile de la Educație, Transporturi și din cofinanțarea pe fonduri europene.</p>
    </article>
  </body>
</html>