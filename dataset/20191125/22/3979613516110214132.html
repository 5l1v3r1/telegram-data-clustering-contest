<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/kosmos/824592_argentini-katholikoi-iereis-aselgoysan-epi-hronia-se-kofa-paidia-katadikastikan-se"/>
    <meta property="og:site_name" content="PRONEWS"/>
    <meta property="article:published_time" content="2019-11-25T22:17:52+00:00"/>
    <meta property="og:title" content="Αργεντινή: Καθολικοί ιερείς ασελγούσαν επί χρόνια σε κωφά παιδιά - Καταδικάστηκαν σε κάθειρξη 40 ετών"/>
    <meta property="og:description" content="Αποτροπιασμό σε όλο τον κόσμο προκαλεί η είδηση πως δύο ιερείς επί χρόνια ασελγούσαν σε κωφά παιδιά σε ένα ίδρυμα της Αργεντινής. Το δικαστήριο έκρινε ενόχους τους δύο ιερείς και τους καταδίκασε, τον μεν..."/>
  </head>
  <body>
    <article>
      <h1>Αργεντινή: Καθολικοί ιερείς ασελγούσαν επί χρόνια σε κωφά παιδιά - Καταδικάστηκαν σε κάθειρξη 40 ετών</h1>
      <address>
        <time datetime="2019-11-25T22:17:52+00:00">25 Nov 2019, 22:17</time>
      </address>
      <p>
        <b>Αποτροπιασμό σε όλο τον κόσμο προκαλεί η είδηση πως δύο ιερείς επί χρόνια ασελγούσαν σε κωφά παιδιά σε ένα ίδρυμα της Αργεντινής.</b>
      </p>
      <p>Το δικαστήριο έκρινε ενόχους τους δύο ιερείς και τους καταδίκασε, τον μεν Αργεντίνο Οράσιο Κορμπάτσο σε κάθειρξη 45 ετών και τον Ιταλό Νικόλα Κοράντι σε κάθειρξη 42 ετών, σε μια υπόθεση που συγκλόνισε την πατρίδα του πάπα Φραγκίσκου. Ο Κοράντι είναι μόνιμα εγκατεστημένος στην Αργεντινή από το 1970.</p>
      <p>Κατά τη διάρκεια της δίκης, που ξεκίνησε τον Αύγουστο και έγινε κεκλεισμένων των θυρών στην πόλη Μεντόσα, εξετάστηκαν 43 υποθέσεις και κατέθεσαν 13 από τα θύματα. Ορισμένα ήταν ηλικίας ακόμη και 4 ετών όταν βιάστηκαν. Ο 59χρονος Κορμπάτσο και ο 83χρονος Κοράντι ήταν ήδη προφυλακισμένοι.</p>
      <p>Το δικαστήριο της Μεντόσα επέβαλε επίσης ποινή κάθειρξης 18 ετών για βιασμό στον κηπουρό του ιδρύματος Αρμάντο Γκόμες. Πέρσι, ένας άλλος ιερέας, ο 50χρονος Χόρχε Μπορντόν, καταδικάστηκε σε κάθειρξη 10 ετών αφού ομολόγησε πέντε βιασμούς. Άλλοι 15 κατηγορούμενοι πρόκειται να δικαστούν τους επόμενους μήνες σε δύο διαφορετικές δίκες.</p>
      <p>Το ίδρυμα Provolo, στους πρόποδες των Άνδεων, σε απόσταση 1.000 χιλιομέτρων δυτικά του Μπουένος Άιρες, έκλεισε το 2016, όταν ξέσπασε το σκάνδαλο. Το ίδρυμα παρείχε δωρεάν εκπαίδευση σε κωφούς, φτωχούς μαθητές οι οποίοι διέμεναν εκεί κατά τη διάρκεια της εβδομάδας και επέστρεφαν στο σπίτι τους το Σαββατοκύριακο.</p>
    </article>
  </body>
</html>