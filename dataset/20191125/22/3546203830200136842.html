<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_732308515_Vizite_sigurnostta_i_NATO_sred_osnovnite_temi_na_sreshtata_mejdu_Borisov_i_Tramp"/>
    <meta property="og:site_name" content="webcafé"/>
    <meta property="article:published_time" content="2019-11-25T22:17:00+00:00"/>
    <meta property="og:title" content="Визите, сигурността и НАТО сред основните теми на срещата между Борисов и Тръмп"/>
    <meta property="og:description" content="Американският президент Доналд Тръмп посрещна премиера Бойко Борисов в Белия дом, като още в началото Тръмп заяви, че българският народ и България са приятелски за САЩ."/>
  </head>
  <body>
    <article>
      <h1>Визите, сигурността и НАТО сред основните теми на срещата между Борисов и Тръмп</h1>
      <address><time datetime="2019-11-25T22:17:00+00:00">25 Nov 2019, 22:17</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/25/boukoo/1170x780.jpg"/>
        <figcaption>Сред темите ще бъде и доставката на американски втечнен газ, както и разполагането на още евентуални бази на НАТО<cite>Снимка: © Getty Images</cite></figcaption>
      </figure>
      <p>Американският президент Доналд Тръмп посрещна премиера Бойко Борисов в Белия дом, като още в началото Тръмп заяви, че българският народ и България са приятелски за САЩ.</p>
      <p>Това предава Нова ТВ и допълва, че сред основните теми между американския президент и Борисов са били визовият режим, сигурността и сътрудничеството в рамките на НАТО.</p>
      <p>Тръмп подчерта, че в някои отношения България е пример за Германия, като визираше разходите за отбрана на Алианса, които нараснаха до 3,1 на сто заради покупката на изтребители F-16.</p>
      <p>"България купува страхотни оръжия, най-добрите в света", беше категоричен американският държавен глава.</p>
      <p>Сред темите ще бъде и доставката на американски втечнен газ, както и разполагането на още евентуални бази на НАТО по бреговете на Черно море.</p>
      <p>По-рано през деня Борисов се срещна и с ръководствата на Международния републикански институт и Националния демократичен институт.</p>
      <p>Преди срещата българската делегация под звуците на българския химн поднесе венец на Мемориала на Незнайния войн в Национален гробищен парк "Арлингтън". Там Борисов беше посрещнат с 21 топови салюта.</p>
      <p>В тържествената част взеха участие 400 войници от всички подразделения на американските военни сили. "Тук, на това място, човек най-много се сеща за това колко ценен е мирът", отбеляза българският премиер.</p>
      <p>Премиерът взе участие в кръгла маса по покана на Търговската камара в САЩ и Американската търговска камара в България.</p>
      <p>Търговската камара на САЩ е най-влиятелната бизнес организация в Щатите, в която членуват повече от 3 млн. компании. Борисов отбеляза, че е доволен от това колко добре представителите на бизнеса познават България.</p>
      <p>Той допълни, че се надява с американския президент да надградят отношенията си в икономическата и външнополитическата сфера.</p>
      <related>
        <h4>Още по темата</h4>
        <a href="https://www.webcafe.bg/newscafe/politika/id_1959576525"/>
        <a href="https://www.webcafe.bg/newscafe/politika/id_1678655504"/>
      </related>
    </article>
  </body>
</html>