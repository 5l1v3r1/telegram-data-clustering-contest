<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tgspot.co.il/macbook-pro-16-launched-in-israel/"/>
    <meta property="og:site_name" content="TGspot"/>
    <meta property="article:published_time" content="2019-11-25T22:00:41+00:00"/>
    <meta property="og:title" content="הגיע לישראל: MacBook Pro 16 החדש החל מ-10,999 שקלים"/>
    <meta property="og:description" content="כשבועיים בלבד אחרי שהכריזה אפל (Apple) על מחשב ה-MacBook Pro החדש עם מסך 16 אינץ', הוא מגיע רשמית לישראל"/>
  </head>
  <body>
    <article>
      <h1>הגיע לישראל: MacBook Pro 16 החדש החל מ-10,999 שקלים</h1>
      <address><time datetime="2019-11-25T22:00:41+00:00">25 Nov 2019, 22:00</time> by <a rel="author" href="https://www.tgspot.co.il/author/eyalc/" target="_blank">אייל כהן</a></address>
      <p>כשבועיים בלבד אחרי שהכריזה אפל (Apple) על מחשב ה-<a href="https://www.tgspot.co.il/apple-introduces-16-inch-macbook-pro/">MacBook Pro החדש עם מסך 16 אינץ'</a> ומפרט מתקדם, הוא מגיע רשמית גם לישראל על ידי iStore שהחלה לקבל הזמנות עבורו במחיר של החל מ-10,999 שקלים.</p>
      <p>המחיר הבסיסי הוא עבור תצורת Core i7 עם 16 גיגה-בייט זיכרון ו-512 גיגה-בייט לאחסון פנימי. מי שמעוניין בדגם עם מעבד Core i9 הכולל 8 ליבות, 16 גיגה-בייט זיכרון עבודה ו-1 טרה-בייט אחסון, יידרש לשלם עוד כאלף שקלים יותר. המחיר כולל אחריות מורחבת ל-18 חודשים.</p>
      <p>בינתיים רק iStore מציעה למכירה את MacBook Pro 16, אולם גם iDigital העלתה עמוד להזמנה מוקדמת ללא חשיפת המחיר הסופי. בהמשך  הוא יגיע גם על ידי שאר היבואניות, כך שיש סיכוי כי המחיר יוזל במעט. לשם השוואה, מחירו מעבר לים מתחיל מ-2,399 דולרים, שהם כ-8,300 שקלים לפני מיסים.</p>
      <p>כזכור, MacBook Pro 16 מציע מפרט משודרג וגם כמה תיקוני חומרה מתבקשים. בין היתר אפל זונחת את ״מקלדת הפרפר״ (Butterfly Keyboard) הדקיקה, לטובת חזרה למקלדת המצויד במנגנון ״מספריים״ (Scissor) קלאסי, כמו בדגמי המקבוק הישנים יותר. בנוסף, בעוד שמסך המגע הממוקם בצידה העליון של המקלדת נותר במקומו מהדגם הקודם, בצידו השמאלי מותקן כעת כפתור Esc פיזי. גם מערכת הקירור ופליטת החום של המחשב חדשה לגמרי, ובאפל טוענים לשיפור של 28 אחוזים בזרימת האוויר בתוך המארז.</p>
      <p>
        <a href="https://www.tgspot.co.il/huawei-officially-announces-first-punch-hole-display-tablet/">קרא עוד:  וואווי הציגה רשמית MatePad Pro - הטאבלט הראשון עם חריר במסך</a>
      </p>
      <p>מלבד זאת, מסך ה-16 אינץ׳ בעל רזולוציה של 3,072X1920 פיקסלים, ועבור כרטיס המסך, בחרה אפל במעבדי AMD Radeon Pro 5300M ו-5500M, עם 4 או 8 גיגה-בייט זיכרון בהתאמה לשני הדגמים הקיימים.</p>
    </article>
  </body>
</html>