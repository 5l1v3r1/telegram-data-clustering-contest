<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90545"/>
    <meta property="og:site_name" content="Denník politika"/>
    <meta property="article:published_time" content="2019-11-25T22:35:06+00:00"/>
    <meta property="og:title" content="Čínske reedukačné tábory by podľa Nemecka mala vyšetriť OSN, pripomínajú koncentračné tábory"/>
    <meta property="og:description" content="25.11.2019 (Webnoviny.sk) – Nemecko v pondelok vyhlásilo, že reedukačné tábory v čínskej provincii Sin-ťiang, v ktorých čínsky režim zadržiava možno až milión ľudí, by mali vyšetriť pozorovatelia Organizácie Spojených národov (OSN) a Čína by im mala zaručiť neobmedzený prístup do týchto svojich zariadení. Ako v pondelok vyhlásila hovorkyňa nemeckého ministerstva zahraničných vecí Maria Adebahr, Nemecko už vyvíja v tomto smere aktivity na pôde OSN, a najnovšie informácie o dianí v týchto čínskych táboroch „prijalo s veľkým znepokojením“."/>
  </head>
  <body>
    <article>
      <h1>Čínske reedukačné tábory by podľa Nemecka mala vyšetriť OSN, pripomínajú koncentračné tábory</h1>
      <address><time datetime="2019-11-25T22:35:06+00:00">25 Nov 2019, 22:35</time> by <a rel="author">Webnoviny</a></address>
      <p>25.11.2019 (Webnoviny.sk) – Nemecko v pondelok vyhlásilo, že reedukačné tábory v čínskej provincii Sin-ťiang, v ktorých čínsky režim zadržiava možno až milión ľudí, by mali vyšetriť pozorovatelia Organizácie Spojených národov (OSN) a Čína by im mala zaručiť neobmedzený prístup do týchto svojich zariadení. Ako v pondelok vyhlásila hovorkyňa nemeckého ministerstva zahraničných vecí Maria Adebahr, Nemecko už vyvíja v tomto smere aktivity na pôde OSN, a najnovšie informácie o dianí v týchto čínskych táboroch „prijalo s veľkým znepokojením“.</p>
      <h3>Vymývanie mozgov menšín</h3>
      <p>Podľa uniknutých tajných čínskych dokumentov, ktoré zverejnila medzinárodná skupina novinárov, je účelom zadržiavacích táborov v čínskej provincii Sin-ťiang prevýchova a priam až „<i>vymývanie mozgov</i>“ príslušníkov ujgurskej, ale i iných menšín. Tým sa snažia v táboroch vštepiť lásku a úctu k čínskemu komunistickému režimu, a púšťajú ich odtiaľ spravidla až po tom, keď sa z nich stanú oddaní stúpenci čínskeho vedenia.</p>
      <p>Novinári okrem iného zverejnili podrobnosti o neuveriteľne prepracovanom systéme kontroly čínskych občanov pomocou umelej inteligencie, ktorá čínskym úradom umožňuje s vysokou spoľahlivosťou identifikovať každého, kto má iné názory ako tie oficiálne schválené, a inak sa prejavuje.</p>
      <h3>Non-stop monitorované komplexy</h3>
      <p>Súčasťou týchto nových odhalení sú aj fotografie zo zadržiavacích centier v Sin-ťiangu, na ktorých vidno obrovské komplexy v mnohom podobné nacistickým koncentračným táborom. V každom ich rohu sú napríklad umiestnené strážne veže, z ktorých sú tieto zariadenia non-stop monitorované, aby z nich nikto neutiekol.</p>
      <p>Čína všetky tieto informácie označila za „výmysly a falošné správy“.</p>
      <p>Viac k témam: <a href="https://www.webnoviny.sk/tag/cina/"><u>Čína</u></a>, <a href="https://www.webnoviny.sk/tag/koncentracny-tabor/"><u>koncentračný tábor</u></a><br/>Zdroj: Webnoviny.sk – <a href="https://www.webnoviny.sk/cinske-reedukacne-tabory-by-podla-nemecka-mala-vysetrit-osn-pripominaju-koncentracne-tabory/"><u>Čínske reedukačné tábory by podľa Nemecka mala vyšetriť OSN, pripomínajú koncentračné tábory</u></a> © SITA Všetky práva vyhradené.</p>
    </article>
  </body>
</html>