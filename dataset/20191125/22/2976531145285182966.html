<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-25/snabba-mal-lyfte-aston-villa"/>
    <meta property="og:site_name" content="Sydsvenskan"/>
    <meta property="article:published_time" content="2019-11-25T22:58:00+00:00"/>
    <meta property="og:title" content="Snabba mål lyfte Aston Villa"/>
    <meta property="og:description" content="Två mål på fyra minuter lyfte Aston Villa upp på fastare mark i Premier League."/>
  </head>
  <body>
    <article>
      <h1>Snabba mål lyfte Aston Villa</h1>
      <address><time datetime="2019-11-25T22:58:00+00:00">25 Nov 2019, 22:58</time> by <a rel="author">TT</a></address>
      <p>Två mål på fyra minuter lyfte Aston Villa upp på fastare mark i Premier League-fotbollen.</p>
      <p>Conor Hourihane gjorde det första och spelade fram Anwar El-Ghazi till det andra i 2–0-segern över Newcastle på hemmaplan.</p>
      <p>Båda målen kom efter frisparkar. Hourihane skruvade in ledningsmålet med vänsterfoten runt muren i 32:a minuten och strax därefter slog han frisparken som El-Ghazi kunde göra mål på från nära håll.</p>
      <p>Aston Villa tog säsongens fjärde seger efter att ha förlorat sina tre föregående matcher. Laget tog tre välbehövliga poäng som lyfte Villa från en plats precis ovanför nedflyttningsstrecket. Nu skiljer fyra poäng ned till strecket.</p>
      <p>Newcastle, där Emil Krafth fick se hela matchen från avbytarbänken, var ute efter sin tredje raka seger, men är kvar på 14:e plats, en poäng före Aston Villa.</p>
    </article>
  </body>
</html>