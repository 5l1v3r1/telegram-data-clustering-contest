<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686484/vouli-archise-i-machi-tou-proypologismou-oi-omilies-ton-eisigiton"/>
    <meta property="og:site_name" content="enikos.gr"/>
    <meta property="article:published_time" content="2019-11-25T22:45:00+00:00"/>
    <meta property="og:title" content="Βουλή: Άρχισε η &quot;μάχη&quot; του προϋπολογισμού - Οι ομιλίες των εισηγητών των κομμάτων"/>
    <meta property="og:description" content="Οι ελαφρύνσεις στους ισχυρούς και η ενίσχυση των εισοδηματικών ανισοτήτων χαρακτηρίζουν, κατά τη γενική εισηγήτρια του ΣΥΡΙΖΑ, Κατερίνα Παπανάτσιου, τον προϋπολογισμό του 2020..."/>
  </head>
  <body>
    <article>
      <h1>Βουλή: Άρχισε η "μάχη" του προϋπολογισμού - Οι ομιλίες των εισηγητών των κομμάτων</h1>
      <address>
        <time datetime="2019-11-25T22:45:00+00:00">25 Nov 2019, 22:45</time>
      </address>
      <p>Οι ελαφρύνσεις στους ισχυρούς και η ενίσχυση των εισοδηματικών ανισοτήτων χαρακτηρίζουν, κατά τη γενική εισηγήτρια του ΣΥΡΙΖΑ Αικ. Παπανάτσιου, τον κρατικό <a href="https://www.enikos.gr/economy/685719/katatethike-sti-vouli-o-proypologismos-gia-to-2020-tora%CF%80%CF%81%CE%BF%CF%8B%CF%80%CE%BF%CE%BB%CE%BF%CE%B3%CE%B9%CF%83%CE%BC%CF%8C">προϋπολογισμό </a>του 2020, ο οποίος εξετάζεται από την επιτροπή Οικονομικών της Βουλής.</p>
      <p>Όπως τόνισε η κα Παπανάτσιου, τα οφέλη της εξόδου από τα μνημόνια δεν κατανέμονται δίκαια αλλά κατανέμονται με τον τρόπο που μας οδήγησε στα μνημόνια. Η κα Παπανάτσιου, που σημείωσε ότι ο προϋπολογισμός περιλαμβάνει και τους χαρακτηρισθέντες από τη ΝΔ 29 «άδικους φόρους του ΣΥΡΙΖΑ», προβλέπει αύξηση εσόδων μόνο από τα φυσικά πρόσωπα ενώ για τα νομικά πρόσωπα προβλέπει μείωση.</p>
      <p>Όπως παρατήρησε, η κυβέρνηση δεν πρέπει να περιμένει κοινωνική ανταπόδοση από τη μείωση των φόρων σε μετόχους και εταιρείες, κάνοντας λόγο για πολιτική επιλογή της ΝΔ να κατευθύνει χρήματα του δημοσιονομικού χώρου σε νομικά πρόσωπα και μεγαλοκεφαλαιούχους, η οποία δεν είναι αναπτυξιακή.</p>
      <p>Επίσης είπε ότι ο προϋπολογισμός δεν έχει κανένα νέο μέτρο στήριξης του κοινωνικού κράτους πλην του μέτρου των 2.000 ευρώ για κάθε νέο παιδί, το οποίο, ωστόσο, θα καλύψει μόνο το 71% των νέων γεννήσεων, είπε η κα Παπανάτσιου.</p>
      <p>Καταλήγοντας η κα Παπανάτσιου είπε ότι ο πρώτος προϋπολογισμός μετά τα μνημόνια, «αποστρέφει» το βλέμμα από την κοινωνία, δεν είναι κοινωνικός και αναπτυξιακός ενώ ξεχνά οριστικά την υπόσχεση για μείωση των πλεονασμάτων στο 2,5%.</p>
      <p>Ο γενικός εξηγητής της ΝΔ, Μανούσος-Κωνσταντίνος Βολουδάκης είπε ότι ο προϋπολογισμός του 2020 αποτυπώνει τις προοπτικές που δημιουργούν σήμερα μια σειρά από πολιτικές που εξαγγέλθηκαν προεκλογικά, υπερψηφίστηκαν από τον λαό και σήμερα υλοποιούνται. Κεντρική αντίληψη αυτής της πολιτικής, είπε ο κ. Βολουδάκης, είναι ότι η ευημερία θα επανέλθει εάν κινητοποιηθούν οι επενδύσεις - που θα δημιουργήσουν νέες θέσεις εργασίας. Η πολιτική μας πρόσθεσε, δεν παραβλέπει την ανάγκη να απλωθεί ένα κοινωνικό δίχτυ προστασίας έναντι στη φτώχεια καθώς και την ανάγκη ελάφρυνσης της φορολογίας των φυσικών προσώπων.</p>
      <p>Για το 2019 και 2020 οι στόχοι των πλεονασμάτων θα επιτευχθούν βεβαίωσε ο κ. Βολουδάκης σημειώνοντας ότι στη συνέχεια θα τεθεί το ζήτημα ανάγκης μείωσης των πρωτογενών πλεονασμάτων. Ασκώντας κριτική στον ΣΥΡΙΖΑ για την πολιτική των υπερπλεονασμάτων είπε ότι κατά την περασμένη τετραετία αφαίρεσε από την κοινωνία, την αγορά και τους πολίτες τέσσερις φορές τα ετήσια έσοδα του ΕΝΦΙΑ. Η πολιτική των υπερπλεονασμάτων πρέπει να εξηγηθεί από αυτούς που την άσκησαν είπε ο κ. Βολουδάκης.</p>
      <p>Τέλος, για τις προκλήσεις οικονομικής πολιτικής στο εξής, είπε ότι πρέπει να αντιμετωπιστεί η χαμηλή παραγωγικότητα της εργασίας στην Ελλάδα, η διατήρηση στη χώρα ανθρώπων με υψηλό επίπεδο και δεξιότητες, η γήρανση του πληθυσμού, και το κόστος της ενέργειας, που, εάν δεν λυθεί, δεν θα δούμε έκρηξη σε επενδύσεις.</p>
      <p>Παρόμοιος με τον προηγούμενο είναι ο προϋπολογισμός του 2020 παρατήρησε ο γενικός εισηγητής του Κινήματος Αλλαγής Κ. Σκανδαλίδης. Ο κ. Σταϊκούρας άφησε στο συρτάρι την κριτική που άσκησε στον προϋπολογισμό του ΣΥΡΙΖΑ και σήμερα εισηγείται κυριολεκτικά παρόμοιο προϋπολογισμό είπε ο κ. Σκανδαλίδης περιγράφοντας τον φετινό προϋπολογισμό ως μη ρεαλιστικό και ότι υπερεκτιμά τις αναπτυξιακές δυνατότητες της ελληνικής οικονομίας.</p>
      <p>Από την πλευρά του, ο γενικός εισηγητής του ΚΚΕ, Νίκος Καραθανασόπουλος είπε ότι ο προϋπολογισμός επιβαρύνει τα λαϊκά στρώματα υπέρ των νομικών προσώπων και των επιχειρηματικών ομίλων, συνεχίζοντας την μνημονιακή πολιτική της προηγούμενης κυβέρνησης για τα πρωτογενή πλεονάσματα.</p>
      <p>Ο προϋπολογισμός είναι άδικος και αντιλαϊκός διότι προβλέπει φοροεπιδρομή με άμεσους και έμμεσους φόρους, στη λαϊκή περιουσία με τον ΕΝΦΙΑ και την αύξηση των αντικειμενικών αξιών, ενώ το λαϊκό εισόδημα εξανεμίζεται με τη φορολογία στους δήμους, τη μεγαλύτερη συμμετοχή σε φάρμακα και υγεία και γενικότερα σε δαπάνες που υποκαθιστούν τις κρατικές δαπάνες.</p>
      <p>Ειδικότερα για τις δαπάνες στην Υγεία είπε ότι μειώνονται κατά 200 εκ ευρώ και δεν μπορούν να ενισχυθούν από το αποθεματικό που συνολικά ανέρχεται σε 300 εκ ευρώ.</p>
      <p>Καταψηφίζουμε τον προϋπολογισμό και λέμε στους εργαζόμενους, τους αυτοαπασχολούμενους, τη φτωχομεσαία αγροτιά και τη νεολαία ότι δεν έχουν τίποτα να περιμένουν παρά ραγδαία επιδείνωση της κατάστασής τους είπε ο Ν. Καραθανασόπουλος.</p>
      <p>Ο Β. Βιλιάρδος, γενικός εισηγητής της Ελληνικής Λύσης είπε ότι ο προϋπολογισμός δεν έχει κανένα πολιτικό όραμα και κανένα οικονομικό σχεδιασμό, αποτελώντας μόνο ένα διαχειριστικό εργαλείο για τον έλεγχο των εισπράξεων</p>
      <p>Επέκρινε επίσης την κυβέρνηση ότι συνεχίζει να τηρεί τις προτεραιότητες των μνημονίων για συρρίκνωση της χώρας, και υποταγής της στη Γερμανία, με κατεύθυνση την πλήρη αλλαγή της ιδιοκτησίας της. Εξάλλου, υποστήριξε ότι η κυβέρνηση έχει την πρόθεση να συνεχίσει το ξεπούλημα της δημόσιας περιουσίας και ότι δρομολογεί, από την αρχή του του 2020, το ξεπούλημα της ιδιωτικής περιουσίας με χιλιάδες πλειστηριασμούς, που θα υλοποιήσουν οι αφελληνισμένες τράπεζες..</p>
      <p>Ως σημειακές περιέγραψε τις αλλαγές του φετινού προϋπολογισμού σε σχέση με τον περσινό, ο γενικός εισηγητής του ΜέΡΑ25, Κρίτων Αρσένης, σημειώνοντας ότι οι κοινωνικές δαπάνες μένουν στάσιμες ή μειώνονται. Όπως είπε, ο προϋπολογισμός στηρίζεται στις μνημονιακές διατάξεις του παρελθόντος, ενώ η ΝΔ είχε δεσμευτεί ότι θα είναι ο πρώτος αναπτυξιακός προϋπολογισμός της μεταμνημονιακής Ελλάδας. Επίσης, πρόσθεσε είχε πει ότι θα μείωνε αμέσως τα πλεονάσματα, τα οποία, τώρα, παραπέμπει στο 2021 είπε ο κ. Αρσένης. Τόνισε μάλιστα ότι εάν δεν προχωρήσουμε σε ριζική αναδιάρθρωση χρέους απλά οδεύουμε σε μια χώρα όπου θα μείνουν μόνο οι συνταξιούχοι.</p>
      <p>Η συζήτηση θα συνεχισθεί αύριο με αγορεύσεις των ειδικών εισηγητών.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/686436/syntagmatiki-anatheorisi-me-158-nai-psifistike-to-arthro-gia-tin-%0A%20%20%20%20%0A"/>
        <a href="http://www.enikos.gr/politics/686431/syntagmatiki-anatheorisi-perase-me-212-nai-i-protasi-tis-nd-gia-t%0A%20%20%20%20%0A"/>
        <a href="http://www.enikos.gr/politics/686389/skliri-kontra-mitsotaki-tsipra-gia-tin-eklogi-proedrou-tis-dimokr%0A%20%20%20%20%0A"/>
        <a href="http://www.enikos.gr/politics/686381/i-anafora-tsipra-se-karamanli-kai-tsatso-kai-i-antidrasi-mitsotak%0A%20%20%20%20%0A"/>
        <a href="http://www.enikos.gr/politics/686376/mitsotakis-se-tsipra-tis-protaseis-sas-tis-aperripse-o-ellinikos-%0A%20%20%20%20%0A"/>
        <a href="http://www.enikos.gr/politics/686372/tsipras-gia-syntagmatiki-anatheorisi-i-istoria-arga-i-grigora-tha%0A%20%20%20%20%0A"/>
        <a href="http://www.enikos.gr/politics/686339/apeftheias-i-syzitisi-gia-ti-syntagmatiki-anatheorisi%0A%20%20%20%20%0A"/>
        <a href="http://www.enikos.gr/politics/686315/simera-i-psifoforia-gia-ti-syntagmatiki-anatheorisi-oi-krisimes-d%0A%20%20%20%20%0A"/>
        <a href="http://www.enikos.gr/politics/686164/syntagmatiki-anatheorisi-ti-deftera-psifizontai-oi-allages-oi-kri%0A%20%20%20%20%0A"/>
      </related>
    </article>
  </body>
</html>