<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/lvivska_filarmoniya_zaproshuie_na_novyy_akademichnyy_prostir_331639.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T22:02:00+00:00"/>
    <meta property="og:title" content="Львівська філармонія запрошує на новий академічний простір"/>
    <meta property="og:description" content="Представлення академічної класики ХХ століття, вшанування річниць видатних композиторів, а також презентація найновіших композицій українських митців: 26 листопада в рамках всеукраїнського гастрольного туру у Львові виступлять Назар Кожухар (скрипка) і Артур Нікулін (фортепіано). Про це Гал-інфо повідомили у прес-службі ЛМР."/>
  </head>
  <body>
    <article>
      <h1>Львівська філармонія запрошує на новий академічний простір</h1>
      <h2>Представлення академічної класики ХХ століття, вшанування річниць видатних композиторів, а також презентація найновіших композицій українських митців: 26 листопада в рамках всеукраїнського гастрольного туру у Львові виступлять Назар Кожухар (скрипка) і Артур Нікулін (фортепіано). Про це Гал-інфо повідомили у прес-службі ЛМР.</h2>
      <address>
        <time datetime="2019-11-25T22:02:00+00:00">25 Nov 2019, 22:02</time>
      </address>
      <figure>
        <img src="https://galinfo.com.ua/media/gallery/intxt/p/h/philarmoniakoncert.jpg"/>
        <figcaption>Львівська філармонія запрошує на новий академічний простір від Кожухар&amp;Нікулін DUO</figcaption>
      </figure>
      <p>Назар Кожухар є учнем видатного Олега Когана, лауреатом Всесоюзного конкурсу ім. Д. Ойстраха (Одеса, 1988), Міжнародного конкурсу скрипалів в Амстердамі (1995) тощо. Музикант упродовж останніх років є організатором й учасником багатьох міжнародних фестивалів, серед яких — виконання ʺДідони та Енеяʺ Г. Перселла у Києві та Львові. </p>
      <p>Артур Нікулін закінчив ЛНМА імені М. Лисенка у класі професора Йожефа Ерміня, магістратуру Брюссельської королівської консерваторії в класі професора Еліан Рейес. Також стажувався у відомих сучасних піаністів Н. Штаркмана, М. Пєтухова, А. Любимова, М. Крушельницького, Б. Гетцке, Т. Дюссо. Артур бере активну участь у міжнародних фестивалях сучасного мистецтва, серед яких ʺКонтрастиʺ (Львів), ʺКиїв Музик Фестʺ (Київ), ʺМузичні прем’єри сезонуʺ (Київ), ʺВаршавська осіньʺ (Варшава). Також піаніст тісно співпрацює із сучасними українськими композиторами: Валентином Сильвестровим, Лесею Дичко, Володимиром Рунчаком та ін. </p>
      <p>Метою створення програми стала презентація музики середини — другої половини ХХ століття, яка, на жаль, зараз складає невелику частину усіх концертних програм. Таким чином, 26 листопада також прозвучать композиції А. Шенберга, Дж. Кейджа, А. Шнітке, С. Райха та ін. </p>
    </article>
  </body>
</html>