<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/america/sreshtata-mejdu-trymp-i-borisov-zapochna-s-pohvala-news_1409691.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T22:14:00+00:00"/>
    <meta property="og:title" content="Срещата между Тръмп и Борисов започна с похвала"/>
    <meta property="og:description" content="В Белия дом започна срещата между американския президент Доналд Тръмп и българския премиер Бойко Борисов."/>
  </head>
  <body>
    <article>
      <h1>Срещата между Тръмп и Борисов започна с похвала</h1>
      <address><time datetime="2019-11-25T22:14:00+00:00">25 Nov 2019, 22:14</time> by <a rel="author" href="https://www.actualno.com/editors/uid/96" target="_blank">Тодор Беленски</a></address>
      <p>В Белия дом започна срещата между американския президент Доналд Тръмп и българския премиер Бойко Борисов. <br/><br/><br/>В началото на срещата Борисов изтъкна, че България харчи над 3% от БВП за отбрана, което е повече от исканите от Тръмп 2%. Чувайки това, американският президент похвали страната ни.</p>
      <related>
        <a href="https://www.actualno.com/america/poptodorova-sreshtata-mejdu-borisov-i-trymp-shte-ima-silen-regionalen-rezonans-news_1409403.html"/>
      </related>
      <p>"Много е вероятно да дойда в България, само Борисов да ме покани", заяви американският президент Доналд Тръмп в Белия дом, където посрещна премиера Бойко Борисов, цитиран от Нова телевизия. Той също така не изключи възможността да отпаднат американските визи за български граждани. "Може и да паднат визите, със сигурност ще го обсъдим", заяви Тръмп пред журналистите в Овалния кабинет. <br/>Тръмп похвали България, че разходите за отбрана са 3% от БВП и дори даде страната ни за пример на Германия. След като София купи 8 американски изтребителя F-16, българските разходи за отбрана скочиха до 3,1% от БВП на страната ни. Президентът на САЩ изрази задоволство, че България ще се сдобие със "страхотни американски оръжия, най-добрите в света". В началото на разговора Тръмп подчерта добрите отношения и приятелството между САЩ и България. "Имаме страхотно приятелство с България, много българи живеят в САЩ", каза той.</p>
      <figure>
        <img src="https://i.actualno.com/actualno_2013/upload/2019/11/25/0414441001574718522_big.jpg"/>
      </figure>
      <related>
        <a href="https://www.actualno.com/politics/sreshtata-mejdu-borisov-i-trymp-koi-sa-ochakvanite-akcenti-news_1409371.html"/>
      </related>
      <p>След разговора на четири очи между Тръмп и Борисов, ще се състоят дискусии на двете официални делегации. В българската участват вицепремиерите Томислав Дончев и Красимир Каракачанов, министрите на финансите и на икономиката Владислав Горанов и Емил Караниколов. Вицепрезидентът на САЩ Майк Пенс също ще участва в разговорите, съобщи БНР. Премиерът Бойко Борисов гостува преди това в Националния демократичен институт във Вашингтон и бе посрещнат от вицепрезидентката му Шари Браян, съобщи самият той в профила си във Фейсбук. Неговите встъпителни думи към домакините му от Демократическата партия бяха следните: "В нашата партия Америка я приемаме като едно цяло. Демокрацията изисква и затова политическите партии идват на власт, отиват си. През първите осем години като премиер работихме добре с вашата партия (Демократическата – б.р.), която управляваше. Тогава пак бях в Белия дом при президента (от Демократическата партия Барак) Обама. Хилари Клинтън (държавната секретарка) беше в София, г-н (Джон) Кери (също държавен секретар) беше в София. Така че сте ни еднакво близки демократите и републиканците. Вие тука си се карайте. У нас има място и за едните, и за другите." Преди това той пусна снимка на лимузината, с която го возят американците, като я придружи с коментар от една дума: "Започваме!" Следващата му среща бе с президента на Международния републикански институт Даниел Туининг, който каза, че за първи път е бил в България, когато тя е била кандидат за НАТО, и тогава е придружавал сенатора Джон Маккейн (вече покойник). Той се готви за ново посещение в София от 12 до 14 декември за участие в среща, чиято тема е борбата с екстремизма и насилието.</p>
    </article>
  </body>
</html>