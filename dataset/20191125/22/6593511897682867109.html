<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/sport/article/7909822"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:52:00+00:00"/>
    <meta property="og:title" content="Още един български плувец отива в САЩ"/>
    <meta property="og:description" content="Още един български национал в плуването ще продължи развитието си на най-доброто място за това в света - САЩ. Сайтът на университета на щата Флорида обяви,"/>
  </head>
  <body>
    <article>
      <h1>Още един български плувец отива в САЩ</h1>
      <address><time datetime="2019-11-25T22:52:00+00:00">25 Nov 2019, 22:52</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>Още един български национал в плуването ще продължи развитието си на най-доброто място за това в света - САЩ.</p>
      <p>Сайтът на университета на щата Флорида обяви, че в него от следващата учебна година пристига да следва и тренира Йордан Янчев.</p>
      <p>В информацията се посочва, че 18-годишният в момента състезател държи републиканските рекорди на България на 200 и 400 м свободно плуване, а също и в щафетите 4 по 100 м св. стил, 4 по 100 м съчетано плуване и 4 по 200 м св. стил в 50-метров басейн, както и тези в 25-метров на 400 м св. стил и щафетите 4 по 100 и 4 по 200 м св стил.</p>
      <p>Янчев е първият българин в историята, който слезе под 1,5 мин на 200 м св. стил - 1,49,65 мин.</p>
      <p>В САЩ той ще последва най-добрия български плувец Антъни Иванов, който от началото на 2019 г. тренира и учи в университета “Вирджиния Тех”. Любомир Епитропов е в университета на Източна Каролина.</p>
      <p>На тримата предстои участие в европейското първенство на малък басейн, което стартира на 4 декември в Глазгоу.</p>
    </article>
  </body>
</html>