<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/retail-agrobusiness/pesta-porcina-africana-bate-la-portile-occidentului-unde-sunt-marii-producatori-de-carne-europeni-18615747"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T22:05:00+00:00"/>
    <meta property="og:title" content="Pesta porcină africană bate la porţile Occidentului, unde sunt marii producători de carne europeni"/>
    <meta property="og:description" content="♦ În Ungaria, guvernul asigură că boala nu a ajuns la ferme, dar localnicii spun altceva ♦ Preţurile cresc"/>
  </head>
  <body>
    <article>
      <h1>Pesta porcină africană bate la porţile Occidentului, unde sunt marii producători de carne europeni</h1>
      <address><time datetime="2019-11-25T22:05:00+00:00">25 Nov 2019, 22:05</time> by <a rel="author" href="https://www.zf.ro/autor/bogdan-cojocaru" target="_blank">Bogdan Cojocaru</a></address>
      <p>♦ În Ungaria, guvernul asigură că boala nu a ajuns la ferme, dar localnicii spun altceva ♦ Preţurile cresc</p>
      <p>Preţul mediu al unui kilogram de salam de iarnă din Ungaria a crescut cu 8% în doar o săptămână din cauza scumpirii ingredientului principal, carnea de porc. Este cel mai vizibil efect de până acum al perturbărilor create de epidemia de pestă porcină africană pe o piaţă a cărnii de porc unde cererea este dominată din ce în ce mai mult de apetitul dragonului chinez.</p>
      <p>Efectele distrugătoarei peste porcine se simt peste tot în lume, de la Ungaria la Australia. Ungaria este unul dintre principalii producători şi exportatori europeni de salamuri şi cârnaţi. Creşterea preţurilor de producţie dezavantajează orice exportator. În ţara est-europeană, dacă în urmă cu două săptămâni preţul mediu al salamului de iarnă se situa la 7.343 de forinţi pe kilogram (21,9 euro), în urmă cu o săptămână acesta ajunsese la 7.922 de forinţi (23,6 euro) kilogramul, potrivit unui studiu al Institutului de Cercetare pentru Economia Agriculturii. Au fost înregistrate scumpiri semnificative şi la alte produse din carne de porc, cum ar fi cârnaţii Gyula şi parizerul de porc, ale căror preţuri au crescut cu 3%, scrie Budapest Business Journal. Laszlo Sutka, CEO al companiei de procesare a cărnii Pick Szeged, a explicat că preţurile anumitor ingrediente au crescut pe pieţele internaţionale cu 20-40% între martie şi septembrie anul acesta în condiţiile în care piaţa din Orientul Îndepărtat a fost lovită dur de răspândirea virusului pestei porcine. Lipsa ingredientelor produse local a forţat pieţele străine să importe tot mai multă carne de pe pieţele europene sigure, a mai spus Sutka.</p>
      <p>Nu există încă tratament pentru vindecarea bolii produse de virus, astfel că principalul instrument de luptă cu epidemia este prevenţia şi uciderea porcilor infectaţi, fie că aceştia sunt sălbatici sau domestici. În Ungaria au fost depistate mai multe focare de pestă porcină. Autorităţile au ucis mai multe mii de porci mistreţi. Turmele de porci sălbatici unde există indivizi cu cea mai mică suspiciune de boală sunt distruse complet cât mai rapid posibil. Ca măsuri de precauţie, autorităţie au exterminat şi câteva mii de porci domestici. Recent a fost semnalată prezenţa virusului la porci sălbătici în apropierea Budapestei, iar unii crescători de porci se plâng că animalele le mor din cauza unei boli care produce febră, confirmată de veterinarii locali ca fiind pesta porcină, scrie Euronews.</p>
      <p>Însă, guvernul şi autorităţile sanitare naţionale susţin că boala nu a ajuns la animalele din ferme sau gospodării.</p>
      <p>Circa zece state din Uniunea Europeană sunt afectate de pesta porcină, epidemia manifestându-se cel mai sever în România şi Bulgaria. Polonia aplică măsuri de prevenţie deja de câţiva ani, iar boala a pătruns şi în mai multe zeci de gospodării, în special în cele din judeţele din apropierea grăniţei cu statele baltice şi Ucraina. Recent a fost găsit un porc mistreţ mort din cauza pestei de data aceasta aproape de graniţa cu Germania, la sute de kilometri de epicentrele vechi. În Slovacia au fost afectate din iulie până în octombrie patru gospodării, notează Reuters. Cehia se lăuda în primăvara acestui an că este prima ţară din lume care a reuşit să eradicheze pesta porcină pe teritoriul său. În Serbia, pesta a început să frâneze producţia industrială. Germania a fost ocolită până acum de epidemie, dar porcul mistreţ găsit mort în Polonia în apropierea graniţei şi la 300 de kilometri de focarele poloneze declarate a alarmat guvernul, care de doi ani se pregăteşte de venirea bolii. Estonia şi-a pierdut autosuficienţa în ceea ce priveşte producţia de carne de porc. Acolo, preţurile cărnii s-au majorat cu 40% de la începutul anului. Preţurile materiilor prime pentru mezeluri au sărit în sus cu 50%.</p>
      <p>În China, pesta a luat proporţii apocaliptice, deşi Bei­jingul a notificat Organizaţia Mondială pentru Sănătatea Animalelor că virusul este prezent în ţara abia în august 2018. De atunci, circa 40% din porcii din ţară - sute de milioane de animale - au fost ucişi, iar rezultatul este creşterea ameţitoare a preţurilor, notează The Guardian. Guvernul accesează deja re­zervele strategice de carne îngheţată. Carnea de porc este importantă pentru chinezi. Un individ de acolo consumă în medie 30 de kilograme de carne pe an, faţă de, spre exemplu, 26 de kilograme în SUA şi 18 kilograme în Marea Britanie. Din iulie, preţurile de pe piaţa chineză au crescut cu 125%, spun analiştii, fapt vizibil în inflaţie, care a depăşit ţinta urmărită de guvern de 3% şi a atins aproape 4%. Piaţa chineză încearcă să acopere deficitul de carne cauzat de virus cu importuri. În aceste condiţii, pesta a fost o mană cerească pentru producătorii şi procesatorii europeni de carne de porc. UE este un furnizor de bază pentru China, cea mai populată ţară din lume.</p>
      <p>Exporturile Uniunii către China s-au ridicat la 1,5 milioane de tone de carne în primele 9 luni ale anului, cu 55% mai mult decât în perioada similară din 2018, potrivit datelor Comisiei Europene. Pofta chinezilor pentru porc a dus preţurile în sus la maximul ultimilor şase ani, iar China „cumpără aproape orice“, spune Tim Koch, analist la AMI. Pentru producătorii şi procesatorii europeni de carne de porc doar gândul că pesta a ajuns prin Polonia la graniţa cu Germania, ameninţând marii producători, este înspăimântător. UE ca întreg este al doilea cel mai mare producător de carne de porc din lume, după China, şi principalul exportator. Germania este unul dintre cei mai mari exportatori europeni. De la începutul anului, preţurile cărnii de porc din Europa au sărit cu cel puţin 35%. Presiunile de pe pieţele chineze sunt mari, dar şi cele de pe pieţele interne. Importurile de carne în China aproape că s-au dublat în septembrie ca urmare a deficitului de carne cauzat acolo de pestă.</p>
      <p>„Problema este că în 2018 exporturile globale de carne de porc erau de 8 milioane de tone, iar China ar mai avea nevoie de 24 de milioane de tone. Nu există suficienţi porci în lume pentru a umple golul, spune Rupert Claxton, analist la firma de consultanţă din industria alimentară Girafood. Porcul reprezintă 60% din consumul total de carne în China. Rabobank estimează că exporturile de porc ale UE vor atinge un nivel record în 2020.</p>
      <p>Organizaţia Mondială pentru Sănătatea Animalelor a avertizat că epidemia de pestă porcină a devenit o criză globală şi că un sfert din populaţia de porci a lumii este de aşteptat să moară din cauza virusului. Virulenţa cu care boala s-a răspândit anul acesta a luat prin surprindere autorităţile din multe state. Organizaţia pentru Sănătatea Animalelor a atenţionat că nicio ţară nu este imună în faţa acestei boli.</p>
    </article>
  </body>
</html>