<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2825231-medzlis-nagadav-okupantam-pro-nezakonnist-risen-sodo-vod-krimu-bez-jogo-ucasti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T22:13:00+00:00"/>
    <meta property="og:title" content="Меджліс нагадав окупантам про незаконність рішень щодо вод Криму без його участі"/>
    <meta property="og:description" content="Меджліс нагадав РФ про свою Заяву від 17 листопада про неприпустимість визначення статусу Криму та прилеглих до нього вод і неправомірність будь-яких угод та домовленостей у цій сфері, укладених без участі кримськотатарського народу."/>
  </head>
  <body>
    <article>
      <h1>Меджліс нагадав окупантам про незаконність рішень щодо вод Криму без його участі</h1>
      <h2>Меджліс нагадав РФ про свою Заяву від 17 листопада про неприпустимість визначення статусу Криму та прилеглих до нього вод і неправомірність будь-яких угод та домовленостей у цій сфері, укладених без участі кримськотатарського народу.</h2>
      <address>
        <time datetime="2019-11-25T22:13:00+00:00">25 Nov 2019, 22:13</time>
      </address>
      <p>Відповідний лист, надісланий 20 листопада до МЗС РФ та Федерального агентства з риболовства РФ, є в розпорядженні Укрінформу.</p>
      <p>"Цим повідомляємо, що на черговому засіданні Меджлісу кримськотатарського народу – представницького органу корінного народу України (Криму) 17 листопада 2019 року у м.Київ у встановленому порядку Меджлісом було прийнято Заяву, в якій... Меджліс кримськотатарського народу підкреслив неприпустимість визначення статусу Криму і прилеглих до нього морських просторів Чорного та Азовського морів, включаючи Керченську протоку і Сиваш, а також встановлення режиму таких просторів і ресурсів, форм користування ними та їх захисту, без вільної, попередньої та усвідомленої згоди кримськотатарського народу, висловленої через його представницький орган – Меджліс кримськотатарського народу", - йдеться у листі за підписом глави правління Кримськотатарського ресурсного центру, члена Меджлісу Ескандера Барієва.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823293-u-stabkvartiri-obse-pokazali-film-pro-krimskih-tatar.html">У штаб-квартирі ОБСЄ показали фільм про кримських татар</a>
      </blockquote>
      <p>Також Меджліс заявив, що "будь-які угоди, рішення або дії органів влади будь-якої держави, пов’язані з територією тимчасово <b><a href="https://www.ukrinform.ua/tag-okupacia-krimu">окупованого Російською Федерацією Криму</a></b>, включаючи прилеглі акваторії Чорного і Азовського морів, Керченської протоки і затоки Сиваш, що обмежують права та інтереси кримськотатарського народу – корінного народу Криму, є неправомірними з моменту їх прийняття або вчинення, не визнаються і не будуть визнані кримськотатарським народом, а зміст укладених без участі кримськотатарського народу угод та домовленостей в цій сфері, є таким, що не відповідає вимогам природного, звичаєвого і договірного міжнародного права".</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823130-v-obse-rozpovili-pro-utiski-krimskih-tatar-okupacijnou-vladou.html">В ОБСЄ розповіли про утиски кримських татар окупаційною владою</a>
      </blockquote>
      <p>Російській Федерації було запропоновано в установленому нормами міжнародного права порядку "безумовно враховувати цю Заяву Меджлісу кримськотатарського народу при подальшому застосуванні, тлумаченні, використанні та дотриманні, а також встановленні наявності чи відсутності юридичної сили для усіх договірних актів, які регламентують або регламентували правовий режим вод навколо Кримського півострову".</p>
    </article>
  </body>
</html>