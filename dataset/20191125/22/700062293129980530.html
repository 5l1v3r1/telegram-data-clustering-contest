<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/715220-sexoyalikh-zoh-provlhmata-ygeias-poy-mporei-na-th-vlapsoyn.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T22:06:00+00:00"/>
    <meta property="og:title" content="Σeξουαλική ζωή: Προβλήματα υγείας που μπορεί να τη βλάψουν"/>
    <meta property="og:description" content="Η οικειότητα και η επαφή με τον/την σύντροφό είναι μία από τις μεγαλύτερες απολαύσεις της ζωής μας. Όμως, ένα μακροχρόνιο πρόβλημα υγείας μπορεί να καταστρέψει"/>
  </head>
  <body>
    <article>
      <h1>Σeξουαλική ζωή: Προβλήματα υγείας που μπορεί να τη βλάψουν</h1>
      <address>
        <time datetime="2019-11-25T22:06:00+00:00">25 Nov 2019, 22:06</time>
      </address>
      <p>Η οικειότητα και η επαφή με τον/την σύντροφό είναι μία από τις μεγαλύτερες απολαύσεις της ζωής μας. Όμως, ένα μακροχρόνιο πρόβλημα υγείας μπορεί να καταστρέψει τη χαρά του σεξ. Μπορεί να μην έχετε όρεξη, να μην νιώθετε συχνά ερωτική διέγερση ή να μην μπορείτε να φτάσετε σε οργασμό.</p>
      <p>Η συνειδητοποίηση του προβλήματος είναι το πρώτο βήμα για τη λύση.</p>
      <p>
        <b>Διαβήτης</b>
      </p>
      <p>Το υψηλό σάκχαρο καταστρέφει τα αιμοφόρα αγγεία και τα νεύρα με το πέρασμα του χρόνου, γεγονός που εμποδίζει τη ροή του αίματος προς τα όργανα του σώματος που ρυθμίζουν το σεξ. Οι άνδρες μπορεί να αντιμετωπίσουν προβλήματα στύσης και εκσπερμάτισης, ενώ οι γυναίκες μπορεί να εμφανίσουν απώλεια επιθυμίας για σεξ, κολπική ξηρότητα, επώδυνη σεξουαλική επαφή και δυσκολία στον οργασμό. Αν μπορείτε να ελέγξετε τον διαβήτη, να παραμείνετε δραστήριοι και να τρώτε σωστά, ίσως καταφέρετε να κρατήσετε μακριά τα σεξουαλικά και άλλου είδους προβλήματα. Αν κάποιο από τα συμπτώματα επιμείνει, συμβουλευθείτε τον γιατρό σας.</p>
      <p>
        <b>Καρδιακά προβλήματα</b>
      </p>
      <p>Όπως με τον διαβήτη, το πρόβλημα και εδώ είναι η καταστροφή των αιμοφόρων αγγείων που μπορεί να οδηγήσει σε σεξουαλικά προβλήματα. Επιπλέον, κάποια φάρμακα, όπως τα αντιϋπερτασικά, είναι δυνατό να προκαλέσουν παρόμοια θέματα. Η απάντηση δίνεται μέσα από αλλαγές στον τρόπο ζωής – τη διατροφή και τη γυμναστική κατά κύριο λόγο. Αν έχετε υποστεί έμφραγμα και ανησυχείτε μήπως το σεξ προκαλέσει ένα ακόμη τέτοιο επεισόδιο, συμβουλευθείτε τον γιατρό σας για το πότε θα μπορέσετε να είστε ξανά σεξουαλικά ενεργοί.</p>
      <p>
        <b>Κατάθλιψη</b>
      </p>
      <p>Το μυαλό και το σώμα σας είναι μαζί σε όλα. Ένα από τα συμπτώματα της κατάθλιψης είναι η μείωση της επιθυμίας για σεξ. Σε περίπτωση που ένα τέτοιο συναίσθημα σας διακατέχει για μεγάλο χρονικό διάστημα, ενημερώστε τον γιατρό. Η θεραπεία μπορεί να περιλαμβάνει τη συζήτηση με ειδικό, αλλαγές στον τρόπο ζωής ή και φαρμακευτική αγωγή. Καλό θα είναι να γνωρίζετε ότι κάποια αντικαταθλιπτικά φάρμακα μπορεί να μειώσουν την επιθυμία για σεξ και να οδηγήσουν σε προβλήματα στύσης στους άνδρες. Στην περίπτωση αυτή, η μείωση της δόσης ή η αλλαγή της φαρμακευτικής αγωγής μπορεί να βοηθήσει.</p>
      <p>
        <b>Καρκίνος</b>
      </p>
      <p>Μπορεί το σεξ να είναι το τελευταίο πράγμα που σκέφτεται ένας καρκινοπαθής, όταν όμως έρθει η στιγμή να έρθετε κοντά με τον σύντροφό σας τόσο η ασθένεια όσο και κάποια από τις θεραπείες μπορεί να το κάνουν ακόμα δυσκολότερο. Οι χημειοθεραπείες είναι πιθανό να δημιουργήσουν αίσθημα κόπωσης ή απέχθεια για το σεξ, η ασθένεια να προκαλέσει διάφορους πόνους, οι ορμονοθεραπείες να επηρεάσουν τη σεξουαλική επιθυμία, ενώ κάποιες χειρουργικές επεμβάσεις μπορεί να αλλάξουν την εικόνα του σώματός σας. Καλό θα είναι να προσπαθήσετε να επικοινωνήσετε με άλλους τρόπους, μέχρι την ώρα που θα νιώσετε έτοιμος/η για σεξουαλική επαφή.</p>
      <p>
        <b>Χρόνιος πόνος</b>
      </p>
      <p>Είναι δύσκολο να σκεφτείτε το σεξ αν βιώνετε πόνο που δεν υποχωρεί με τίποτα. Αν τα φάρμακα που λαμβάνετε δεν μπορούν να ελέγξουν απόλυτα τον πόνο, ίσως θα πρέπει να απευθυνθείτε στον γιατρό σας για να προχωρήσετε σε κάποια αλλαγή στη δοσολογία ή στον τύπο των φαρμάκων. Ίσως, ακόμη, τα φάρμακα να είναι το ίδιο το πρόβλημα, καθώς πολλά αναλγητικά έχουν σεξουαλικές παρενέργειες επειδή επηρεάζουν το κεντρικό νευρικό σύστημα. Σε κάθε περίπτωση, συμβουλευθείτε τον γιατρό σας.</p>
      <p>
        <b>Αρθρίτιδα</b>
      </p>
      <p>Ο πόνος στις αρθρώσεις και τα άλλα συμπτώματα της αρθρίτιδας μπορεί να δημιουργήσουν προβλήματα στη σεξουαλική σου ζωή. Όμως, μπορείτε να συνεχίσετε να νιώθετε άνετα και όμορφα, αρκεί να σκεφτείτε και να προγραμματίσετε μερικά πράγματα:</p>
      <ul>
        <li>Προγραμματίστε τη σεξουαλική συνεύρεση για την ώρα εκείνη της ημέρας που συνήθως αισθάνεστε καλύτερα.</li>
        <li>Πάρτε το παυσίπονο φάρμακο τουλάχιστον 30 λεπτά νωρίτερα.</li>
        <li>Υποστηρίξτε τις αρθρώσεις σας με μαξιλάρια ή σεντόνια.</li>
        <li>Χρησιμοποιήστε το μασάζ σαν ερωτικό παιχνίδι, αλλά και για να απαλύνετε τον πόνο στους μυς και στις αρθρώσεις.</li>
        <li>Κοιμηθείτε πριν τη σεξουαλική επαφή, αν νιώθετε κουρασμένοι.</li>
      </ul>
      <p>
        <b>Χαμηλή τεστοστερόνη</b>
      </p>
      <p>Οι άνδρες που δεν παράγουν αρκετή τεστοστερόνη είναι πιθανό να αντιλαμβάνονται ότι η σεξουαλική τους επιθυμία αγγίζει το μηδέν. Κάποιες φορές το γεγονός αυτό οφείλεται σε πρόβλημα στις περιοχές του εγκεφάλου που στέλνουν το σήμα στους όρχεις για να παράγουν τεστοστερόνη. Ο διαβήτης τύπου 2 και ασθένειες στο ήπαρ ή τους νεφρούς μπορεί να έχουν τις ίδιες επιπτώσεις. Μια εξέταση αίματος μπορεί να ελέγξει την κατάσταση, ενώ αν διαπιστωθεί ότι υπάρχει πρόβλημα, η αλλαγή στον τρόπο ζωής και η φροντίδα άλλων ζητημάτων υγείας μπορούν να βοηθήσουν σημαντικά. Για τις πιο δύσκολες περιπτώσεις, υπάρχουν και τα συμπληρώματα τεστοστερόνης.</p>
      <p>Εμ<b>μηνόπαυση</b></p>
      <p>Πρόκειται για την περίοδο στη ζωή μιας γυναίκας όπου τα επίπεδα οιστρογόνων πέφτουν και σταματά η έμμηνος ρύση. Η πτώση των οιστρογόνων μπορεί να δημιουργεί ξήρανση και λέπτυνση των τοιχωμάτων του κόλπου, πράγμα το οποίο ίσως προκαλέσει πόνο κατά τη διάρκεια του σεξ. Οι κολπικές ενυδατικές κρέμες και τα λιπαντικά είναι μία λύση, ενώ υπάρχει και η επιλογή της κολπικής χρήσης χαμηλής δόσης οιστρογόνων τα οποία αναστρέφουν την ξηρότητα και την λέπτυνση των τοιχωμάτων. Τέλος, αν βιώνετε εξάψεις, καλό θα είναι να συζητήσετε με τον γιατρό σας για τα πλεονεκτήματα και τα μειονεκτήματα της ορμονοθεραπείας.</p>
      <p>
        <b>HIV και AIDS</b>
      </p>
      <p>Ο ιός HIV επηρεάζει την ικανότητα του σώματος να παραγάγει ορμόνες, όπως η τεστοστερόνη και τα οιστρογόνα, γεγονός το οποίο μπορεί να οδηγήσει σε προβλήματα που σχετίζονται με το σεξ και τη λίμπιντο. Φάρμακα τα οποία ελέγχουν τον ιό, επίσης μπορεί να επηρεάσουν τη σεξουαλική σας ζωή, ενώ οι αναστολείς πρωτεάσης (μικρές πρωτεΐνες, όπως η αντιθριψίνη) συνδέονται με τη στυτική δυσλειτουργία στους άνδρες. Ο γιατρός σας μπορεί να προτείνει συμβουλευτική ή άλλες θεραπείες.</p>
      <p>
        <b>Πολλαπλή Σκλήρυνση</b>
      </p>
      <p>Η Πολλαπλή Σκλήρυνση (ή σκλήρυνση κατά πλάκας) επηρεάζει το κεντρικό νευρικό σύστημα. Η σεξουαλική επιθυμία πηγάζει από τον εγκέφαλο, ο οποίος στη συνέχεια στέλνει σήμα στο υπόλοιπο σώμα μέσω των νεύρων που διατρέχουν τη σπονδυλική στήλη. Αν η σκλήρυνση κατά πλάκας καταστρέψει αυτές τις διόδους, είναι πιθανό να επηρεαστεί η κίνηση, η διέγερση και ο οργασμός, ενώ μπορεί ακόμη να δημιουργήσει κούραση ή μυϊκούς σπασμούς.</p>
      <p>
        <b>Νόσος του Πάρκινσον</b>
      </p>
      <p>Από τη στιγμή που επηρεάζει την κίνηση, η νόσος του Πάρκινσον μπορεί να κάνει δύσκολη τη σεξουαλική συνεύρεση, να μειώσει την επιθυμία, να προκαλέσει πόνο ή και προβλήματα στον οργασμό. Μερικές θεραπείες για τη νόσο του Πάρκινσον, όμως, έχουν τα αντίθετα αποτελέσματα. Τα φάρμακα που χρησιμοποιούνται για να αυξήσουν τα επίπεδα της ντοπαμίνης στον εγκέφαλο μπορεί να επηρεάσουν τον έλεγχο των παλμών, το οποίο σε πολλούς ασθενείς δημιουργεί προβλήματα εθισμού στο σεξ.</p>
      <p>
        <b>Απώλεια ελέγχου της ουροδόχου κύστης</b>
      </p>
      <p>Είναι ένα σύμπτωμα που εμφανίζεται συνήθως στην Τρίτη Ηλικία και ιδιαίτερα στις γυναίκες. Η επιπλέον πίεση στην κοιλιά κατά τη διάρκεια του σεξ μπορεί να έχει τα ίδια αποτελέσματα, γι’αυτό και πολλές γυναίκες που υποφέρουν από το πρόβλημα αυτό αποφεύγουν τη σεξουαλική επαφή. Δοκιμάστε να αλλάξετε στάση και επισκεφθείτε την τουαλέτα πριν την ερωτική συνεύρεση. Αν αυτά δεν βοηθήσουν, συζητήστε με το γιατρό σας πιθανές θεραπευτικές λύσεις.</p>
      <p>
        <b>Φλεγμονώδη νοσήματα του εντέρου</b>
      </p>
      <p>Αν υποφέρετε από τη νόσο του Crohn ή ελκώδη κολίτιδα, τα συμπτώματα στο πεπτικό σύστημα (όπως η διάρροια και η δυσκοιλιότητα), ο πόνος και η κόπωση μπορεί να παρεμποδίσουν τη σεξουαλική επαφή. Είναι σημαντικό να λαμβάνετε συστηματικά τα φάρμακά σας, ακόμα και όταν τα συμπτώματα υποχωρούν, έτσι ώστε να συνεχίσετε να αισθάνεστε καλά. Ομάδες υποστήριξης ή ψυχοθεραπεία μπορούν να σε βοηθήσουν να προσαρμοστείτε στις αλλαγές που συνεπάγονται τα φλεγμονώδη νοσήματα του εντέρου.</p>
      <p>
        <b>Διαταραχή μετατραυματικού στρες</b>
      </p>
      <p>Η διαταραχή μετατραυματικού στρες εκδηλώνεται συνήθως όταν έχετε βιώσει ένα τραυματικό συμβάν όπως μια επίθεση ή ένα αυτοκινητιστικό ατύχημα. Στα συμπτώματα περιλαμβάνονται εγκεφαλικές αναδρομές στη στιγμή του σοκ, οι οποίες σας κάνουν να ζείτε ξανά την τρομακτική αυτή κατάσταση. Αν πάσχετε από διαταραχή μετατραυματικού στρες είναι πιθανό να αισθάνεστε φόβο αντί για ευχαρίστηση κατά τη διάρκεια της σεξουαλικής επαφής. Ένας ειδικός ψυχικής υγείας με εμπειρία στις διαταραχές μετατραυματικού στρες μπορεί να σας βοηθήσει, όπως επίσης και η ψυχοθεραπεία και η θεραπευτική αγωγή.</p>
      <p>Πηγή: <a href="https://ygeiamou.gr/sex/625/sexoualiki-zoi-provlimata-igias-pou-bori-na-ti-vlapsoun/">ygeiamou.gr</a></p>
    </article>
  </body>
</html>