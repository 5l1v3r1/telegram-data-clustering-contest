<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/zelenskyj-pidpysav-zakon-pro-kryminalnu-vidpovidalnist-za-nezakonne-zbagachennya.html"/>
    <meta property="og:site_name" content="1NEWS"/>
    <meta property="article:published_time" content="2019-11-25T22:19:45+00:00"/>
    <meta property="og:title" content="Зеленський підписав закон про кримінальну відповідальність за незаконне збагачення"/>
    <meta property="og:description" content="Зеленський підписав закон про кримінальну відповідальність за незаконне збагачення"/>
  </head>
  <body>
    <article>
      <h1>Зеленський підписав закон про кримінальну відповідальність за незаконне збагачення</h1>
      <h2>Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування</h2>
      <address>
        <time datetime="2019-11-25T22:19:45+00:00">25 Nov 2019, 22:19</time>
      </address>
      <figure>
        <img src="https://1news.com.ua/wp-content/uploads/2019/11/7-14.jpg"/>
      </figure>
      <p>Президент України Володимир Зеленський підписав Закон “Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів” № 263-ІХ, який Верховна Рада ухвалила 31 жовтня 2019 року.</p>
      <p>Про це повідомляє 1NEWS.</p>
      <p>Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування.</p>
      <p>Зокрема, документ доповнює Кримінальний кодекс України новою статтею 368-5 “Незаконне збагачення”, згідно з якою набуття вищевказаними особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до трьох років.</p>
      <p>Під активами розуміються грошові кошти (зокрема готівкові кошти, кошти, що перебувають на банківських рахунках чи на зберіганні у банках або інших фінансових установах), інше майно, майнові права, нематеріальні активи, зокрема криптовалюти, обсяг зменшення фінансових зобов’язань, а також роботи чи послуги, надані особі, уповноваженій на виконання функцій держави або місцевого самоврядування.</p>
      <p>Також внесено зміни до Цивільного процесуального кодексу України, згідно з якими справи про визнання активів необґрунтованими та їхнє стягнення в дохід держави розглядає Вищий антикорупційний суд. Це буде гарантією неупередженого розгляду.</p>
      <p>Стаття 290 Цивільного процесуального кодексу України передбачає, що позов про визнання необґрунтованими активів та їхнє стягнення в дохід держави пред’являється щодо активів, набутих після дня набрання чинності цим законом, якщо різниця між їхньою вартістю та законними доходами особи, уповноваженої на виконання функцій держави або місцевого самоврядування, у 500 і більше разів перевищує розмір прожиткового мінімуму для працездатних осіб, а також щодо доходів від цих активів.</p>
      <p>Джерело: <a href="https://www.president.gov.ua/news/prezident-pidpisav-zakon-pro-vidnovlennya-kriminalnoyi-vidpo-58533">прес-служба Президента України</a></p>
    </article>
  </body>
</html>