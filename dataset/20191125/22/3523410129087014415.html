<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642062/%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D9%87%DB%8C%DA%86-%DA%86%DB%8C%D8%B2-%D8%AC%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%B1%D8%A7-%D9%86%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:19:00+00:00"/>
    <meta property="og:title" content="آذری جهرمی: هیچ چیز جای اینترنت بین المللی را نمی‌گیرد"/>
    <meta property="og:description" content="وزیر ارتباطات و فناوری اطلاعات، آذری جهرمی گفت: «هیچ چیزی جای اینترنت بین المللی را نمی‌گیرد، شبکه ملی اطلاعات و اینترنت هر کدام جای خود را دارد.»"/>
  </head>
  <body>
    <article>
      <h1>
        <a href="https://www.bultannews.com/fa/news/642062/%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D9%87%DB%8C%DA%86-%DA%86%DB%8C%D8%B2-%D8%AC%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%B1%D8%A7-%D9%86%D9%85%DB%8C%E2%80%8C%DA%AF%DB%8C%D8%B1%D8%AF">آذری جهرمی: هیچ چیز جای اینترنت بین المللی را نمی‌گیرد</a>
      </h1>
      <h2>وزیر ارتباطات و فناوری اطلاعات، آذری جهرمی گفت: «هیچ چیزی جای اینترنت بین المللی را نمی‌گیرد، شبکه ملی اطلاعات و اینترنت هر کدام جای خود را دارد.»</h2>
      <address><time datetime="2019-11-25T22:19:00+00:00">25 Nov 2019, 22:19</time> by <a rel="author">بولتن نیوز | bultannews.com</a></address>
      <p><b>گروه IT: محمدجواد آذری جهرمی</b>، <b>وزیر ارتباطات و فناوری اطلاعات</b> در گفت‌وگو با خانه ملت، در خصوص <b>قطع اینترنت تلفن‌های همراه</b> و زمان وصل مجدد آن، گفت: «وزارت ارتباطات در خصوص قطع و وصل اینترنت تصمیم گیر نیست و این وظیفه بر عهده<b> شورای امنیت کشور</b> است.»   <br/>به گزارش بولتن نیوز به نقل از کلیک، عضو هیات دولت با بیان اینکه شورای امنیت کشور با توجه به شرایط امنیتی موجود و بر اساس ارزیابی‌هایی که داشته دستور وصل مجدد اینترنت برخی از مناطق را باتوجه به بازگشت آنها به شرایط عادی ابلاغ کرده است، ادامه داد: «پیگیر تسریع <b>وصل</b> اینترنت گوشی‌های تلفن همراه هستیم و به محض ابلاغ دستور وصل مجدد، آن را اجرا می‌کنیم.» <br/>آذری جهرمی در خصوص اینکه آیا <b>اینترنت ملی</b> پاسخگوی نیاز کشور هست، گفت: «نیازهای پایه‌ای مورد نیاز کسب و کارهای کشور طبق سند تبیین الزامات <b>شبکه ملی اطلاعات</b> پیشرفت کرده و در گذشته گزارش داده بودیم که 80 درصد از این سند اجرایی شده است.» <br/>وزیر ارتباطات و فناوری اطلاعات با تاکید بر اینکه قطع اینترنت در سراسر کشور فرصتی بود که ادعاهای وزارت ارتباطات و فناوری اطلاعات در زمینه سند تبیین الزامات شبکه ملی اطلاعات دیده شود، عنوان کرد: «مشخص شد که با استفاده از شبکه ملی اطلاعات <b>خدمات پایه</b> وجود دارد.»<br/><br/>نزدیک به 7 روز شاهد قطعی <b>اینترنت بین المللی</b> در ایران بودیم. در حالی که در بسیاری از استان های کشور اینترنت خانگی وصل شده است، همچنان شاهد قطعی اینترنت همراه هستیم. اگر چه اینترنت بین الملل هنوز برای سیمکارت ها وصل نشده، اما هدیه 1 گیگابایتی ایرانسل به پایان رسیده است.</p>
    </article>
  </body>
</html>