<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/borussia-dortmund-analiza-obecnej-sytuacji-klubu/zx65083"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T22:18:06+00:00"/>
    <meta property="og:title" content="„Do gardeł rusza sfora” po ostatnich meczach BVB"/>
    <meta property="og:description" content="Borussia Dortmund przeżywa największy kryzys pod wodzą trenera Luciena Favre'a. Spotkania zawodników z zarządem, rozmowy do późna mają pomóc z niego wyjść. Aby tak się stało, w kolejnych dwóch meczach z Barceloną i Herthą Berlin BVB ma nie tylko zapunktować, ale zrobić to przekonująco i efektownie. Czy tak się stanie?"/>
  </head>
  <body>
    <article>
      <h1>„Do gardeł rusza sfora” po ostatnich meczach BVB</h1>
      <address><time datetime="2019-11-25T22:18:06+00:00">25 Nov 2019, 22:18</time> by <a rel="author" href="https://www.przegladsportowy.pl/autorzy/szymon-piorek" target="_blank">Szymon Piórek</a></address>
      <p>
        <b>Borussia Dortmund przeżywa największy kryzys pod wodzą trenera Luciena Favre'a. Spotkania zawodników z zarządem, rozmowy do późna mają pomóc z niego wyjść. Aby tak się stało, w kolejnych dwóch meczach z Barceloną i Herthą Berlin BVB ma nie tylko zapunktować, ale zrobić to przekonująco i efektownie. Czy tak się stanie?</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>
        <i>Nadeszły tu śmiertelne czasy, do gardeł rusza sfora</i>
      </p>
      <p>
        <i>I nie ma dziś i nie ma jutro,</i>
      </p>
      <p>
        <i>Nawet wiatr taki sam jak wczoraj</i>
      </p>
      <p>
        <i>Każdy nowy dzień rodzi nowe paranoje</i>
      </p>
      <p>Fragment piosenki zespołu Pidżama Porno o identycznym tytule jak ostatni wers w właściwie opisuje sytuację, jaka rozgrywa się w Dortmundzie.</p>
      <p>Choć o śmiertelnych czasach jeszcze nie można mówić, bowiem nikt nie stracił życia, to z szafy Borussii wypadły trupy. Na zgromadzeniu akcjonariuszy pojawili się przedstawiciele klubu, kibice i zawodnicy. Tych ostatnich witały gwizdy i buczenia fanów. Nie ma się jednak, czemu dziwić, że <i>do gardeł ruszyła sfora. </i>Nie tak z pewnością wyobrażali sobie sytuację w tym sezonie. Składane przez włodarzy klubu deklaracje walki o mistrzostwo Niemiec tylko je podsycały. A remis z ostatnim, bo nie można powiedzieć najsłabszym, w lidze SC Paderborn (3:3) i lekcja gry na najwyższym poziomie od Bayernu Monachium (0:4) nie mieściły się w wyobrażaniach kibiców. Liczyli pewnie, że ich drużyna będzie prezentować się tak jak przed rokiem. Ofensywnie, efektownie, z wysokim pressingiem. Poparte miało to jednak być trofeami.</p>
      <p>Jednak już po 1/3 sezonu wiadomo, że to się nie powtórzy. Teraz Borussia może jedynie liczyć, że powtórzy wyczyn Bayernu, czyli będzie odrabiała punkt po punkcie, by na finiszu być wyżej niż rywal z Bawarii, bowiem teraz <i>nadeszły śmiertelne czasy. </i>Lada dzień mogą polecieć pierwsze głowy.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>– Lucien, masz nasze wsparcie. Jednak jedno jest jasne: na końcu piłka nożna jest zawsze definiowana przez wyniki. Wszyscy w Borussii Dortmund życzymy, abyście wraz z zespołem wprowadzili zmiany na lepsze. Masz wszelkie możliwe wsparcie, jakie możemy ci dać – oznajmił na zebraniu akcjonariuszy Hans-Joachim Watzke.</p>
      <p>Przypadek Luciena Favre'a jest pierwszym agonalnym w BVB w tym sezonie. Mało jest już możliwości, by stan szwajcarskiego szkoleniowca uległ poprawie. Nic raczej nie odwlecze jego zwolnienia. Działacze Borussii nauczeni jednak zmianami na ławce sprzed dwóch lat już mądrzej postarają się dobrać zastępcę. W 2017 roku Petera Bosza, który postawił na ofensywny styl, zastąpił pragmatyczny Peter Stöger. Decyzja była wręcz niezrozumiała. Nie wpłynęła na zespół w żaden sposób na rozwój zespołu, a przyniosła tylko i aż minimalny dopuszczalny wynik sportowy, czyli czwarte miejsce w Bundeslidze dające prawo gry w Lidze Mistrzów, które udało się osiągnąć mimo dwóch porażek w ostatnich kolejkach.</p>
      <p>W stanie rozkładu jest trup, którego poruszył na walnym zgromadzeniu Watzke. – Popełniliśmy błąd. Powinniśmy ściągnąć drugą „dziewiątkę”. Przeanalizowaliśmy sytuację źle, ale nie możemy zrobić nic więcej niż się przyznać – stwierdził prezes klubu.</p>
      <figure>
        <img src="https://ocdn.eu/pulscms-transforms/1/ISNk9kpTURBXy8wZTNjY2ViMzU0OTM3ODE2OWI2NzFhNzJiMzA2NTY0Mi5qcGeSlQLNAxQAwsOVAgDNAvjCw4GhMAE"/>
        <figcaption>Hans-Joachim Watzek na walnym zgromadzeniu akcjonariuszy<cite>Foto: AFP</cite></figcaption>
      </figure>
      <p>Od transferu Pierre'a-Emericka Aubameyanga Borussia cierpi na brak klasowej „dziewiątki”. Pewnie ciężko zgodzić się z tym stwierdzeniem patrząc na statystyki Paco Alcacera w Niemczech, czyli 26 bramek i cztery asysty w 45 meczach, lecz problemem hiszpańskiego napastnika jest ostatnia z liczb, czyli spotkania. W zasadzie lepiej byłoby przytoczyć czas, jaki 26-latek spędził na boisku. 2444 minuty dając nieco ponad 27 pełnych spotkań. A Alcacer spędził już w Dortmundzie 15 miesięcy. Dla porównania, Robert Lewandowski w tym sezonie rozegrał w klubie i reprezentacji 22 mecze od pierwszej do ostatniej minuty. Hiszpan jest notorycznie kontuzjowany. Cierpi na tym Borussia i kolejni zawodnicy. Jako „fałszywa dziewiątka” próbowani byli Marco Reus, Mario Götze, Julian Brandt. W zależności od meczu z różnym skutkiem, w większości miernym. Za strzelanie goli odpowiadali inni albo „fałszywe dziewiątki” z pozycji nienaturalnych dla snajperów.</p>
      <p><i>I nie ma dziś i nie ma jutro </i>napastnika, który by to zmienił. W Lidze Mistrzów z Barceloną Alcacer znowu nie zagra. Brak klasowego snajpera jest wręcz wyrazem ignorancji dyrektora sportowego Michaela Zorca. Podobne problemy były przecież w poprzednim sezonie i rundzie wiosennej po odejściu Aubameyanga. Mimo to, lekką ręką BVB oddało Alexandra Isaka, czy Maximiliana Philippa. Może zmieni się to zimą, lecz najpoważniejszym kandydatem jest kolejny trupiak, czyli Mario Mandžukić. Chorwat jest zimny od siedzenia w „lodówce” – jak mówi się o ławce rezerwowych – w Juventusie. Murawy w oficjalnym meczu w tym sezonie jeszcze nie poczuł, a tu z miejsca 33-latek ma stać się gwarantem bramek.</p>
      <p>Ani dziś, ani jutro nie zmieni się też trener. Rzekome ultimatum dla Favre'a nie dotyczy wcale zdobyczy punktowych, a gry. Borussia ma przede wszystkim cieszyć oczy kibiców. A tak się nie dzieje. – My nawet nie wiemy jak naprawdę zakładać pressing. Wszyscy się powinni nad tym zastanowić. Musimy raczej o tym porozmawiać, a nie o trenerze – komentował na gorąco po meczu Marco Reus. Wątpliwe, by w tak krótkim czasie szwajcarski szkoleniowiec odmienił oblicze zespołu. Spotkania z Barceloną i Herthą Berlin będą pewnie podobne do poprzednich. BVB ma nawet szansę wygrać je oba, ale <i>nawet wiatr </i>będzie<i> taki sam jak wczoraj.</i></p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>Wszystko za sprawą powtarzających się tych samych błędów. Kłopoty Borussii zaczynają się od tyłu. W poprzednim sezonie Favre musiał bawić się wręcz w krawca. Łatał obronę fragmentami, a ta wyglądała jak patchworkowa kołdra. Prawy obrońca po lewej stronie. Defensywny pomocnik jako stoper. Jeden środkowy defensor na prawej, drugi na lewej stronie obrony. Ciągła rotacja, kontuzje i nieduże doświadczenie, w obliczu kontuzji Łukasza Piszczka, całego bloku defensywnego były drzazgą pod paznokciem Favre'a. Wydawało się, że sprowadzenie najlepszego obrońcy Bundesligi – Matsa Hummelsa z Bayernu Monachium to rozwiąże. Niemniej jednak, w układaniu bloku od tyłu na nowo Szwajcar zapomniał o najpoważniejszym mankamencie w grze byłego już reprezentanta Niemiec, a mianowicie szybkości. Hummels wygląda zdecydowanie lepiej, gdy obok siebie ma ruchliwego zawodnika. Takiego – Abdou Diallo, BVB sprzedało do Paris Saint-Germain. Pozostał Manuel Akanji, którzy gra poniżej oczekiwań, co wypomniał Watzke, choć nie w bezpośredni sposób.</p>
      <p>– Wielu zawodników, którzy robili różnice w zeszłym sezonie nie są obecnie w dobrej formie. Nie będę wymieniał nikogo z nazwiska, lecz musimy nad tym pracować. Jeśli jesteśmy na boisku, nie sprawiamy wrażenia stabilnego kolektywu – poddał pod wątpliwość dyspozycję zawodników prezes.</p>
      <p>Zarzuty nie tyczą się jedynie do Akanjiego, ale i innych zawodników jak z obrony Julian Weigl, Nico Schulz, czy Łukasz Piszczek, czy ataku jak Reus, czy Jadon Sancho. Niewielu krytykuje kapitana zespołu, natomiast Anglik od dłuższego czasu jest na cenzurowanym. Sam jednak do tego doprowadził. Od kiedy z Dortmundu wyjechał jego tata – Sean, Jadon nie jest już tak poukładanym piłkarzem jak dał się poznać w poprzednim sezonie. Mówi się nawet, że nie przykłada się tak bardzo do treningów, a o profesjonalizmie nastolatka mówił z uznanie chociażby Thomas Delaney. Czkawką odbija mu się też spóźnienie po występie w reprezentacji Anglii, za którą otrzymał wysoką karę finansową oraz zmiana, jaką otrzymał w pierwszej połowie spotkania z Bayernem. Sancho powoli zaczyna wyglądać jakby cierpiał na casus Dembele i Aubameyanga. Dortmund stał się za mały dla młodego diamentu, dlatego jak najszybciej zmieniłby otoczenie, za ponad stumilionową kwotę.</p>
      <p>Na to, że Sancha nie da się utrzymać, można było się spodziewać. Jednak trener Favre ma wpływ na inne decyzje. Jedną z nich jest taktyka. – Mogę jedynie powiedzieć, że lepiej wyglądamy w systemie 1-4-1-4-1 – powiedział po remisie z Paderbornem Hummels, po czym po głębszym namyśle dodał: – Zostańmy tylko przy tym. Szwajcar upiera się jednak, by grać w systemie 1-4-2-3-1. Same cyfry oddzielone myślnikami niewiele mówią, jednak na boisku wygląda to zupełnie inaczej. Pomysł Favre'a polega na utrzymywaniu się przy piłce. Dwóch defensywnych pomocników często gra w szerz, dzięki czemu procent posiadania piłki rośnie, lecz akcja nie posuwa się do przodu. Inaczej ma się jednak sytuacja, gdy defensywny pomocnik jest jeden i odpowiada wyłącznie za grę w destrukcji. Grające przed nim „ósemki” mają większą swobodę w konstruowaniu ataków, a w razie konieczności z pomocną dłonią w wyprowadzeniu piłki służy Hummels, który do perfekcji dopracował umiejętność przecinania linii i posyłania penetrujących obronę rywali podań.</p>
      <p>
        <a href="https://www.elevensports.pl/">&gt;&gt; Oglądaj Bundesligę w Eleven Sports</a>
      </p>
      <p>Aby wyciągnąć takie wnioski potrzebna jest być może zmiana. Kandydatur jest niewiele i nie wszystkie zrozumiałe. Niko Kovač ma za sobą niezbyt udaną przygodę z Bayernem Monachium, a w Borussii jeszcze bardziej stawia się na walory estetyczne gry niż w Bawarii. Ralfa Rangnicka nie udało się wyciągnąć z RB Leipzig mistrzom Niemiec, to i pewnie nie uda się BVB. Tym bardziej, że 61-latek na starcie zażyczyłby sobie wolnej ręki na rynku transferowym. Tu weto z pewnością postawi Zorc, który za te odpowiada od 1998 roku. Dwaj kolejni wymieniani przez niemieckie media, czyli Mauricio Pochettino i Roger Schmidt niedawno zakończyli wielkie wieloletnie projekty i raczej nie będą chcieli podjąć się roli strażaków. Woleliby zacząć wszystko od początku.</p>
      <p>Borussia mogłaby obrać drogę Bayernu. Monachijczyków prowadzi Hansi Flick, dortmundczyków również mógłby przejąć ktoś doskonale znający realia klubu, czyli Matthias Sammer. Doradca zarządu, a w zasadzie trzeba powiedzieć człowiek-instytucja Borussii nie garnie się do ponownego zajęcia miejsca na ławce. Trzy lata temu przeszedł lekki udar mózgu, po którym zdystansował się do futbolu. Niemniej jednak, na początku XXI wieku Sammer udowodnił, że wtedy jeszcze jako młokos (przejmował zespół jako 32-latek, potrafił wyprowadzić zespół z kryzysu, utrzymać w lidze, a później zdobyć z tą samą ekipą mistrzostwo.</p>
      <p>W Dortmundzie k<i>ażdy nowy dzień rodzi nowe paranoje. </i>Wydawało się, że szybką transferową ofensywą, utrzymaniem gwiazd z poprzedniego sezonu, jasnymi deklaracjami walki o mistrzostwo, Borussia zniweluje stratę do Bayernu. Nic bardziej mylnego. Pod względem finansowym monachijczycy są wciąż o półkę wyżej. A wystarczy spojrzeć na ostatni kontrakt sponsorski BVB. Na mocy umowy z Pumą klub będzie zarabiał 30 milionów euro co sezon. Bayern na kontrakcie z Adidasem inkasuje dwa razy więcej, a to nie jedyna, tak solidna noga inwestycyjna mistrzów Niemiec. Pod względem sportowym Bayern również przerasta Borussię i nie pomogły nawet transfery. Lewandowski – najlepszy napastnik na świecie, Neuer – kapitan reprezentacji Niemiec i jej najlepszy gracz – Gnabry, Kimmich i Alaba – jedni z najlepszych lewych i prawych obrońców świata. Dla porównania Reus – świetny, lecz, tylko gdy nie jest kontuzjowany, co zdarza się dość rzadko, Hummels – były reprezentant Niemiec, Bürki – dziewięciokrotny reprezentant Szwajcarii. I choć może jest to nieco wyolbrzymione, to z pewnością nie wyolbrzymione są problemy w szatni Borussii. Otwarcie mówi się o rozłamie i pretensjach do Favre'a. Szkoleniowiec rzadko rotuje składem, w wyniku czego cierpią rezerwowi jak Mario Götze, Thomas Delaney, Leonardo Balerdi, Mahmoud Dahoud, Marcel Schmelzer, Dan-Axel Zagadou czy Jacob Bruun-Larsen. Część może odejść jeszcze zimą.</p>
      <p>Od ostatniego mistrzostwa Niemiec Borussii minęło siedem lat. Nie omieszkał wspomnieć o tym Watzke na walnym zgromadzeniu. W Dortmundzie wciąż żyje się tym sukcesem. Osiągnięto go jednak z Jürgenem Kloppem, człowiekiem, który potrafi porwać tłumy do walki. Obecnie Favre robi wszystko, by te same tłumy porwały go i wywiozły jak najdalej od stadionu, co jest kolejną paranoją, bowiem jeszcze 12 miesięcy temu wiwatowali na jego cześć. Jednak jak wiadomo, łaska kibicowska na pstrym koniu jeździ. Jeźdźców apokalipsy było jednak czterech... W najbliższych dniach zobaczymy, czy ktoś dołączy jeszcze do tej szarży.</p>
    </article>
  </body>
</html>