<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/vari-comuni-spagna-vox-rifiutato-firmare-dichiarazioni-istituzionali-contro-violenza-maschile-donne/"/>
    <meta property="og:site_name" content="Il Post"/>
    <meta property="article:published_time" content="2019-11-25T22:25:28+00:00"/>
    <meta property="og:title" content="In vari comuni della Spagna, compreso Madrid, Vox si è rifiutato di firmare le dichiarazioni istituzionali che condannano la violenza maschile contro le donne"/>
    <meta property="og:description" content="In vari comuni della Spagna il partito spagnolo di destra radicale Vox, esplicitamente anti-femminista, si è rifiutato di firmare le dichiarazioni congiunte che condannano la violenza maschile contro le donne. Il rifiuto si è verificato a Madrid, ma anche in altre città dove Vox è rappresentato. Per la prima volta in"/>
  </head>
  <body>
    <article>
      <h1>In vari comuni della Spagna, compreso Madrid, Vox si è rifiutato di firmare le dichiarazioni istituzionali che condannano la violenza maschile contro le donne</h1>
      <address>
        <time datetime="2019-11-25T22:25:28+00:00">25 Nov 2019, 22:25</time>
      </address>
      <p>In vari comuni della Spagna il partito spagnolo di destra radicale Vox, esplicitamente anti-femminista, si è <a href="https://www.theguardian.com/world/2019/nov/25/spains-far-right-vox-blocks-violence-against-women-declaration">rifiutato</a> di firmare le dichiarazioni congiunte che condannano la violenza maschile contro le donne. Il rifiuto si è verificato a Madrid, ma anche in altre città dove Vox è rappresentato. Per la prima volta in quattordici anni, il consiglio comunale della capitale non ha dunque potuto fare una dichiarazione ufficiale nella giornata in cui in tutto il mondo si è celebrata l’eliminazione della violenza contro le donne e per la quale sarebbe servita l’unanimità. Dal 2003 in Spagna, anno in cui sono iniziati i conteggi, ci sono stati 1.027 femminicidi: 52 fino al 29 ottobre del 2019.</p>
      <p>Javier Ortega Smith, membro del consiglio comunale di Madrid e dirigente di Vox, ha parlato in aula spiegando che la dichiarazione per l’eliminazione della violenza contro le donne affrontava solo un lato della questione e ha detto che era «negazionista» perché la violenza «non ha genere»: «Ci sono anche uomini che subiscono violenza dalle donne e vengono uccisi dalle loro mogli». Le sue parole hanno provocato le <a href="https://verne.elpais.com/verne/2019/11/25/articulo/1574684384_638718.html">proteste</a> delle attiviste femministe presenti che hanno mostrato i cartelli con i nomi delle donne uccise negli ultimi anni. Il rifiuto di Vox è stato condannato anche dal sindaco di Madrid, José Luis Martínez-Almeida, del Partito Popolare (di centrodestra), che è stato eletto lo scorso giugno e che, comunque, ha formato una maggioranza grazie all’appoggio di Vox.</p>
      <figure>
        <iframe data-src="https://twitter.com/yodominguez/status/1198980305224380416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>