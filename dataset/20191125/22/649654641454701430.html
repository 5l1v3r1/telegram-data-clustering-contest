<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/optuznice-protiv-tri-zene-sa-kosova-zbog-pridruzivanja-islamskoj-drzavi-i-al-nusri/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T22:46:14+00:00"/>
    <meta property="og:title" content="Optužnice protiv tri žene sa Kosova zbog pridruživanja Islamskoj državi i Al-Nusri"/>
    <meta property="og:description" content="Specijalno tužilaštvo Kosova podiglo je danas optužnice protiv tri žene osumnjičene za učešće u ratu u Siriji u okviru terorističkih grupa Islamska država i Al-Nusra."/>
  </head>
  <body>
    <article>
      <h1>Optužnice protiv tri žene sa Kosova zbog pridruživanja Islamskoj državi i Al-Nusri</h1>
      <address><time datetime="2019-11-25T22:46:14+00:00">25 Nov 2019, 22:46</time> by <a rel="author">Beta</a></address>
      <p>
        <b>Specijalno tužilaštvo Kosova podiglo je danas optužnice protiv tri žene osumnjičene za učešće u ratu u Siriji u okviru terorističkih grupa Islamska država i Al-Nusra.</b>
      </p>
      <p>Kako je saopšteno iz Tužilaštva, optužena je S.S. zbog sumnje da je maja 2014., kao maloletna osoba, zajedno sa sada pokojnim suprugom G.Dž. iz Prištine otputovala za Istanbul i odatle u Siriju kako bi se pridružili teroristima Islamske države i Al-Nusre koje su delovale u Siriji i Iraku.</p>
      <p>Ona je, po navodima optužnice, ostala u Siriji do aprila 2019. godine kada je vraćena na Kosovo, preneo je portal Kossev.</p>
      <p>Za organizovanje i učešće u terorističkoj grupi optužena je i L.L. koja je još 2013. godine sa Kosova otišla u Tursku, a odatle u Siriju kako bi se pridružila Islamskoj državi i Al-Nusri.</p>
      <p>Optužnica je podignuta i protiv M.M. zbog „udruživanja ili učestvovanja u stranoj vojsci ili policiji, u stranim paravojnim ili parapolicijskim formacijama, u organizovanim grupama ili pojedinačno van teritorije Kosova“.</p>
      <p>Ona je osumnjičena da se jula 2015. zajedno sa sada pokojnim suprugom i sinom starim godinu i po dana, svesno uputila preko prelaza Đeneral Janković i završila u konfliktnoj zoni u Siriji, sa ciljem da se pridruži Islamskoj državi i da deluje u Siriji i Iraku, gde je boravila do povratka na Kosovo aprila 2019. godine.</p>
      <h3>Povezani tekstovi:</h3>
    </article>
  </body>
</html>