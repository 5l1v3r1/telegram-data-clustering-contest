<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/amyna-asfaleia/esoteriki-asfaleia/824593_mko-ekane-minysi-se-ierea-poy-filoxenei-asynodeyta-paidia"/>
    <meta property="og:site_name" content="PRONEWS"/>
    <meta property="article:published_time" content="2019-11-25T22:24:00+00:00"/>
    <meta property="og:title" content="Φιλοϊσλαμική ΜΚΟ έκανε μήνυση για... «ρατσισμό» σε χριστιανική οργάνωση που περιθάλπει ορφανά!"/>
    <meta property="og:description" content="Απίστευτα πράγματα συμβαίνουν στην Ελλάδα με τον αντιρατσιστικό νόμο όπου η γνωστή ΜΚΟ που μοιράζει μηνύσεις εκμεταλλευόμενη τον δήθεν «αντιρατσιστικό», νόμο, το Ελληνικό Παρατηρητήριο των Συμφωνιών του Ελσίνκι κατέθεσε (άλλη..."/>
  </head>
  <body>
    <article>
      <h1>Φιλοϊσλαμική ΜΚΟ έκανε μήνυση για... «ρατσισμό» σε χριστιανική οργάνωση που περιθάλπει ορφανά!</h1>
      <address>
        <time datetime="2019-11-25T22:24:00+00:00">25 Nov 2019, 22:24</time>
      </address>
      <p>
        <b>Απίστευτα πράγματα συμβαίνουν στην Ελλάδα με τον αντιρατσιστικό νόμο όπου η γνωστή ΜΚΟ που μοιράζει μηνύσεις εκμεταλλευόμενη τον δήθεν «αντιρατσιστικό», νόμο, το Ελληνικό Παρατηρητήριο των Συμφωνιών του Ελσίνκι κατέθεσε (άλλη μία) μήνυσή στην χριστιανική οργάνωση «Κιβωτό του Κόσμου» που κάνει τεράστιο φιλανθρωπικό έργο, καθώς εξέφρασε την αντίθεσή της στην δημιουργία δομής μεταναστών κοντά στην ιδιοκτησία της.</b>
      </p>
      <p>
        <b>Η Κιβωτός του Κόσμου είχε εκφράσει την ανησυχία της πως οι παράνομοι μετανάστες θα αποτελέσουν κίνδυνο για τα παιδιά.</b>
      </p>
      <p>
        <b>Μηνυτήρια αναφορά κατά της οργάνωσης «Κιβωτός του Κόσμου» και του επικεφαλής της, πατέρα Αντώνη Παπανικολάου, κατέθεσε το Ελληνικό Παρατηρητήριο των Συμφωνιών του Ελσίνκι.</b>
      </p>
      <p>Ο Παναγιώτης Δημητράς, εκ μέρους του Παρατηρητηρίου, κατηγορεί την οργάνωση για «ξενοφοβία και ισλαμοφοβία». Αν και η Κιβωτός έχει πλούσιο ανθρωπιστικό έργο, αφορμή για τη μηνυτήρια αναφορά ήταν δύο επιστολές, εκ των οποίων μία είχε παραλήπτη το Δημοτικό Συμβούλιο Χίου.</p>
      <p>Σύμφωνα με τη μήνυση, η ΜΚΟ είχε αντιταχθεί στη δημιουργία προαναχωρησιακού κέντρου κοντά σε εγκατάσταση της «Κιβωτού» η οποία βρίσκεται στη Χίο.</p>
      <p>Το Παρατηρητήριο στρέφεται και κατά της εισαγγελέως γιατί, όπως εξηγεί η αναφορά του, η δικαστική λειτουργός δεν άσκησε δίωξη για παλαιότερο κείμενο από την «Κιβωτό». Γίνεται ακόμη λόγος στην αναφορά για «δημόσια υποκίνηση μίσους μέσω και του Διαδικτύου» από την «Κιβωτό».</p>
      <p>Η αναφορά στρέφεται κατά του επικεφαλής της Κιβωτού του Κόσμου του ιερέα Αντώνη Παπανικολάου, της δημοτικής συμβούλου της παράταξης «Χίος Μπροστά» Αγγελικής Παμπάλου και της εισαγγελέως Χίου Σπυριδούλας Σταυράτη.</p>
      <p>Στην αναφορά, που κατατέθηκε στη Διεύθυνση Κρατικής Ασφάλειας στο πλαίσιο του αντιρατσιστικού νόμου, επισυνάπτονται δύο δημοσιεύματα με ημερομηνίες 22 Νοεμβρίου 2019 και 1 Ιουνίου 2017. Υπενθυμίζεται ότι η «Κιβωτός του Κόσμου» εδώ και πολλά χρόνια φροντίζει παιδιά που έχουν άμεση ανάγκη βοήθειας, Ανάμεσα στα παιδιά αυτά που υποστήριξε ο πατέρας Αντώνιος είναι και τα αδέλφια Αντετοκούνμπο.</p>
      <p>Το κείμενο της μηνυτήριας αναφοράς:</p>
      <p>ΠΡΟΣ ΤΗ ΔΙΕΥΘΥΝΣΗ ΚΡΑΤΙΚΗΣ ΑΣΦΑΛΕΙΑΣ/Τ.Κ.Ζ.Α.Ρ.<br/>24 Νοεμβρίου 2019</p>
      <p>
        <i>Κυρίες/Κύριοι,</i>
      </p>
      <p>
        <i>Σας υποβάλλουμε άλλη μια μηνυτήρια αναφορά, στα πλαίσια του προγράμματος του Παρατηρητηρίου Ρατσιστικών Εγκλημάτων, κατά της ΜΚΟ “Κιβωτός του Κόσμου” και του επικεφαλής της παπά-Αντώνη Παπανικολάου αναφορικά με δύο ξενοφοβικές και ισλαμοφοβικές επιστολές τους, το 2017 και το 2019, προς το Δημοτικό Συμβούλιο Χίου (και άλλους φορείς), καθώς και κατά της δημοτικής σύμβουλου Χίου Αγγελικής Παμπάλου, η οποία εκπροσωπώντας την παράταξη της “Χίος Μπροστά” διάβασε την εν λόγω επιστολή στη συνεδρίαση της 22ης Νοεμβρίου 2019 του ΔΣ.</i>
      </p>
      <p>
        <i>Με τις ρατσιστικές αυτές επιστολές “αντιτίθενται απόλυτα” στην κατασκευή δύο προαναχωρησιακών κέντρων κράτησης αλλοδαπών (ΠΡΟΚΕΚΑ) κοντά σε δομή της ΜΚΟ θεωρώντας τους μετανάστες δημόσιο κίνδυνο για τους ανήλικους που φιλοξενούνται στη δομή καθώς <b>“η πλειοψηφία των μεταναστών είναι ενήλικοι και άγαμοι άνδρες, που προέρχονται από μουσουλμανικές χώρες με σημαντικές πολιτισμικές διαφορές (οπού π.χ. τα κορίτσια θεωρούνται γυναίκες σε αρκετά μικρότερη ηλικία) και ότι μεταξύ των κρατουμένων θα περιλαμβάνονται παράνομοι, εγκληματίες, πιθανώς, ακόμη και τρομοκράτες. Η εμπειρία έχει αποδείξει ότι, δυστυχώς, αρκετά μεγάλη μερίδα του πληθυσμού των προσφύγων και μεταναστών, ίσως και λόγω των δυσμενών συνθηκών διαβίωσης τους, αλλά και άλλων λόγων, δεν είναι σε θέση να σεβαστεί τις ιδιοκτησίες που γειτνιάζουν με τους χώρους διαμονής τους και έχουν προξενήσει μεγάλες φθορές και κλοπές”.</b></i>
      </p>
      <p>
        <i>Όλα τα παραπάνω συνιστούν δημόσια υποκίνηση μίσους μέσω και του διαδικτύου. Επίσης η παρούσα αναφορά στρέφεται και κατά της Εισαγγελέα για Ρατσιστικά Εγκλήματα Σπυριδούλα Σταυράτη για κατάχρηση εξουσίας και παράβαση καθήκοντος επειδή όταν της υποβλήθηκε η επιστολή της Κιβωτού του Κόσμου τον Ιούνιο 2017 με το ίδιο ακραία ξενόφοβο και ισλαμόφοβο περιεχόμενο δεν προχώρησε σε άσκηση ποινικής δίωξης, όπως δεν φαίνεται να έκανε το ίδιο και με το πρόσφατο ακραία ξενόφοβο και ισλαμόφοβο κείμενο της ΜΚΟ που ίσως να είχε αποτραπεί αν η ΜΚΟ είχε διωχθεί για το κείμενο του 2017, ενώ παράλληλα φέρεται, όπως λέει η ΜΚΟ, να έχει αναθέσει στην ισλαμόφοβη οργάνωση τη φιλοξενία περίπου 200 ασυνόδευτων ανηλίκων που προφανώς στην πλειοψηφία τους προέρχονται από μουσουλμανικές οικογένειες.</i>
      </p>
      <p>
        <i>Ακολουθούν τα δημοσιεύματα του “αστραπάρη” της 22 Νοεμβρίου 2019 και 1 Ιουνίου 2017. Παρακαλούμε για τις ενέργειές σας καθώς και να μας ενημερώσετε για τον αριθμό πρωτοκόλλου που θα δώσετε στη μήνυση αυτή.</i>
      </p>
      <p>
        <i>Με τιμή,<br/>Παναγιώτης Δημητράς<br/>Ελληνικό Παρατηρητήριο των Συμφωνιών του Ελσίνκι</i>
      </p>
    </article>
  </body>
</html>