<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710247?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-25T22:08:05+00:00"/>
    <meta property="og:title" content="טוכל במסר לריאל: &quot;אמבפה השחקן הכי חשוב שלנו&quot;"/>
    <meta property="og:description" content="לאחר דברי זינדין זידאן כי הוא 'מאוהב' בחלוץ פ.ס.ז', מאמן הצרפתים, תומאס טוכל, הגיב בנחרצות בנוגע לעתידוכדורגל עולמי"/>
  </head>
  <body>
    <article>
      <h1>טוכל במסר לריאל: "אמבפה השחקן הכי חשוב שלנו"</h1>
      <h2>לאחר דברי זינדין זידאן כי הוא 'מאוהב' בחלוץ פ.ס.ז', מאמן הצרפתים הגיב בנחרצות לקראת המשחק מול ריאל במחזור ה-5 של הצ'מפיונס: "לפעמים זה ככה, אתה רוצה את השחקן שאתה לא יכול להשיג"</h2>
      <address><time datetime="2019-11-25T22:08:05+00:00">25 Nov 2019, 22:08</time> by <a rel="author" href="https://www.israelhayom.co.il/writer_articles?tid=12053" target="_blank">מערכת ספורט היום</a></address>
      <p>שלב הבתים של ליגת האלופות יימשך מחר (שלישי) בעוד ערב של כדורגל משובח כאשר במוקד יעמוד המפגש בסנטיאגו ברנבאו בין ריאל מדריד לפ.ס.ז'. הספרדים שהפסידו בפריס 3:0 רוצים כמובן לנקום אבל יצטרכו להיות במיטבם מול אלופת צרפת. פ.ס.ז' ערכה מסע"ת לקראת המשחק אליה הגיע כמובן מאמנה הגרמני, תומאס טוכל. </p>
      <p>היום (שני) זינדין זידאן שדיבר גם הוא לקראת המשחק אמר כי הוא מאוהב בקיליאן אמבפה ועורר שוב את הדיבורים על מעבר של ילד הפלא לבלאנקוס בסיום העונה הנוכחית. על דבריו של זידאן אמר טוכל: “אמבפה השחקן הכי חשוב שלנו ואנחנו שמחים שהוא איתנו. לפעמים זה ככה, אתה רוצה את השחקן שאתה לא יכול להשיג. לרוע מזלו של זידאן הוא שחקן שלנו, אבל אני בטוח שיש לו בסגל שחקנים נוספים שהוא יכול להיות ‘מאוהב’ בהם".</p>
      <p>עוד הוסיף טוכל על דברי המאמן הצרפתי: “אין לי כעס על זידאן ואני לא רוצה לדבר על זה. דיברתי איתו בכנס המאמנים ולא נגענו בנושא הזה, זה נורמלי שהרבה מאמנים אוהבים את קיליאן, אני לא עצבני וזה לא מטריד אותי. זו שאלה מסובכת אם קיליאן יהיה בריאל, כי הוא שחקן שלנו ואני מאמן פ.ס.ז’, אנחנו רוצים ליצור קבוצה סביבו ואני לא רואה את העתיד שלו מחוץ למועדון הזה”.</p>
      <figure>
        <img src="https://www.israelhayom.co.il/sites/default/files/u94833/AFP_1MI110.jpg"/>
        <figcaption>
          <b>טוכל ואמבפה. "לא רואה את העתיד שלו במקום אחר" // צילום: אי.אף.פי</b>
        </figcaption>
      </figure>
      <p>על ההשוואה למשחק הראשון והרצון של ריאל לנקום: “זה יהיה מפגש שונה לגמרי מכמה סיבות. אנחנו משחקים במדריד וזה אולי המגרש הכי קשה באירופה. חוץ מזה, כרגע הם משיגים תוצאות טובות ומחברים ניצחונות תוך שהם כובשים הרבה שערים. קשה לשחק מולם, אבל ניימאר ואמבפה מוכנים. צריכים ליהנות ולהוכיח שאנחנו מתאימים לרמות האלה".</p>
    </article>
  </body>
</html>