<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843486"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T22:01:00+00:00"/>
    <meta property="og:title" content="দেবরের লাঠির আঘাতে ভাবীর মৃত্যু"/>
    <meta property="og:description" content="চাঁদপুরের মতলব উত্তরে দেবরের লাঠির আঘাতে প্রাণ হারিয়েছেন বড়ভাইয়ের স্ত্রী। আজ সোমবার সন্ধ্যায় উপজেলার সিপাইকান্দি গ্রামে এই ঘটনা ঘটে। নিহত রহিমা বেগমের স্বামী বিল্লাল সরকার একজন বাকপ্রতিবন্ধী। ঘটনার পর থেকে দেবর নেয়ামত সরকার ও তার পরিবারের সদস্যরা গা ঢাকা দিয়েছেন। পুলিশ ও পরিবারের সদস্যরা জানিয়েছেন, সোমবার বিকেলে পারিবারিক কলহের জের ধরে রহিমা বেগমের (৫০) সঙ্গে কথা কাটাকাটি করেন তার দেবরের স্ত্রী ফিরোজা বেগম (৪৫) এবং তার ছেলে শাহাদাত সরকার (২৫)। এ সময় বাড়ির উঠানে ঘটনাস্থলে এসে ভাবী রহিমা বেগমের মাথায় সজোরে আঘাত করেন দেবর নেয়ামত সরকার। এতে মাটিতে লুটিয়ে পড়েন রহিমা বেগম। ঘটনার পরপরই স্বজন ও এলাকাবাসী তাকে উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক রহিমা বেগমকে মৃত ঘোষণা করেন। নিহতের ছেলে নাসির সরকার জানান, তার বাবা একজন বাকপ্রতিবন্ধী। তাই বিভিন্ন সময় চাচার পরিবারের সঙ্গে নানা বিষয় নিয়ে ঝগড়াঝাটি হয়। এরই জের ধরে সোমবার বিকেলে কথা কাটাকাটি হয়। এ সময় তার মাকে লাঠি দিয়ে মাথায় আঘাত করে হত্যা করে। মতলব উত্তর থানার ওসি নাসিরউদ্দিন মৃধ্যা জানান, এই ঘটনায় নিহতের ছেলে বাদী হয়ে মামলা করেছেন। অভিযুক্ত এবং…"/>
  </head>
  <body>
    <article>
      <h1>দেবরের লাঠির আঘাতে ভাবীর মৃত্যু</h1>
      <address><time datetime="2019-11-25T22:01:00+00:00">25 Nov 2019, 22:01</time> by <a rel="author">চাঁদপুর প্রতিনিধি</a></address>
      <p>চাঁদপুরের মতলব উত্তরে দেবরের লাঠির আঘাতে প্রাণ হারিয়েছেন বড়ভাইয়ের স্ত্রী। আজ সোমবার সন্ধ্যায় উপজেলার সিপাইকান্দি গ্রামে এই ঘটনা ঘটে। নিহত রহিমা বেগমের স্বামী বিল্লাল সরকার একজন বাকপ্রতিবন্ধী। ঘটনার পর থেকে দেবর নেয়ামত সরকার ও তার পরিবারের সদস্যরা গা ঢাকা দিয়েছেন।</p>
      <p>পুলিশ ও পরিবারের সদস্যরা জানিয়েছেন, সোমবার বিকেলে পারিবারিক কলহের জের ধরে রহিমা বেগমের (৫০) সঙ্গে কথা কাটাকাটি করেন তার দেবরের স্ত্রী ফিরোজা বেগম (৪৫) এবং তার ছেলে শাহাদাত সরকার (২৫)। এ সময় বাড়ির উঠানে ঘটনাস্থলে এসে ভাবী রহিমা বেগমের মাথায় সজোরে আঘাত করেন দেবর নেয়ামত সরকার। এতে মাটিতে লুটিয়ে পড়েন রহিমা বেগম। ঘটনার পরপরই স্বজন ও এলাকাবাসী তাকে উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক রহিমা বেগমকে মৃত ঘোষণা করেন।</p>
      <p>নিহতের ছেলে নাসির সরকার জানান, তার বাবা একজন বাকপ্রতিবন্ধী। তাই বিভিন্ন সময় চাচার পরিবারের সঙ্গে নানা বিষয় নিয়ে ঝগড়াঝাটি হয়। এরই জের ধরে সোমবার বিকেলে কথা কাটাকাটি হয়। এ সময় তার মাকে লাঠি দিয়ে মাথায় আঘাত করে হত্যা করে।</p>
      <p>মতলব উত্তর থানার ওসি নাসিরউদ্দিন মৃধ্যা জানান, এই ঘটনায় নিহতের ছেলে বাদী হয়ে মামলা করেছেন। অভিযুক্ত এবং ঘটনায় জড়িত অন্যদের গ্রেপ্তারের চেষ্টা চলছে।</p>
      <p>অন্যদিকে ঘটনাস্থল থেকে পুলিশ নিহতের লাশ উদ্ধার করে ময়নাতদন্তের জন্য চাঁদপুর জেনারেল হাসপাতাল মর্গে পাঠিয়েছে।  </p>
    </article>
  </body>
</html>