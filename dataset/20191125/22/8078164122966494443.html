<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_26/google-licenzia-quattro-dipendenti-attivi-fronte-sindacale-polemica-vogliono-reprimere-dissenso-86cf47de-1028-11ea-8237-5100dbaddf11.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Quattro dipendenti sindacalisti licenziati da Google: «L'azienda vuole reprimere il dissenso»"/>
    <meta property="og:description" content="Mountain View parla di «chiare e ripetute violazioni delle policy di sicurezza» ma in molti sospettano che le ragioni siano carattere anti-sindacale. La versione dei licenziati"/>
  </head>
  <body>
    <article>
      <h1>Quattro dipendenti sindacalisti licenziati da Google: «L'azienda <br/>vuole reprimere il dissenso»</h1>
      <h2>Mountain View parla di «chiare e ripetute violazioni delle policy di sicurezza» ma in molti sospettano che le ragioni siano carattere anti-sindacale. La versione dei licenziati</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Redazione Online</a></address>
      <p>Alta tensione in casa Google dopo il definitivo di licenziamento di quattro dipendenti della sede di San Francisco, già da settimane nel mirino dell’azienda. La <a href="https://www.bloomberg.com/news/articles/2019-11-25/google-fires-four-employees-citing-data-security-violations">motivazione ufficiale</a>, riportata da bloomberg.com, parla di «chiare e ripetute violazioni delle policy di sicurezza», cioè della «diffusione esterna» di informazioni relative ad altri dipendenti che sarebbero state ottenute tramite indebite «ricerche sistematiche nei materiali e nel lavoro dei colleghi». Tuttavia, sono in molti a sospettare che dietro la cacciata vi siano essenzialmente ragioni di carattere anti-sindacale.</p>
      <h4>La versione dei licenziati</h4>
      <p>Al momento si conosce con certezza l’identità di soltanto due dei quattro lavoratori licenziati. Si tratta di Rebecca Rivers e Laurence Berland, che già a inizio mese erano stati messi in congedo amministrativo indefinito. «Sono appena stata informata da Google che sono stata licenziata», ha twittato Rivers lunedì sera.</p>
      <p>«Non è proprio una questione su di me, Rebecca, o qualsiasi altro individuo — aveva invece scritto Berland già mercoledì scorso —. Si stanno vendicando contro di noi perché vogliono intimidire chiunque osi dissentire dalla leadership. Ci vogliono spaventati e ci vogliono in silenzio. Non funzionerà, non succederà».</p>
      <p>Nel recente passato dei due, come appurato anche da <a href="https://www.bbc.com/news/technology-50554931">Bbc</a> e<a href="https://www.nytimes.com/2019/11/25/technology/google-fires-workers.html"> New York Times</a>, un'intensa attività di protesta nei confronti di diversi temi sensibili per l'azienda: dalla collaborazione con la polizia di frontiera alla censura nei risultati di ricerca in Cina, fino alle accuse di molestie sessuali a carico di alcuni dirigenti.</p>
      <h4>Le agitazioni</h4>
      <p>Punirne quattro per educarne cento: questa, secondo i critici, la reale motivazione che ha condotto agli ultimi licenziamenti. D'altra parte Rivers e Berland non erano i soli a esprimere il proprio malcontento. Si pensi ai ben 1.500 lavoratori che, a partire dallo scorso agosto, hanno firmato una <a href="https://medium.com/@no.gcp.for.cbp/google-must-stand-against-human-rights-abuses-nogcpforcbp-88c60e1fc35e">petizione</a> per chiedere a Google di ritirare la propria offerta di fornire servizi di cloud computing alle agenzie e alle forze dell'ordine che si occupano di immigrazione. Oppure alle partecipatissime manifestazioni che, il 2 novembre 2018, hanno portato migliaia di dipendenti di fronte alle sedi di tutto il mondo per chiedere ai vertici aziendali maggiore rispetto per le colleghe.</p>
      <h4>Guerra ai sindacati</h4>
      <p>Presa alla sprovvista da un tale inasprimento delle tensioni interne, Big G ha optato per il pugno di ferro. Anziché percorrere la via del dialogo ha infatti <a href="https://www.corriere.it/economia/aziende/19_novembre_23/se-google-assume-consulenti-anti-sindacato-49f117b6-0dd5-11ea-8033-a2d631aa9706.shtml">avviato una collaborazione con Iri Consultants</a>, società specializzata nel prevenire la formazione di sindacati interni. Da qui, come da più parti si temeva, la decisione di stracciare i primi contratti. Saranno anche gli ultimi?</p>
    </article>
  </body>
</html>