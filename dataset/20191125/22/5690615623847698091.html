<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837783-u-chernivetskiy-oblasti-cholovik-pereyikhav-svogo-odnoselchanina-scho-lezhav-posered-dorogi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T22:20:00+00:00"/>
    <meta property="og:title" content="У Чернівецькій області чоловік переїхав свого односельчанина, що лежав посеред дороги"/>
    <meta property="og:description" content="КИЇВ. 25 листопада. УНН. У Чернівецькій області водій допустив наїзд на жителя району та втік з місця автопригоди. Внаслідок ДТП потерпілий загинув на місці …"/>
  </head>
  <body>
    <article>
      <h1>У Чернівецькій області чоловік переїхав свого односельчанина, що лежав посеред дороги</h1>
      <address><time datetime="2019-11-25T22:20:00+00:00">25 Nov 2019, 22:20</time> by <a rel="author">Ілля Нежигай</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/25/e909bfc20a2979cdd67a84dc58a304d23ac6e050.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/25/338eb82f9789b74a701ed009e4646eb27477b430.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/25/d78d6103a2466426d430d8a1d620f3f585ea9b3c.jpg"/>
        </figure>
      </slideshow>
      <p><b>КИЇВ. 25 листопада. УНН.</b> У Чернівецькій області водій допустив наїзд на жителя району та втік з місця автопригоди. Внаслідок ДТП потерпілий загинув на місці події. Про це повідомляє <b>УНН</b> із посиланням на відділ комунікації поліції Чернівецької області.</p>
      <p>“До поліції надійшло повідомлення про те, що в селі Селятин Путильського району на проїздній частині лежить тіло невідомого чоловіка. Виїздом на місце події слідчо-оперативна група Путильського відділення поліції встановила, що невідомий автомобіль допустив наїзд на 43-річного місцевого жителя”, — йдеться у повідомленні.</p>
      <p>Зазначається, що місце події було оглянуто та вилучено уламки скла від фар транспортного засобу. Також були здійснені подворовий обхід і відпрацювання території населених пунктів поблизу місця вчинення ДТП.</p>
      <p>“Під час проведення першочергових слідчих дій по гарячих слідах поліцейські розшукали транспортний засіб, який причетний до аварії. Правопорушником виявився водій автомоблія „Opel Corsa“, 21-річний місцевий мешканець, який на відрізку дороги Шепіт-Сергії в умовах обмеженої видимості допустив наїзд на свого односельчанина, котрий лежав на проїзній частині. Від отриманих травм чоловік загинув на місці події”, — повідомили у поліції.</p>
      <p>За вказаним фактом слідчі внесли відомості до Єдиного реєстру досудових розслідувань за частиною 2 статті 286 (Порушення правил безпеки дорожнього руху або експлуатації транспорту особами, які керують транспортними засобами) Кримінального кодексу України. Санкція статті передбачає покарання-позбавлення волі на строк від трьох до п’яти років з позбавленням права керувати транспортними засобами на строк до трьох років або без такого.</p>
      <p>Додається, що наразі призначено судово-медичну експертизу.</p>
      <p>Нагадаємо, у Києві за вихідні <a href="https://www.unn.com.ua/uk/exclusive/1837615-u-kiyevi-za-vikhidni-stalosya-mayzhe-180-dtp">сталося майже 180 ДТП.</a></p>
    </article>
  </body>
</html>