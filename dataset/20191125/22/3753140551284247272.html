<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/matyukha_mozhe_svidchyty_v_mizhnarodnykh_procesakh_quotukrayina_proty_rosiyiquot_tuka"/>
    <meta property="og:site_name" content="espreso.tv"/>
    <meta property="article:published_time" content="2019-11-25T22:57:00+00:00"/>
    <meta property="og:title" content="Матюха може свідчити в міжнародних процесах &quot;Україна проти Росії&quot;, - Тука"/>
    <meta property="og:description" content="За словами ексголови Луганської ОДА Георгія Туки, точна причина розсекречення розвідника Едуарда Матюхи невідома"/>
  </head>
  <body>
    <article>
      <h1>Матюха може свідчити в міжнародних процесах "Україна проти Росії", - Тука</h1>
      <address>
        <time datetime="2019-11-25T22:57:00+00:00">25 Nov 2019, 22:57</time>
      </address>
      <p>За словами ексголови Луганської ОДА Георгія Туки, точна причина розсекречення розвідника Едуарда Матюхи невідома</p>
      <p>Про це повідомляє 24 канал.</p>
      <p>Як зазначає Тука, протягом п’яти років війни з Росією випадків із розсекреченням наших розвідників на окупованих територіях було чимало. Приклад Едуарда Матюхи, який працював свого часу "народним мером" Горлівки, а також мав високі посади у комуністичній партії "ДНР", – непоодинокий випадок, коли начебто цивільна людина працює з українськими спецслужбами.</p>
      <p>"Треба розуміти принципову різницю між тими, хто здійснює, умовно кажучи, диверсійні акції в тилу ворога, і людиною, яка працює на політичній посаді. Можна собі уявити, який обсяг інформації політичного характеру Матюха передав українським спецслужбам", – переконаний Тука.</p>
      <p>За словами ексочільника Луганської ОДА, Матюха може свідчити в міжнародних процесах "Україна проти Росії" Цілком можливо, що евакуація Матюхи пов’язана з тим, що його найближчим часом використовуватимуть як свідка в міжнародних судах і позовах.</p>
      <p>"Триває суд у Гаазі щодо визнання Росії країною, яка фінансує тероризм. Матюха може надати велику кількість інформації. Розвідник знає про вміст і зміст так званих гумконвоїв і розповідати може годинами. І про зв’язки з держдумою Росії. А це факти про політичну підтримку Росією терористів",– наголошує Тука.</p>
      <ul>
        <li>Голова ГІ "Права Справа" Дмитро Снєгирьов сумнівається, що ексмер Горлівки Едуард Матюха справді <a href="https://espreso.tv/news/2019/11/25/4_misyaci_bezler_buv_u_pryamomu_kontakti_z_matyukhoyu_snyegyrov_pro_quotrozvidnykaquot_z_gorlivky">був українським розвідником.</a></li>
      </ul>
    </article>
  </body>
</html>