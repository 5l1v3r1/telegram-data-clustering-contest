<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191125-csaknem-felmilliard-eves-multrol-beszelnek-a-balatonfelvidek-osi-uledekretegei.html"/>
    <meta property="og:site_name" content="Origo"/>
    <meta property="article:published_time" content="2019-11-25T22:18:00+00:00"/>
    <meta property="og:title" content="Tudja-e, hogy melyek Magyarország legősibb élőlényei?"/>
    <meta property="og:description" content="Csaknem félmilliárd éves múltról beszélnek a Balaton-felvidék ősi üledékrétegei."/>
  </head>
  <body>
    <article>
      <h1>Tudja-e, hogy melyek Magyarország legősibb élőlényei?</h1>
      <address><time datetime="2019-11-25T22:18:00+00:00">25 Nov 2019, 22:18</time> by <a rel="author">Elter Tamás</a></address>
      <p>
        <b>Magyarország földtörténeti múltjának kezdetei csaknem fél milliárd év homályába nyúlnak vissza. E számunkra felfoghatatlanul távoli múlt élővilágáról csak a kőzetekbe zárt ősmaradványok tanúskodnak, amelyek az avatott szem számára lebilincselő történetet beszélnek el egykorvolt óceánokról, lakatlan szárazföldekről, és rég kihalt, különleges, a sci-fi filmek világát idéző élőlényekről.</b>
      </p>
      <h3>Izgalmas titkokról mesél a magyar Toszkána</h3>
      <p>A Balaton-felvidéket nem véletlenül szokták magyar Toszkánaként is emlegetni. A szelíden lankás dombok vonulatáról pompás kilátás nyílik a hosszan elnyúló tóra, a Balaton-felvidék apró településeinek békés nyugalma pedig a mediterrán életérzésre emlékeztetheti az itt nyaralókat.</p>
      <figure>
        <img src="https://cdn.nwmgroups.hu/s/img/i/1911/20191125graptolita.jpg?w=644&amp;h=397"/>
        <figcaption>A Balaton-felvidék, a "magyar Toszkána" jellegzetes panorámája<cite>Forrás: Wikimedia Commons</cite></figcaption>
      </figure>
      <p>A Balaton-felvidéki táj a kulturális és természeti szépségeken kívül más, valódi kuriózumnak számító egyéb érdekességeket is kínál.</p>
      <figure>
        <img src="https://cdn.nwmgroups.hu/s/img/i/1911/20191125graptolita1.jpg?w=644&amp;h=477"/>
        <figcaption>A Balaton-felvidék vulkáni tanúhegyei. A Balaton-felvidék geológiai története csaknem fél milliárd évet ölel fel<cite>Forrás: Wikimedia Commons</cite></figcaption>
      </figure>
      <aside>Balatonfőkajár térségében találhatók ugyanis hazánk legidősebb felszíni kőzetei,</aside>
      <p>Alsóörs és Balatonalmádi, valamint Révfülöp és Kővágóörs között pedig azok a földtörténet ókorából származó egykori tengeri üledékes rétegek, amelyek Magyarország eddig ismert legősibb élőlényeinek maradványait zárják magukba.</p>
      <h3>Sokezer kilométer széles óceán választotta szét a Gerecsét és a Mecseket</h3>
      <p>A földrajzilag homogén területű Kárpát-medencét – akármilyen hihetetlennek is tűnik első hallásra – egykor a Föld különböző és egymástól nem egyszer hatalmas távolságokra fekvő pontjain keletkezett kőzetek építik fel.</p>
      <p>Ezek a lemeztöredékek sok száz millió évig zajló vándorlásuk után, a lemeztektonikai folyamatoknak köszönhetően álltak össze azzá, amit ma Kárpát-medenceként ismerünk.</p>
      <figure>
        <img src="https://cdn.nwmgroups.hu/s/img/i/1904/20190426tehencapa.jpg?w=644&amp;h=362"/>
        <figcaption>A Kárpát-medence műholdas felvételen. A medence aljzatot zömében tengeri üledékes kőzetek építik fel<cite>Forrás: ESA</cite></figcaption>
      </figure>
      <p>Vajon ki gondolna arra, hogy Győr felé autózva, a tatabányai Turul-emlékmű autópálya fölé magasodó fehér sziklái mintegy 230 millió éve, a triász időszakban, az egyenlítő környékén, az egykor volt hatalmas trópusi óceán, a Tethys afrikai partvidékén rakódtak le?</p>
      <figure>
        <img src="https://cdn.nwmgroups.hu/s/img/i/1602/20160205tatabanya-turulemlekmu-turulossziklak.jpg?w=644&amp;h=423"/>
        <figcaption>A Tatabánya melletti Kő-hegy tetején lévő Turul-emlékmű. Az emlékmű alatti világos dolomitsziklák egykor a Tethys-óceán afrikai selfjén rakódtak le, sekély trópusi vízben<cite>Forrás: MTI/Krizsán Csaba</cite></figcaption>
      </figure>
      <p>Az ettől ma délre fekvő Mecsek-hegység hasonló korú kőzetei</p>
      <aside>ettől pedig több ezer kilométer távolságra,</aside>
      <p>a Tethys-óceán eurázsiai selfjén keletkeztek, a jól átvilágított, meleg és sekély parti vizekben.</p>
      <figure>
        <img src="https://cdn.nwmgroups.hu/s/img/i/1805/20180510oskrokodil9.jpg?w=644&amp;h=460"/>
        <figcaption>Életkép a Tethys-óceán partjáról egy pihenő repülő hüllővel<cite>Forrás: Fine Art America</cite></figcaption>
      </figure>
      <p>
        <mark>Nagyjából Nagykanizsa és Záhony között húzódik az a délnyugat-északkeleti irányú törésvonal,</mark>
      </p>
      <p>amely egyfajta ősföldrajzi határnak tekinthető a középhegységeinket felépítő tengeri üledékek illetve ősi vulkáni kőzetek keletkezési helyét illetően.</p>
      <h3>Ezért különlegesek a Balaton-felvidék kőzetei</h3>
      <p>Minél távolabb tekintünk a múltba, annál érdekesebbé válik Magyarország földtörténete is. Akárcsak az emberi históriát, a Föld történetét is nagy korszakokra, és „kisebb" korokra tagoljuk.</p>
      <p>A hozzávetőleg 545 millió éve elkezdődött fanerozoikum az egyetlen olyan időszalag (eón) a Föld csaknem 4,5 milliárd éves történetében, amely már változatos és gazdag élővilágot mondhat magáénak.</p>
      <figure>
        <img src="https://cdn.nwmgroups.hu/s/img/i/1712/20171205kambriumi-szorny6.jpg?w=644&amp;h=429"/>
        <figcaption>Kambrium időszaki tengeri élettáj rekonstrukciója, a paleozoikum,a földtörténeti ókor elejéről<cite>Forrás: Origo</cite></figcaption>
      </figure>
      <p>A fanerozoikumot az 545 millió éve elkezdődött és 249 millió éve véget ért földtörténeti ókorra (paleozoikum), a 249 és 65 millió év közötti földtörténeti középkorra (mezozoikum) – amit a dinoszauruszok koraként is szokás emlegetni –, valamint a 65 millió éve elkezdődött és napjainkig zajló geológiai újkorra (kainozoikum) tagoljuk.</p>
      <figure>
        <img src="https://cdn.nwmgroups.hu/s/img/i/1905/20190506dinoszaurusz.jpg?w=644&amp;h=429"/>
        <figcaption>Tájkép a földtörténeti középkor kréta időszakából<cite>Forrás: https://vtnews.vt.edu/articles/2019/05/science-mini_tyrannosaurus_rex_Suskityrannus_Nesbitt.html</cite></figcaption>
      </figure>
      <p>
        <mark>Magyarország középhegységeit zömében középkori, illetve - kisebb részt – újkori tengeri üledékek építik fel.</mark>
      </p>
      <p>Hazánkban a földtörténeti ókor, különösen a paleozoikum csaknem fél milliárd évre visszanyúló eleje alig hagyott nyomokat. Ezért számítanak roppant különlegesnek a Balaton-felvidék ebből a korból származó felszíni kőzetei.</p>
      <h3>Bizzar élőlények Alsóörs és Balatonalmádi között</h3>
      <p>Balatonfőkajár nyugati határában fekszik az a régi kőfejtő, amely a település legmagasabb pontjának számít.</p>
      <figure>
        <img src="https://cdn.nwmgroups.hu/s/img/i/1911/20191125graptolita2.jpg?w=644&amp;h=322"/>
        <figcaption>A Föld az ordovícium időszakban<cite>Forrás: Geology Page</cite></figcaption>
      </figure>
      <p>Ám ennél sokkal érdekesebb az a körülmény, hogy itt tapinthatjuk meg a Dunántúl, illetve Magyarország legidősebb felszíni rétegsorát, a földtörténeti ókor elejéről (második időszakából) az ordovícium korban (488 millió évtől 443 millió évig) lerakódott tengeri eredetű homokkőből átalakult kvarcfilit összletet.</p>
      <figure>
        <img src="https://cdn.nwmgroups.hu/s/img/i/1911/20191125194.jpg?w=644&amp;h=483"/>
        <figcaption>A Balatonfőkajári ordovícium korú kvarcfilit összlet<cite>Forrás: Wikimedia Commons</cite></figcaption>
      </figure>
      <p>A Balatonfőkajári tétegek a mai helyüktől nagyon távol, a déli félgömbön, az Egyenlítő és az Antarktisz között rakódtak le, akkor, amikor a kontinensek zöme, és az azokat egymástól elválasztó ősi, réges-rég bezáródott óceánok még a déli féltekére koncentrálódtak.</p>
      <figure>
        <img src="https://cdn.nwmgroups.hu/s/img/i/1911/20191125graptolita3.jpg?w=644&amp;h=431"/>
        <figcaption>Ordovíciumi tengerfenék rekonstrukciója. Ekkor még csak a tengerekben létezett az élet<cite>Forrás: Wikimedia Commons</cite></figcaption>
      </figure>
      <p>Furcsa képet nyújthatott akkoriban a Föld, az élet ugyanis</p>
      <aside>ekkor még csak a tenger felszíne alatt létezett,</aside>
      <p>a szárazföldek növénytakaró nélküli kietlen forró pusztaságok, vagy éppen jégpáncéllal borított zord vidékek voltak.</p>
      <p>A földtörténeti ókor egyik első és globálisan is jelentősnek tekinthető rétegsora a 443 millió éve elkezdődött, és 416 millió éve véget ért szilur időszakban keletkezett.</p>
      <figure>
        <img src="https://cdn.nwmgroups.hu/s/img/i/1911/20191125graptolita4.jpg?w=644&amp;h=322"/>
        <figcaption>A Föld a szilur időszakban<cite>Forrás: Geology Page</cite></figcaption>
      </figure>
      <p>A szilur rétegeket hazánkban egyedül a Balaton-felvidéken, Alsóörs és Balatonalmádi, illetve Révfülöp és Kővágóörs között vehetjük szemügyre.</p>
      <p>
        <mark>Ebből a palás rétegsorból ismertek Magyarország legősibb élőlényei, egy rég kihalt tengeri telepes állatcsoport,</mark>
      </p>
      <p>a graptoliták képviselői.</p>
      <figure>
        <img src="https://cdn.nwmgroups.hu/s/img/i/1911/20191125graptolitak.jpg?w=644&amp;h=368"/>
        <figcaption>Mintha csak egy hátborzongató sci-fi filmből léptek volna elő: graptoliták rekonstrukciója<cite>Forrás: YouTube</cite></figcaption>
      </figure>
      <p>Ezek a furcsa, felületes szemlélő számára inkább növényeknek látszó félgerinchúros állatok népes kolóniákat alkottak a szilur sekély tengereiben.</p>
      <figure>
        <img src="https://cdn.nwmgroups.hu/s/img/i/1911/20191125graptolita6.jpg?w=644&amp;h=451"/>
        <figcaption>Graptolita fosszíliák<cite>Forrás: Wikimedia Commons</cite></figcaption>
      </figure>
      <p>Mivel rendkívül gyors volt az evolúciójuk, és a késői kambrium kortól (kb. 500 millió évtől) egészen a karbon kor elejéig virágzottak, ezért fosszíliáik a geológusok illetve az őslénytankutatók számára</p>
      <aside>rendkívül fontosak a kormeghatározásban.</aside>
      <figure>
        <img src="https://cdn.nwmgroups.hu/s/img/i/1911/20191125graptolita7.jpg?w=644&amp;h=369"/>
        <figcaption>Graptolita telepek a szilur tengerben<cite>Forrás: Ancient World</cite></figcaption>
      </figure>
      <p>A jóval több mint 400 millió éves Balaton-felvidéki graptoliták hazánk legrégebbi ismert élőlényeinek számítanak.</p>
    </article>
  </body>
</html>