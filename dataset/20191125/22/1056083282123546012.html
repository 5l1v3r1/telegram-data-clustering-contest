<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402609/%D8%AA%D8%A8%D8%AF%DB%8C%D9%84-%D9%88%D8%B6%D8%B9%DB%8C%D8%AA-%D9%85%D8%B9%D9%84%D9%85%D8%A7%D9%86-%D8%AD%D9%82-%D8%A7%D9%84%D8%AA%D8%AF%D8%B1%DB%8C%D8%B3-%D9%88-%D9%86%D9%87%D8%B6%D8%AA%DB%8C-%D9%87%D8%A7-%DA%A9%D9%84%DB%8C%D8%AF-%D8%AE%D9%88%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T22:43:00+00:00"/>
    <meta property="og:title" content="تبدیل وضعیت معلمان حق‌التدریس و نهضتی‌ها کلید خورد"/>
    <meta property="og:description" content="وزیر آموزش و پرورش از ابلاغ شیوه نامه اجرایی استخدام معلمان حق‌التدریس و آموزشیاران نهضت سوادآموزی به کلیه استان‌ها خبر داد و گفت: عملیات مربوط به تبدیل وضعیت کلیه مشمولان یعنی آموزشیاران نضهت سوادآموزی، معلمان حق‌التدریس و مربیان پیش دبستانی از همین هفته آغاز خواهد شد."/>
  </head>
  <body>
    <article>
      <h1>تبدیل وضعیت معلمان حق‌التدریس و نهضتی‌ها کلید خورد</h1>
      <address><time datetime="2019-11-25T22:43:00+00:00">25 Nov 2019, 22:43</time> by <a rel="author">فاطمه اسماعیلی</a></address>
      <p>وزیر آموزش و پرورش از ابلاغ شیوه نامه اجرایی استخدام معلمان حق‌التدریس و آموزشیاران نهضت سوادآموزی به کلیه استان‌ها خبر داد و گفت: عملیات مربوط به تبدیل وضعیت کلیه مشمولان یعنی آموزشیاران نضهت سوادآموزی، معلمان حق‌التدریس و مربیان پیش دبستانی از همین هفته آغاز خواهد شد.</p>
      <p><b>محسن حاجی میرزایی در گفت‌وگو با ایسنا، </b>درباره آخرین وضعیت اجرای قانون<b> </b>استخدام معلمان حق التدریس و آموزشیاران نهضت سوادآموزی اظهار کرد: آیین‌نامه تبدیل وضعیت معلمان حق التدریس و آموزشیاران نهضت سوادآموزی شهریور ماه به تصویب هیئت وزیران رسیده بود و شیوه نامه آن نیز نهایی و اخیرا به کلیه استان‌ها ابلاغ شد.</p>
      <p>وی افزود: عملیات مربوط به تبدیل وضعیت کلیه مشمولان یعنی آموزشیاران نضهت سوادآموزی، معلمان حق‌التدریس و مربیان پیش دبستانی از همین هفته آغاز خواهد شد.</p>
      <p>وزیر آموزش و پرورش اضافه کرد: آن دسته از همکارانی که از سال ۷۹ تا ۹۱ به عنوان مربی پیش‌دبستانی، معلم حق التدریس یا آموزشیار نهضت سوادآموزی به اشکال مختلفی با آموزش و پرورش همکاری کرده‌اند طبق شیوه‌نامه که شامل برگزاری آزمون و شرکت در دوره آموزشی یک ساله است و با توجه به میزان سهمیه‌ای که سازمان امور استخدامی اختصاص خواهد داد، در آموزش و پرورش استخدام می‌شوند.</p>
      <p><b>به گزارش ایسنا، </b>آیین‌نامه اجرایی استخدام معلمان حق التدریس و آموزشیاران نهضت سوادآموزی در روز هفدهم شهریورماه جاری در هیئت وزیران به تصویب رسید و طبق آن استخدام افراد مذکور در سقف ظرفیت تخصیص سالیانه استخدام از سوی سازمان امور اداری و استخدامی کشور و با شرط بکارگیری در مناطق کمتر توسعه یافته و بر اساس نیاز مناطق آموزش و پرورش استان مبتنی بر رشته و دوره تحصیلی، جنسیت و با توجه به سنوات خدمت و پس از برگزاری آزمون و طی دوره آموزش در دانشگاه فرهنگیان صورت می‌گیرد.</p>
      <p>
        <b>آنطور که علی الهیار ترکمن، معاون برنامه ریزی و توسعه منابع وزارت آموزش و پرورش شنبه هفته جاری به ایسنا گفته است: در این آیین نامه چهار گروه هدف داریم؛ معلمان حق‌التدریس قبل از سال ۹۱، مربیان پیش دبستانی، آموزشیاران نهضت سوادآموزی و آموزش‌دهندگان مستمری که با نهضت سواد آموزی همکاری داشته‌اند. برای دو گروه نهضتی‌ها، آزمونی برگزار می‌شود که شرط قانون است. آنها بعد از قبولی در آزمون برای طی یک دوره آموزش مهارتی وارد دانشگاه فرهنگیان شده و سپس بکارگیری می‌شوند.</b>
      </p>
      <p>
        <b>به گفته وی، حق‌التدریس‌ها و مربیان پیش دبستانی واجد شرایط نیز بر اساس نیاز، جنس، رشته و مقطع تحصیلی انتخاب و باید در دوره آموزشی یک ساله دانشگاه فرهنگیان شرکت کنند.</b>
      </p>
      <p>به گزارش ایسنا، طبق شیوه‌نامه ابلاغی مربیان پیش‌دبستانی که از سال ۷۹ تا قبل از سال ۹۱ با یکی از مراکز پیش‌دبستانی دولتی در کلاس‌های پیش‌دبستانی زمینه مدارس دولتی همکاری داشتند و برابر اسناد و مدارک ثبت و احراز شده از محل اعتبارات دولتی حق الزحمه دریافت کرده‌اند، حق‌التدریسان غیرمستمر از سال ۷۹ تا قبل از سال ۹۱ در مدارس دولتی به عنوان نیروی حق‌التدریس آزاد با وزارت آموزش و پرورش همکاری داشته‌اند و دارای شناسه حق‌التدریس صادره از سوی آموزش و پرورش بوده‌اند و حق الزحمه خود را از محل اعتبارات دولتی دریافت کرده‌اند، آموزشیاران نهضت سوادآموزی که با رعایت ضوابط و مقررات آموزشی و اداری با مجوز گزینش گواهی آموزش تدریس بدو خدمت و شناسه تدریس در نهضت سواد آموزی از سال ۷۹ تا قبل از سال ۹۲ با نهضت سواد آموزی همکاری داشته و حق الزحمه خود را از محل اعتبارات دولتی دریافت کرده و همکاری آنها هم اکنون ادامه دارد و آموزش دهنده های مستمر(دونفر و بالاتر) نهضت سواد آموزی که از سال ۷۹ تا قبل از سال ۹۲ حداقل ۲ دوره به صورت مستقیم با نهضت سوادآموزی همکاری مستمر داشته و در هر دوره حداقل دونفر سوادآموز را تحت پوشش قرار داده‌اند و حق‌الزحمه خود را از محل اعتبارات دولتی دریافت کردند و همکاری آنها هم اکنون ادامه دارد، مشمول آیین‌نامه استخدام هستند.</p>
      <p>براساس شیوه‌نامه استخدام مشمولان آیین‌نامه استخدام معلمان حق‌التدریس و آموزشیاران نهضت سوادآموزی به صورت پیمانی و با مجوز سازمان اداری و استخدامی انجام می‌شود.</p>
      <p>داشتن تابعیت ایرانی، انجام خدمت دوره ضرورت یا معافیت قانونی برای مردان، عدم اعتیاد به دخانیات، نداشتن سابقه محکومیت جزایی، دارا بودن مدرک تحصیلی دانشگاهی یا مدرک همتراز، داشتن سلامت جسمانی و روانی و اعتقاد به دین مبین اسلام یا یکی از ادیان شناخته شده در قانون اساسی و التزام به قانون اساسی جمهوری اسلامی ایران از شرایط عمومی استخدام اعلام شده است.</p>
      <p>بر اساس این شیوه‌نامه مربیان پیش‌دبستانی و حق‌التدریسی‌های غیر مستمر پس از شرکت و دریافت نمره قبولی در آزمون پایان دوره آموزشی در دانشگاه در رشته‌های شغلی (آموزگاری، دبیری، هنرآموزی، مربی امور تربیتی مدارس، مراقبت سلامت و مشاوره تحصیلی) با رعایت شرایط احراز طرح طبقه‌بندی مشاغل معلمان و بر اساس نیاز مناطق آموزش و پرورش به رشته و دوره تحصیلی، جنسیت، سنوات خدمت و در سقف ظرفیت تخصیصی اعلامی از سوی سازمان امور اداری و استخدامی و به ترتیب امتیازات فضلی تا پایان برنامه ششم توسعه در مناطق کمتر توسعه یافته استخدام می‌شوند.</p>
      <p>همچنین آموزشیاران و آموزش‌دهندگان مستمر دو نفر و بالاتر نهضت سوادآموزی پس از شرکت و قبولی در آزمون داخلی که توسط وزارت آموزش و پرورش برگزار می‌شود و در صورت دریافت نمره قبولی در آزمون پایان دوره آموزشی یکساله در رشته شغلی آموزگاری در دانشگاه و بر اساس فرم امتیاز بندی با ظرفیت استخدام سالیانه اعلامی توسط سازمان به ترتیب امتیازات فضلی تا پایان برنامه ششم توسعه در مناطق کمتر توسعه یافته استخدام می‌شوند.</p>
      <p>پس از برگزاری آزمون داخلی برای تعیین حد نصاب، نمرات به تفکیک بخش عمومی و تخصصی محاسبه شده و حد نصاب معادل ۵۰ درصد نمره کل زبان، ۴۰ درصد برای مواد عمومی آزمون و ۶۰ درصد برای مواد تخصصی آزمون تعیین می‌شود. آزمون داخلی در طول برنامه صرفاً یک بار از سوی وزارت آموزش و پرورش برگزار می‌شود و افرادی که به هر دلیلی موفق به شرکت در آزمون نشوند یا حد نصاب تعیین شده را کسب نکنند از ادامه فرآیند استخدام حذف و به همکاری آنها خاتمه داده می‌شوند.</p>
      <p>افراد مشمول که در مهلت مقرر پرونده آنها از سوی کارگروه منطقه استان و سازمان نهضت سوادآموزی بررسی شود پس از اعلام سهمیه تخصصی توسط سازمان می‌توانند با ورود به سایت مرکز سنجش و پایش کیفیت آموزشی وزارت آموزش و پرورش از نحوه ثبت نام زمان و مکان برگزاری آزمون داخلی مطلع شوند.</p>
      <p>همچنین معرفی افراد به دانشگاه برای طی دوره آموزشی صرفاً از طریق اداره کل امور اداری و تشکیلات وزارت آموزش و پرورش انجام خواهد شد. آموزشیاران و آموزش‌دهندگان مستمر دو نفر و بالاتر نهضت سوادآموزی نیز پس از قبولی در آزمون داخلی به دوره مهارت‌آموزی معرفی می‌شوند.</p>
      <p>برنامه آموزشی دوره مهارت‌آموزی شامل پودمان است که در دانشگاه فرهنگیان از زمان معرفی افراد مشمول آغاز خواهد شد.<b> در مدت دوره آموزشی به مهارت‌آموزان حقوق و مزایا تعلق نمی‌گیرد و این مدت جزو سنوات خدمت محسوب نخواهد شد. همچنین دوره‌های آموزشی در دانشگاه فاقد هرگونه ارزش استخدامی و علمی به عنوان دوره‌های تحصیلی سطوح بالاتر است.</b></p>
      <p>انتهای پیام</p>
    </article>
  </body>
</html>