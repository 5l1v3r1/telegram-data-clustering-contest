<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563259/kibwtos-toy-kosmoy-o-pateras-antwnios-apanta-gia-ti-minysi-poy-dechtike-i-organwsi-video-"/>
    <meta property="og:site_name" content="NOOZ."/>
    <meta property="article:published_time" content="2019-11-25T22:30:00+00:00"/>
    <meta property="og:title" content="Κιβωτός του Κόσμου: Ο πατέρας Αντώνιος απαντά για τη μήνυση που δέχτηκε η οργάνωση [video]"/>
    <meta property="og:description" content="Ο πατέρας Αντώνιος Παπανικολάου που έχει τιμηθεί ως κορυφαίος Ευρωπαίος Πολίτης μηνύθηκε για ξενοφοβικές δηλώσεις. Η Κιβωτός του Κόσμου απάντησε σχετικά"/>
  </head>
  <body>
    <article>
      <h1>Κιβωτός του Κόσμου: Ο πατέρας Αντώνιος απαντά για τη μήνυση που δέχτηκε η οργάνωση [video]</h1>
      <address>
        <time datetime="2019-11-25T22:30:00+00:00">25 Nov 2019, 22:30</time>
      </address>
      <p>
        <b>Ο πατέρας Αντώνιος Παπανικολάου που έχει τιμηθεί ως κορυφαίος Ευρωπαίος Πολίτης μηνύθηκε για ξενοφοβικές δηλώσεις. Η Κιβωτός του Κόσμου απάντησε σχετικά</b>
      </p>
      <p>Όπως διευκρινίζει η Κιβωτός του Αιγαίου, η επιστολή που διαβάστηκε στο Δημοτικό Συμβούλιο Χίου και ήταν η αφορμή για την κατάθεση μηνυτήριας αναφοράς από το Ελληνικό Παρατηρητήριο των Συμφωνιών του Ελσίνκι, υπογράφεται από τα διοικητικά στελέχη της δομής και όχι από τον πάτερ Αντώνιο Παπανικολάου.</p>
      <p>Ειδικότερα, την Κυριακή, το Ελληνικό Παρατηρητήριο των Συμφωνιών του Ελσίνκι στο πλαίσιο του προγράμματος του Παρατηρητήριο Ρατσιστικών Εγκλημάτων κατέθεσε τη Μηνυτήρια αναφορά (διαβάστε <a href="https://www.nooz.gr/greece/1563098/minysi-stin-kibwto-toy-kosmoy-gia-ratsistikes-dilwseis-kata-prosfygwn">εδώ</a>) κατηγορώντας για ξενοφοβικό παραλήρημα την Κιβωτό του Κόσμου καθώς εξέφρασε την απόλυτη αντίθεσή της στη δημιουργία Προαναχωρησιακού Κέντρου Κράτησης Αλλοδαπών (ΠΡΟ.ΚΕ.ΚΑ.) προσφύγων και μεταναστών προσφύγων κοντά στις εγκαταστάσεις του Χωριού Παιδικής Προστασίας της Κιβωτού στο Αίπος.</p>
      <p>Σύμφωνα με την Κιβωτό, η δημιουργία ενός τέτοιου κέντρου «θέτει σε άμεσο κίνδυνο το Παιδικό Χωριό της Κιβωτού του Κόσμου».   </p>
      <p>Δείτε το ρεπορτάζ από το δελτίο ειδήσεων του Open</p>
      <figure>
        <iframe src="https://www.youtube.com/embed/7MfQ-1ERAww" width="640" height="360" data-service="Youtube" scrolling="no"/>
      </figure>
      <p>Η μηνυτήρια αναφορά, με την επισήμανση ότι όσα αναφέρονται στην επίμαχη επιστολή της Κιβωτού «συνιστούν δημόσια υποκίνηση μίσους μέσω και του διαδικτύου», στρέφεται κατά της ΜΚΟ «Κιβωτός του Κόσμου» και του επικεφαλής της, πάτερ Αντώνη Παπανικολάου, της δημοτικής συμβούλου της παράταξης «Χίος Μπροστά» κας Αγγελικής Παμπάλου και της εισαγγελέως Χίου κας Σπυριδούλας Σταυράτη.  </p>
      <p>Μετά τις σφοδρές αντιδράσεις που προκλήθηκαν, η Κιβωτός του Αιγαίου, σε νέα ανακοίνωσή της, αφού διευκρινίζει ότι η επιστολή που διαβάστηκε στο Δημοτικό Συμβούλιο Χίου, υπογράφεται από τα διοικητικά στελέχη της δομής και όχι από τον πάτερ Αντώνιο Παπανικολάου κάνει λόγο για «διαστρέβλωση» των θέσεων της μέσα από δημοσιεύματα τα οποία «παρουσιάζουν μία διαφορετική πραγματικότητα για τις δράσεις της».</p>
      <p>Αναλυτικότερα, σύμφωνα με την ανακοίνωσή της, η Κιβωτός του Κόσμου «ενημερώνει αυτούς οι οποίοι τυγχάνει να μην γνωρίζουν το έργο της για τα εξής:   Η Κιβωτός του Κόσμου, στις δομές φιλοξενίας ανηλίκων έχει πρωταρχικό κριτήριο και νομική ευθύνη, την ασφάλεια των παιδιών, τόσο αυτών που απομακρύνθηκαν από το περιβάλλον τους, για να προστατευτούν, με την εντολή του εισαγγελέα, όσο και των ανηλίκων και ασυνόδευτων προσφυγόπουλων, των οποίων η ασφάλεια, αποτελεί το μοναδικό κριτήριο για οποιαδήποτε δράση ή ανακοίνωση στις οποίες προβαίνει.</p>
      <p>Η Δομή του Παιδικού Χωριού της Χίου, στην οποία αναφέρονται τα δημοσιεύματα, έχει φιλοξενήσει περισσότερους από 200 ασυνόδευτους ανήλικους πρόσφυγες και μετανάστες, και τούτο το έπραξε κατά την αρχική περίοδο των έντονων προσφυγικών ροών (έτη 2015-17), όταν είχε μόλις ενσκήψει το πρόβλημα της φιλοξενίας των ανήλικων προσφυγόπουλων, και μάλιστα αυτοβούλως χωρίς να επιδιώξει οιαδήποτε δημοσιότητα και χωρίς να λάβει την παραμικρή βοήθεια.</p>
      <p>Η επίμαχη επιστολή, κατετέθη προς τις αρμόδιες αρχές, προκειμένου να ληφθούν τα κατάλληλα μέτρα για την προστασίας των ανήλικων ευπαθών ομάδων που φιλοξενεί. Κάποιες μεμονωμένες λέξεις και φράσεις των επίμαχων επιστολών, οι οποίες αναπαράγονται και δημιουργούν αρνητικές εντυπώσεις, έχουν μοναδικό στόχο να καταδείξουν στις αρμόδιες αρχές την ένταση του προβλήματος και να τονίσουν τους υπαρκτούς κινδύνους που εγκυμονούν οι αποφάσεις τους.</p>
      <p>Λόγω ακριβώς της επικέντρωσης μας στο κοινωφελές έργο μας, δεν έχουμε την δυνατότητα να παρακολουθούμε και να απαντούμε άμεσα σε δημοσιεύματα, διότι μοναδικό μέλημα μας είναι η καθημερινή φροντίδα των παιδιών μας και των οικογενειών που στηρίζουμε.</p>
      <p>Η επίμαχη επιστολή, συντάχθηκε και προσυπογράφηκε από την διοίκηση της Κιβωτού του Κόσμου Αιγαίου Νικόλαο Τάγαρη (διευθυντή) και Έλλη Παπαϊωάννου (εθελόντρια, διοικητικό στέλεχος) που έχει την ευθύνη για την ασφάλεια των ανηλίκων που φιλοξενούνται στην δομή της και όχι από τον πατέρα Αντώνιο προσωπικά.</p>
      <p>Η διοίκηση της Κιβωτού του Κόσμου»  </p>
      <related>
        <a href="https://www.nooz.gr/greece/1514550/axios-o-p-antwnios-tis-kibwtoy-toy-kosmoy-kerdise-to-brabeio-toy-eyrwpaioy-politi"/>
        <a href="https://www.nooz.gr/greece/1563098/minysi-stin-kibwto-toy-kosmoy-gia-ratsistikes-dilwseis-kata-prosfygwn"/>
      </related>
    </article>
  </body>
</html>