<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550058.html/%DB%8C%D8%A8%D9%88%D8%B3%D8%AA-%DA%86%D8%B7%D9%88%D8%B1-%D8%AF%D8%B1%D9%85%D8%A7%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T22:56:00+00:00"/>
    <meta property="og:title" content="یبوست چطور درمان می‌شود"/>
    <meta property="og:description" content="بسیاری از افراد که به یبوست مزمن دچار هستند از علت اصلی بیماری‌شان آگاهی ندارند ولی روش‌های ساده و آسان خانگی برای درمان آن وجود دارد که از آن جمله می‌توان به نوشیدن بیشتر آب و ورزش کردن اشاره کرد."/>
  </head>
  <body>
    <article>
      <h1>یبوست چطور درمان می‌شود</h1>
      <h2>دانستنی‌های پزشکی؛</h2>
      <address>
        <time datetime="2019-11-25T22:56:00+00:00">25 Nov 2019, 22:56</time>
      </address>
      <p>بسیاری از افراد که به یبوست مزمن دچار هستند از علت اصلی بیماری‌شان آگاهی ندارند ولی روش‌های ساده و آسان خانگی برای درمان آن وجود دارد که از آن جمله می‌توان به نوشیدن بیشتر آب و ورزش کردن اشاره کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ از medicalnewstoday، یبوست یا خشکی مزاج نوعی بیماری است که می‌تواند ناشی از عوامل مختلفی همچون خوردن یا اجتناب از خوردن نوعی غذا، سبک زندگی خاص و یا مصرف دارو باشد.</p>
      <p>بسیاری از افراد مبتلا به یبوست مزمن از علت اصلی بیماری خود آگاهی ندارند و این موضوع باعث شده تا این بیماری در زمره بیماری‌های ناشناخته محسوب شود.</p>
      <p>خشکی مزاج با وجودی‌که با کمتر از سه حرکت روده در هفته شناخته می‌شود شامل علائم ناخوشایند دیگری همچون ناراحتی به هنگام حمام رفتن، نفخ شکم و سختی و خشکی در زمان مدفوع کردن است.</p>
      <p>متأسفانه یبوست می‌تواند بر سلامت جسمی و روحی افراد و کیفیت زندگی انسان تأثیرگذار باشد.</p>
      <p>روش‌های طبیعی زیادی برای کمک به رهایی از یبوست و خشکی مزاج وجود دارد که بعضاً می‌تواند به‌راحتی در خانه انجام شود.</p>
      <p>در اینجا به چند درمان خانگی یبوست اشاره می‌شود:</p>
      <p>
        <b>آب بیشتری بنوشید</b>
      </p>
      <p>کمبود مداوم آب در بدن به‌طور طبیعی می‌تواند به یبوست منجر شود، بنابراین بهتر است برای جلوگیری از این بیماری به میزان کافی آب بنوشید.</p>
      <p>نکته‌ای که در این میان باید به آن توجه کرد این است که برای تأمین آب بدنتان از نوشیدن‌های گازدار همچون نوشابه پرهیز کنید چون عادت کردن به آن می‌تواند در وخیم‌تر کردن خشکی مزاجتان مؤثر باشد.</p>
      <p>
        <b>مواد غذایی فیبردار غیرتخمیری بخورید</b>
      </p>
      <p>اغلب به افرادی که دارای خشکی مزاج هستند افزایش مصرف فیبر را توصیه می‌کنند جون افزایش فیبر باعث هماهنگی حرکات روده می‌شود و عبور مواد غذایی را راحت‌تر می‌کند.</p>
      <p>
        <b>به‌طورکلی دو دسته عمده فیبر خوراکی وجود دارد:</b>
      </p>
      <p>فیبرهای غیرمحلول که در سبوس گندم، سبزیجات و غلات کامل یافت می‌شود که بخش عمده‌ای از مدفوع شما را تشکیل داده و باعث عبور سریع و راحت موادغذایی در دستگاه گوارش می‌شود.</p>
      <p>فیبرهای محلول که در  سبوس جو ، جو ، آجیل ، دانه ، لوبیا ، عدس و نخود فرنگی و همچنین برخی میوه ها و سبزیجات یافت می‌شوند. این نوع از فیبرها باعث جذب آب شده و منجر به ایجاد یک خمیر ژل مانند می‌شود که باعث حرکت نرم مدفوع می‌شود.</p>
      <p>
        <b>بیشتر ورزش کنید</b>
      </p>
      <p>با وجودی‌که در مطالعات انجام شده چندان به تأثیر مستقیم ورزش بر یبوست اشاره‌ای نشده است ولی به‌نظر می‌رسد انجام مداوم فعالیت ورزشی بر کاهش برخی از علائم یبوست تأثیر می‌گذارد.</p>
      <p>
        <b>نوشیدنی‌های کافئین‌دار به‌ویژه قهوه زیاد مصرف کنید</b>
      </p>
      <p>برای برخی از افراد که خوردن قهوه میل آنها را به حمام رفتن بیشتر می‌کند، نوشیدن آن توصیه می‌شود چون قهوه باعث تحریک عضلات دستگاه گوارش می شود.</p>
      <p>یک مطالعه نشان می‌دهد که قهوه کافئین‌دار می‌تواند روده شما را به همان روشی که یک وعده غذایی تحریک می کند ، تحریک کند. این اثر ۶۰ درصد از نوشیدن آب مؤثرتر است.</p>
      <p>قهوه همچنین ممکن است حاوی مقادیر کمی از فیبرهای محلول باشد که با ایجاد تعادل در باکتری‌های روده شما از یبوست جلوگیری کند.</p>
      <p>
        <b>سنا را به‌عنوان یک ملین گیاهی مصرف کنید</b>
      </p>
      <p>سنا حاوی تعدادی ترکیبات گیاهی با نام گلیکوزید است که عصب‌های موجود در روده را تحریک و حرکت آن را افزایش می‌دهد.</p>
      <p>معمولاً استفاده از سنا برای دوره‌های کوتاه مدت برای بزرگسالان بی‌خطر است ولی در صورتی‌که علائم یبوست بعد از چند روز از بین نرفت حتماً باید با پزشک خود مشورت کنید.</p>
      <p>این گیاه ملین برای بانوان باردار و مادرانی فرزندانشان را با شیر مادر تغذیه می‌کنند توصیه نمی‌شود.</p>
      <p>
        <b>غذا یا مکمل‌های پروبیوتیک مصرف کنید</b>
      </p>
      <p>مواد پروبیوتیک با تولید اسید لاکتیک و اسیدهای چرب با زنجیره کوتاه به افزایش حرکات روده کمک کرده و حرکت مدفوع در روده را تسهیل می‌کند. ماست از جمله خوراکی‌هایی است که دارای مواد پروبیوتیک‌دار است.</p>
      <p>منبع: آنا</p>
      <p>انتهای پیام/</p>
    </article>
  </body>
</html>