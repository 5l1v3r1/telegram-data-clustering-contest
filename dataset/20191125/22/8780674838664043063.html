<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kollam/local-news/2019/11/26/kollam-goverment-driver-caught-for-carrying-waste-to-office.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T22:46:00+00:00"/>
    <meta property="og:title" content="മാലിന്യവും പേറി ഓഫിസിലേക്ക്; സർക്കാർ ഡ്രൈവർ വെട്ടിലായി"/>
    <meta property="og:description" content="കാക്കനാട്∙ വീട്ടിൽ നിന്നു 2 ചാക്ക് മാലിന്യവുമായി ജോലിക്കു വന്ന സർക്കാർ ഡ്രൈവർ വെട്ടിലായി. കലക്ടറേറ്റ് വളപ്പിൽ തള്ളിയ മാലിന്യത്തിൽ നിന്നു പൊലീസ്.Kollam News. കൊല്ലം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മാലിന്യവും പേറി ഓഫിസിലേക്ക്; സർക്കാർ ഡ്രൈവർ വെട്ടിലായി</h1>
      <address><time datetime="2019-11-25T22:46:00+00:00">25 Nov 2019, 22:46</time> by <a rel="author">മനോരമ ലേഖകൻ</a></address>
      <p>കാക്കനാട്∙ വീട്ടിൽ നിന്നു 2 ചാക്ക് മാലിന്യവുമായി ജോലിക്കു വന്ന സർക്കാർ ഡ്രൈവർ വെട്ടിലായി. കലക്ടറേറ്റ് വളപ്പിൽ തള്ളിയ മാലിന്യത്തിൽ നിന്നു പൊലീസ് മാതൃകയിൽ തെളിവു ശേഖരിച്ചു ‘പ്രതി’യെ കണ്ടെത്തുകയായിരുന്നു. ഡ്രൈവറിൽ നിന്നു പിഴ ഈടാക്കാൻ അഡീഷനൽ ജില്ലാ മജിസ്ട്രേട്ട് കെ.ചന്ദ്രശേഖരൻ നായർ ശുചിത്വ മിഷൻ കോ–ഓർഡിനേറ്റർക്കു നിർദേശം നൽകി. സംഭവം വിവാദമായതോടെ രണ്ടു ചാക്കു മാലിന്യവും ഡ്രൈവർ തിരികെ കൊണ്ടുപോയി. കലക്ടറേറ്റ് സുരക്ഷാ വിഭാഗം ചുമതലക്കാരനായ സാർജന്റ് ടി.എൻ.രാമചന്ദ്രനാണ്  ഇന്നലെ രാവിലെ വളപ്പിലെ പതിവു പരിശോധനയ്ക്കിടെ രണ്ടു ചാക്കു കണ്ടെത്തിയത്.</p>
      <p>തുറന്നു നോക്കിയപ്പോൾ നിറയെ അടുക്കള മാലിന്യം. ഒരു ചാക്കിൽ ഏതാനും പേപ്പർ കഷണങ്ങളും ഉണ്ടായിരുന്നു. ഇതു പരിശോധിച്ചപ്പോൾ സ്കൂൾ വിദ്യാർഥിനിയുടെ ഉത്തരക്കടലാസ് കിട്ടി. സ്കൂളിൽ വിളിച്ചു വിദ്യാർഥിനിയുടെ രക്ഷിതാവിന്റെ വിലാസം എടുത്തപ്പോൾ കലക്ടറേറ്റ് സമുച്ചയത്തിൽ തന്നെയുള്ള സർക്കാർ വകുപ്പിലെ ഡ്രൈവറാണ് പ്രതിയെന്നു കണ്ടെത്തി.</p>
      <p>കടലാസുകെട്ട് ഉൾപ്പെടെയുള്ള തെളിവു എഡിഎം മുമ്പാകെ സാർജന്റ് ഹാജരാക്കിയപ്പോഴാണ് പിഴ ഈടാക്കി താക്കീത് നൽകാൻ ശുചിത്വ മിഷനോടു നിർദേശിച്ചത്. പുറമേ നിന്നുള്ള മാലിന്യം കലക്ടറേറ്റ് വളപ്പിൽ തള്ളുന്നതു ശ്രദ്ധയിൽപെട്ടതോടെ ഏതാനും ദിവസങ്ങളായി നിരീക്ഷണം ഏർപ്പെടുത്തിയിരുന്നു. ഇവിടെ കൂടുതൽ ക്യാമറകൾ സ്ഥാപിക്കാൻ നിർദേശിച്ചിട്ടുണ്ട്. ജീവനക്കാർ മാലിന്യം തള്ളിയാൽ ഇനി പിഴയ്ക്കു പുറമേ അച്ചടക്ക നടപടിയും നേരിടേണ്ടി വരുമെന്ന് അധികൃതർ മുന്നറിയിപ്പു നൽകി.</p>
    </article>
  </body>
</html>