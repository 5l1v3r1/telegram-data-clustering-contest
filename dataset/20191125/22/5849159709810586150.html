<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/fraud-trust-owner-1-1-10610611.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T22:19:00+00:00"/>
    <meta property="og:title" content="నమ్మకంగా నటించి మోసం.."/>
    <meta property="og:description" content="వరంగల్ : బట్టల షాపులో పనిచేస్తూ యాజమానిని నమ్మించి రూ.63 లక్షల చోరీకి పాల్పడిన ఘటనలో ఇద్దరిని అరెస్ట్ చేసి, వారి నుంచి రూ.50.40 లక్షలను స్వాధీనం చేసుకున్నట్లు"/>
  </head>
  <body>
    <article>
      <h1>నమ్మకంగా నటించి మోసం..</h1>
      <address>
        <time datetime="2019-11-25T22:19:00+00:00">25 Nov 2019, 22:19</time>
      </address>
      <p>వరంగల్ : బట్టల షాపులో పనిచేస్తూ యాజమానిని నమ్మించి రూ.63 లక్షల చోరీకి పాల్పడిన ఘటనలో ఇద్దరిని అరెస్ట్ చేసి, వారి నుంచి రూ.50.40 లక్షలను స్వాధీనం చేసుకున్నట్లు వరంగల్ సీపీ విశ్వనాథరవీందర్ తెలిపారు. దీనికి సంబంధించిన వివరాలను వరంగల్‌లోని కమిషనరేట్ కార్యాలయంలో ఏర్పాటు చేసిన విలేకరుల సమావేశంలో వెల్లడించారు. <br/><br/>సీపీ కథనం ప్రకారం.. మధ్యప్రదేశ్‌కు చెందిన యాకూబ్ వరంగల్‌లో గుజరాత్ క్లాత్‌షోరూం పేరిట బట్టలషాపు ఏర్పాటు చేశారు. ఈ క్రమంలో తనకు నమ్మకస్తుడిగా ఉన్న మధ్యప్రదేశ్‌కు చెందిన అబ్ధుల్ వాహిద్‌ను షాపులో సేల్స్‌మెన్‌గా పెట్టుకున్నాడు. బట్టల వ్యాపారం ద్వారా వచ్చే ఆదాయాన్ని ఇంట్లో ట్రంకు బాక్సులో దాచిపెట్టేవాడు. <br/><br/>దీనిని గమనించిన అబ్దుల్‌వాహిద్ ఈ నెల 11న బట్టల షాపు యాజమాని యాకూబ్ వ్యాపార నిమిత్తం బెంగుళూరుకు వెళ్లడంతో ఇదే అదునుగా భావించాడు. వాహిద్ మధ్యప్రదేశ్‌లోని అసీంఖాన్‌కు ఫోన్‌చేసి 15వ తేదీన వరంగల్‌కు పిలిపించుకున్నాడు. అదేరోజు ఇద్దరు కలిసి ట్రంకు బాక్స్‌ను పగులగొట్టి అందులోని రూ.63 లక్షలను చోరీ చేశారు.<br/><br/>డబ్బులను కొద్ది మొత్తంలో పంచుకొని మిగితా డబ్బులను ఎల్లంబజార్‌లో రూమ్‌ను అద్దెకు తీసుకొని దాచిపెట్టారు. తిరిగి యాధావిధిగా యాకూబ్ బట్టలషాపు విధుల్లో మునిగిపోగా అసీంఖాన్ మధ్యప్రదేశ్‌కు వెళ్లిపోయాడు. చోరీ చేసిన డబ్బులో కొంత మొత్తాన్ని తన అన్న అర్షద్‌ఖాన్‌కు ఇచ్చాడు.<br/><br/>17న బెంగూళూరు నుంచి తిరిగొచ్చిన వస్త్రవ్యాపారి యాకూబ్ డబ్బులు చోరీకి గురైనట్లు గుర్తించి మట్టెవాడ పోలీస్‌స్టేషన్‌లో ఫిర్యాదు చేశాడు. దీనిపై దర్యాప్తు చేపట్టిన పోలీసులు సీసీ కెమెరాల ఆధారంగా నిందితులను గుర్తించారు. ఈ క్రమంలో వాహిద్, అసీంఖాన్‌ను అరెస్టు చేసి వారి నుంచి రూ.50 లక్షల 40 వేలను స్వాధీనం చేసుకున్నట్లు సీపీ విశ్వనాథ రవీందర్ తెలిపారు. ఈ కేసులో మరో నిందితుడు అర్షద్‌ఖాన్ పరారీలో ఉన్నట్లు ఆయన పేర్కొన్నారు.</p>
    </article>
  </body>
</html>