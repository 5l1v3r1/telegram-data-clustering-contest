<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561261/mitsotakis-anazita-prosopo-eureias-sunainesis-gia-proedro-tis-dimokratias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T22:24:07+00:00"/>
    <meta property="og:title" content="Μητσοτάκης: Αναζητά πρόσωπο ευρείας συναίνεσης για Πρόεδρο της Δημοκρατίας"/>
    <meta property="og:description" content="Τι ανέφεραν για το θέμα Μητσοτάκης και Τσίπρας"/>
  </head>
  <body>
    <article>
      <h1>Μητσοτάκης: Αναζητά πρόσωπο ευρείας συναίνεσης για Πρόεδρο της Δημοκρατίας</h1>
      <address>
        <time datetime="2019-11-25T22:24:07+00:00">25 Nov 2019, 22:24</time>
      </address>
      <p>
        <b>Τι ανέφεραν για το θέμα Μητσοτάκης και Τσίπρας</b>
      </p>
      <p>Ως «ένα ακόμη βήμα δημοκρατίας» χαρακτήρισε τη διαδικασία στη Βουλή για <a href="https://www.neakriti.gr/article/ellada-nea/1561234/sudagmatiki-anatheorisi-me-212-nai-uperpsifistike-i-psifos-ton-apodimon/">την αναθεώρηση του Συντάγματος </a>ο πρωθυπουργός Κυριάκος Μητσοτάκης.</p>
      <p>«Σήμερα ολοκληρώνεται μία διαδικασία που ξεκίνησε στη Βουλή πριν από έναν χρόνο και από αύριο η χώρα θα έχει ένα νέο Σύνταγμα, το Σύνταγμα του 2019 που θα φέρει τη σφραγίδα της σημερινής κοινοβουλευτικής πλειοψηφίας και που θα είναι προϊόν διακομματικής συναίνεσης, όπως το Σύνταγμα επιτάσσει», ανέφερε κατά την ομιλία του στη Βουλή.</p>
      <p>Ο Κυριάκος Μητσοτάκης από το βήμα της Βουλής, αναφερόμενος στη διάταξη του άρθρου 32 για την εκλογή του Προέδρου της Δημοκρατίας, έδωσε ένα στίγμα των απόψεων που έχει όσον αφορά το πρόσωπο που τελικά θα προτείνει για τον προεδρικό θώκο και ανέφερε ότι, παρά τη διάταξη που προτείνει η Νέα Δημοκρατία για εκλογή και με 151 βουλευτές, ο στόχος της θα είναι η πρόταση να αφορά σε πρόσωπο με ευρύτερη συναίνεση, άρα ένα υπερκομματικό πρόσωπο. Η σχετική φράση ήταν πως «ο τρόπος που προτείνουμε για την εκλογή Προέδρου της Δημοκρατίας δεν αναιρεί την πολιτική ευθύνη της εκάστοτε πλειοψηφίας για πρόταση προσώπου με ευρύτερη συναίνεση».</p>
      <p>Ως γνωστόν, η ΝΔ έχει προτείνει τη διεξαγωγή πέντε ψηφοφοριών για την εκλογή Προέδρου Δημοκρατίας, με τις ακόλουθες κατά σειρά πλειοψηφίες: 200, 200, 180, 151, σχετική πλειοψηφία.</p>
      <p>Η αναφορά αυτή του πρωθυπουργού πιθανόν βγάζει από το κάδρο των προτάσεων του πρόσωπα που έχουν αμιγώς κομματικό στίγμα ή προέρχονται ευθέως από την παράταξη της Νέας Δημοκρατίας και ανοίγει τη βεντάλια για πρόσωπα υπερκομματικά ή για πρόσωπα που προέρχονται από τον χώρο της ευρύτερης Αριστεράς.</p>
      <p>Αναφερόμενος στην πρόταση του ΣΥΡΙΖΑ που προβλέπει και εκλογή προέδρου από το λαό, ο κ. Μητσοτάκης ανέφερε ότι η αναθεώρηση του ΣΥΡΙΖΑ ήταν τόσο πρόχειρη ώστε δεν κατάφερε να αναθεωρήσει το άρθρο 30 που προβλέπει υποχρεωτική εκλογή από τη Βουλή.</p>
      <p>«Ήταν τόσο πρόχειρη η διάταξή σας, κ. Τσίπρα, για τον Πρόεδρο της Δημοκρατίας που δεν μεριμνήσατε να αναθεωρήσετε το άρθρο 30 που λέει αν ο Πρόεδρος εκλέγεται από τη Βουλή ή όχι. Η πρότασή μας είναι απλή και καθαρή, θα ισχύσει η υπάρχουσα διάταξη για τις πλειοψηφίες αφαιρουμένων όμως των εκλογών», είπε ο κ. Μητσοτάκης.</p>
      <p>Ο Αλέξης Τσίπρας επιτέθηκε με σφοδρότητα στον κ. Μητσοτάκη και τη σημερινή πλειοψηφία, για το όποιο πρόσωπο εκλεγεί στο μέλλον στη θέση του Προέδρου της Δημοκρατίας, και τον αποκάλεσε «ενεργούμενο της πλειοψηφίας ή της μειοψηφίας που τον εκλέγει», «κομματάρχη», «διοικητή ΔΕΚΟ», «κηπουρό του κόμματος». Είπε συγκεκριμένα ο κ. Τσίπρας:</p>
      <p>«Η Νέα Δημοκρατία προτείνει το αδιανόητο. Μέχρι πέντε ψηφοφορίες για την εκλογή Προέδρου. Στην πρώτη και τη δεύτερη θα απαιτούνται 200 βουλευτές. Στην τρίτη 180. Στην τέταρτη 151. Και στην τελευταία θα αρκεί η σχετική πλειοψηφία. Το αδιανόητο είναι ότι η Νέα Δημοκρατία προτείνει Πρόεδρο μειοψηφίας.</p>
      <p>Πρόεδρο τον οποίο θα έχει αποδοκιμάσει, είτε με καταψήφιση είτε με αποχή, η απόλυτη πλειοψηφία της Βουλής, δηλαδή Πρόεδρο (μονο)κομματικό. Ή μάλλον Πρόεδρο κομματάρχη». Και πρόσθεσε: «Θα μπορούσαν ποτέ να φανταστούν ο Κωνσταντίνος Καραμανλής και ο Κωνσταντίνος Τσάτσος, όταν έφτιαχναν το Σύνταγμα του 1975, ότι έχει θέση στο πολίτευμά μας Πρόεδρος μειοψηφίας;».</p>
      <p>Πηγή: <a href="https://www.iefimerida.gr/politiki/mitsotakis-prosopo-eyreias-synainesis-gia-ptd">iefimerida</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1561233/suriza-amihanos-kai-pali-pseudomenos-o-k-mitsotakis/"/>
      </related>
    </article>
  </body>
</html>