<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/tehnologije/evropa-zabelezila-najveci-rast-prodaje-pametnih-telefona/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T22:09:43+00:00"/>
    <meta property="og:title" content="Evropa zabeležila najveći rast prodaje pametnih telefona"/>
    <meta property="og:description" content="Najnoviji izveštaj analitičarske kompanije Canalys daje pregled tržišta pametnih telefona i tržišnog udela na istom sa jasnim fokusom na Evropu."/>
  </head>
  <body>
    <article>
      <h1>Evropa zabeležila najveći rast prodaje pametnih telefona</h1>
      <address><time datetime="2019-11-25T22:09:43+00:00">25 Nov 2019, 22:09</time> by <a rel="author">PC Press</a></address>
      <p>
        <b>Najnoviji izveštaj analitičarske kompanije Canalys daje pregled tržišta pametnih telefona i tržišnog udela na istom sa jasnim fokusom na Evropu.</b>
      </p>
      <p>Ukratko – Samsung je i dalje najzastupljeniji brend, i uspeo je da poveća svoj tržišni udeo na Starom Kontinentu. Južnokorejski gigant sada ima 30,4 odsto udela, sa rastom od 26 odsto na godišnjem nivou.</p>
      <p>Na drugom mestu je i dalje Huawei, koji je uprkos američkim sankcijama uspeo da proda više uređaja u trećem kvartalu nego u drugom – 11,6 miliona, naspram 8,5 miliona.</p>
      <p>, brojke su praktično identične u odnosu na prošlu godinu, tako da nije zabeležen nikakav rast u odnosu na isti period 2018. godine. Imajući u vidu okolnosti, u kompaniji su verovatno zadovoljni time što su uspeli da evropski udeo zadrže na 23,9 odsto, <a href="https://pcpress.rs/evropa-zabelezila-najveci-rast-prodaje-pametnih-telefona/?fbclid=IwAR1274efsxlj8eHgmcgs3f9cbrn3PeIpicMHbMLZISJ3MKyMXpup7Kg2WVs">prenosi PC Press.</a></p>
      <p>Treće mesto je rezervisano za američki Apple. Iako je prodao 9,8 miliona telefona, te brojke su manje u odnosu na isti period prošle godine, pa je tako zabeležen pad prodaje od 4 odsto. Dotle je četvrti na listi, kineski Xiaomi, zabeležio najveći procentualni rast na evropskom kontinentu.</p>
      <p>Xiaomi je porastao za čak 73 odsto u odnosu na isti period prošle godine, isporučivši čak 5,5 miliona uređaja. Tako je uspeo da pridobije tržišni udeo od 10,5 odsto. Glavni razlog za ovakav uspeh jeste veliko investiranje u ekspanziju u Evropi, koja je bila u velikom fokusu kompanije Xiaomi u proteklih godinu dana.</p>
      <p>Na petom mestu je HMD, vlasnik Nokia brenda, sa 0,9 miliona prodatih telefona i udelom od 1,8 odsto. To znači istovremeno da je u odnosu na prethodnu godinu zabeležen oad od 21 odsto.</p>
      <p>Evropa je u prilično povoljnom položaju i mnoge kineske kompanije se nadmeću da osvoje poverenje evropskih kupaca.</p>
      <p>Takođe, Evropa je važno tržište imajući u vidu da se tu najbolje prodaju telefoni srednje i više kategorije. Kako navode u kompaniji Canalys, u Evropi je još jedna specifičnost – prodaja telefona je praktično izdeljena pola/pola između klasičnih maloprodajnih kanala i telekomunikacionih operatera.</p>
      <p>To znači da Evropljani podjednako kupuju telefone u ponudi operatera i samostalno u maloprodajnim objektima, za razliku od drugih tržišta gde se kupovina uglavnom obavlja preko operatera.</p>
      <p>Očekuje se da će implementacija 5G tehnologija u narednom periodu dati dodatni podsticaj i omogućiti unapređenje prodaje. Naredne godine se očekuje pristizanje 5G pametnih telefona i u srednju klasu, tako da će biti i cenovno pristupačniji kupcima.</p>
      <h3>Povezani tekstovi:</h3>
    </article>
  </body>
</html>