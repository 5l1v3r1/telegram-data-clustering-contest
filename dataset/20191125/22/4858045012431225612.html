<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/autorizatia-de-securitate-la-incendiu-pentru-invatamantul-preuniversitar-nu-va-fi-data-de-aracip-ce-prevede-legea-promulgata-de-iohannis_1406717.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T22:19:20+00:00"/>
    <meta property="og:title" content="Autorizația de securitate la incendiu pentru învățământul preuniversitar NU va fi dată de ARACIP. Ce prevede legea promulgată de Iohannis"/>
    <meta property="og:description" content="Klaus Iohannis a promulgat o lege care introduce noi prevederi prin care Agenția Română de Asigurare a Calității în Învățământul..."/>
  </head>
  <body>
    <article>
      <h1>Autorizația de securitate la incendiu pentru învățământul preuniversitar NU va fi dată de ARACIP. Ce prevede legea promulgată de Iohannis</h1>
      <address><time datetime="2019-11-25T22:19:20+00:00">25 Nov 2019, 22:19</time> by <a rel="author">Maria Stan</a></address>
      <p>Klaus Iohannis a promulgat o lege care introduce noi prevederi prin care Agenția Română de Asigurare a Calității în Învățământul Preuniversitar (ARACIP) nu va verifica existența autorizație de securitate la incendiu pentru licee și școli, în vederea acreditării acestora.</p>
      <p>Autoritățile locale și proprietarii imobilelor în care se desfășoară activități de învățământ asigură obținerea autorizației de securitate la incendiu, conform legilor promulgate de președinte.</p>
      <p>Klaus Iohannis a semnat decretul de promulgare a Legii privind aprobarea OUG 75/2011 pentru modificarea și completarea Ordonanței de urgență a Guvernului 75/2005 privind asigurarea calității educației.</p>
      <p>Astfel, în ordonanța de urgență privind asigurarea calității educației, sunt introduse următoarele prevederi:</p>
      <p>"ARACIP realizează evaluarea externă în vederea autorizării provizorii/acreditării/menținerii acreditării în învățământul preuniversitar de stat fără verificarea existenței autorizației de securitate la incendiu și a autorizației sanitare de funcționare.</p>
      <p>Unitățile administrativ-teritoriale, în calitate de proprietari ai imobilelor din domeniul public local sau județean, după caz, au obligativitatea de a asigura obținerea și menținerea autorizației de securittate la incendiu și a autorizației sanitare de funcționare pentru unitățile de învățământ preuniversitar de stat sau componentele organizatorice ale acestora", potrivit legii promulgate de șeful statului.</p>
      <p>Președintele Iohannis a semnat, luni, și decretul pentru promulgarea Legii privind aprobarea OUG 23/2019 pentru completarea Legii educației naționale 1/2011, instituirea unor derogări și prorogarea unor termene.</p>
      <p>Legea aduce modificări în sensul introducerii unor noi alineate prin care autoritățile administrației locale și proprietarii imobilelor în care se desfășoară activități de învățământ au obligația să asigure obținerea și menținerea autorizației sanitare și de securitate la incendiu.</p>
      <p>Totodată, un alt alineat prevede: "În evaluarea capacității instituționale, criteriul «baza materială» nu cuprinde autorizația de securitate la incendiu", potrivit actului normativ promulgat de șeful statului.</p>
    </article>
  </body>
</html>