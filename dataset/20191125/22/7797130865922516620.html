<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546990/Vucic-Digitalizacija-doktorata.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T22:41:00+00:00"/>
    <meta property="og:title" content="Vučić: Predložiću da se digitalizuju svi doktorati, i Kiš optuživan za plagijat"/>
    <meta property="og:description" content="Predsednik Srbije Vučić izjavio je da će predložiti da se digitalizuju svi doktorati i magistarski radovi, pa da..."/>
  </head>
  <body>
    <article>
      <h1>Vučić: Predložiću da se digitalizuju svi doktorati, i Kiš optuživan za plagijat</h1>
      <address>
        <time datetime="2019-11-25T22:41:00+00:00">25 Nov 2019, 22:41</time>
      </address>
      <p>Predsednik Srbije Vučić izjavio je da će predložiti da se digitalizuju svi doktorati i magistarski radovi, pa da svaki čovek može da ih čita i opredeljuje se prema činjenicama, a ne da li mu je neko simpatičan.</p>
      <p>"Pitanje akademske čestitosti je važno, ja ću da predložim nešto, ne znam ko je za to nadležan, ali predložiću da država digitalizuje sve doktorate da svaki čovek može da uđe moze da uđe i da čita i doktorat Pajtića i Karapandže", rekao je Vučić za TV Hepi.</p>
      <p>On je rekao ministar finansija Siniša Mali sposoban čovek, a da su Srbi mnoge velike ljude proglašavali za plagijatore navodeći pisca Danila Kiša kao primer.</p>
      <p>"Iza Kiša su ostala samo velika dela", rekao je Vučić.</p>
      <p>Kazao je da ne želi da ukazuje nepoštovanje, čak ni prema onima koji donose političke odluke.</p>
      <h3>Protesti bez pretučenih i uhapšenih</h3>
      <p>Govoreći o protestima građana, Vučić je rekao da je u Srbiji moguće da "napadate policiju, <a href="http://rs.n1info.com/Vesti/a546912/Protest-Inicijative-Ne-davimo-beograd-ispred-Ministarstva.html"><b>stavljate lance na državne institucije</b></a>, ispisujete grafite kakve hoćete i organizujete nenajavljene proteste ne bi li izazvali sukobe", a da kako je rekao, "nemamo desetine pretučenih i stotine i hiljade uhapšenih kao u nekim drugim državama".</p>
      <p>"Ne smemo da zaboravimo sudbinu Ranka Panića koji je stradao 2008. godine u vreme Dragana Đilasa, Borisa Tadića, Borka Stefanovića, samo zato što je hteo da prošeta do RTS-a, što ovi danas rade svakodnevno", kazao je Vučić.</p>
      <h3>Oni koji govore o Krušiku razaraju državu</h3>
      <p>Vučić je izjavio da je cilj Srbije da proizvodi i izvozi oružje, kao i da po tom pitanju Srbija ima transparentije procedure od SAD i Rusije.</p>
      <p>"Da li će to oružje da se pojavi negde, naravno da hoće. Mi imamo transparentnije procedure nego Amerika i Rusija. Ako Rusija i SAD mogu da izvoze oružje Saudijskoj Arabiji što ne može i Srbija", rekao je Vučić.</p>
      <p>Kazao je da oni koji govore da Krušik posluje nezakonito razaraju državu zbog sitnih i ličnih interesa.</p>
      <h3>Ogromna regionalna obaveštajna aktivnost protiv Srbije</h3>
      <p>Govoreći o snimku na kojem se navodno vide kako ruski agent i srpski oficir nešto razmenjuju, kazao je da ne želi da govori kako je taj snimak nastao, ali da je video kakva je snažna ruska moć u sajber prostoru kada se takve stvari dogode.</p>
      <p>Rekao je i da Srbija mora da štiti svoje interese te da je to jedini razlog zbog koji je Ruse pitao "zašto" kada se taj snimak pojavio.</p>
      <p>Naveo je i da ga brine ogromna regionalna obaveštajna aktivnost koja se vodi protiv Srbije.</p>
      <h3>Prosečna plata od januara 510 evra</h3>
      <p>Vučić je rekao i da očekuje da u martu ili februaru naredne godine kada dobije podatke o visini plata za januar, očekuje da će prosečna plata od januara biti oko 510 evra.</p>
      <p>"U februaru i martu očekujemo podatke za januar i očekujemo prosečnu platu od 510 evra, jer tada kreće povećanje minimalca", rekao je.</p>
      <p>Dodao je da će mladim bračnim parovima ponuditi stanove za 400 evra kvadrat, kao i pomoć za škole, vrtiće.</p>
      <h3>Više rođenih beba</h3>
      <p>Izrazio je zadovoljstvo što je Srbija jedina zemlja u regionu koja je u prvih devet meseci imala bolju stopu nataliteta nego 2018. godine i najavio da će država za rođenje prvog deteta isplaćivati pomoć u iznosu od 2.500 do 3.000 evra.</p>
      <p>"U prvih devet meseci broj rođene dece veći je za 612. U Albaniji je u istom periodu rođeno 1.864 dece manje nego prošle godine, u Hrvatskoj 797 manje, u Mađarskoj i pored fantastičnih programa koje imaju i od kojih smo preuzeli deo, rođeno je 1.097 dece manje. U Bugarskoj je rođeno 431 dete manje i oni su u značajno težoj situaciji nego Srbija, u Severnoj Makedoniji 1.153 a u Rumuniji čak 9.429 dece manje zbog ogromnog odliva stanovništva jer imaju 4,5 miliona ljudi u dijaspori", rekao je Vučić.</p>
    </article>
  </body>
</html>