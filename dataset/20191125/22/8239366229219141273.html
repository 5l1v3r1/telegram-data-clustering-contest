<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/lvivoblenergo_gotuytes_vidpovidaty_za_urazhennya_lyudey_elektrostrumom_331651.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T22:26:00+00:00"/>
    <meta property="og:title" content="Львівобленерго: Готуйтесь відповідати за ураження людей електрострумом"/>
    <meta property="og:description" content="Необрізані гілки дерев під лініями електропередачі біля приватних будинків можуть призвести до серйозного лиха — обриву проводу, а це загроза ураження електричним струмом людей. Про це нагадають у прес-службі ПрАТ «Львівобленерго»."/>
  </head>
  <body>
    <article>
      <h1>Львівобленерго: Готуйтесь відповідати за ураження людей електрострумом</h1>
      <h2>Необрізані гілки дерев під лініями електропередачі біля приватних будинків можуть призвести до серйозного лиха — обриву проводу, а це загроза ураження електричним струмом людей. Про це нагадають у прес-службі ПрАТ «Львівобленерго».</h2>
      <address>
        <time datetime="2019-11-25T22:26:00+00:00">25 Nov 2019, 22:26</time>
      </address>
      <figure>
        <img src="https://galinfo.com.ua/media/gallery/intxt/v/p/vpaloderevolviv.jpg"/>
        <figcaption>У Львові впало дерево: Фото Львівелектротранс</figcaption>
      </figure>
      <p>Окрім цього, чийсь улюблений горіх чи яблуня біля електродротів часто спричиняє відключення лінії та відсутність електропостачання.<br/>Так, більшість відключень під час негоди стаються саме через падіння гілок дерев на проводи. Аби уникнути цих небезпек потрібно не садити дерева під лініями електропередач та вчасно обрізати гілки дерев, які уже ростуть.</p>
      <p>Відповідно до законодавства догляд за зеленими насадженнями повинні проводити власники земельної ділянки, на які вони ростуть. Якщо це землі загального користування — то це прерогатива органів місцевого самоврядування. Також під повітряними лініями електропередач заборонено насаджувати дерева, які ростуть на висоту більше 4 метрів.</p>
      <p>Вимог закону дотримуються далеко не всі власники земельних ділянок, тож енергетики змушені обрізати гілки дерев поблизу електроліній напругою 10 кВ та 0,4 кВ для уникнення аварійних ситуацій. Адже про обрізку гілок біля електромереж мешканці згадують лише тоді, коли зникає світло, а в гіршому випадку, коли обривається лінія. От тоді вже не до жартів, адже питання постає між життям і смертю. Відтак, замість того, щоб виконувати інші важливі ремонтні роботи, працівникам ПрАТ “Львівобленерго” доводиться багато свого робочого часу витрачати на розчистку трас повітряних ліній електропередачі, таким чином рятуючи життя людей.</p>
      <p>Вважаємо, що обрізування гілок дерев поблизу ліній електропередач це є спільна задача працівників ПрАТ «Львівобленерго», жителів та органів місцевого самоврядування. Закликаємо мешканців Львівщини перевірити свої дерева, якщо на Вашому обійсті чи ділянці проходить лінія електропередачі.<br/>Гілки треба терміново обрізати, якщо вони наблизилися до лінії 0,4 кВ ближче, ніж на 2 метрів.<br/>Спільно з місцевою владою зверніться в район електромереж із заявою, аби працівники ПрАТ “Львівобленерго” вимкнули лінію від напруги та Ви безпечно обрізали власні дерева та гілки, які загрожують падінням на електромережі. Таким чином у Ваших домівках буде світло і Ви захистите себе та своїх близьких від небезпеки ураження електричним струмом.</p>
    </article>
  </body>
</html>