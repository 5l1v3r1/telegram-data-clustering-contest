<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013603/%D8%A2%D9%86%D9%87%D8%A7-%D8%A7%D8%B2-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C-%D9%88-%D8%A7%DB%8C%D8%B1%D8%A7%D9%86%DB%8C-%D9%87%D8%B1%D8%A7%D8%B3-%D8%AF%D8%A7%D8%B1%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T22:20:00+00:00"/>
    <meta property="og:title" content="آنها از اینترنت ملی و ایرانی هراس دارند!"/>
    <meta property="og:description" content="از وقتی پیام‌رسان‌ها و وب سایت‌های داخلی تاسیس و ترویج شدند، این روند شروع شد و مقصد هم مشخص بود، یک اینترنت تماما ایرانی که بتواند همه روابط مردم را انجام دهد."/>
  </head>
  <body>
    <article>
      <h1>آنها از اینترنت ملی و ایرانی هراس دارند!</h1>
      <address>
        <time datetime="2019-11-25T22:20:00+00:00">25 Nov 2019, 22:20</time>
      </address>
      <p>
        <i>از وقتی پیام‌رسان‌ها و وب سایت‌های داخلی تاسیس و ترویج شدند، این روند شروع شد و مقصد هم مشخص بود، یک اینترنت تماما ایرانی که بتواند همه روابط مردم را انجام دهد.</i>
      </p>
      <p>به گزارش مشرق، پس از تبلیغات شدید و غیرمعمول شبکه رسانه‌های زنجیره‌ای در خارج کشور درباره آنچه محدودیت‌های اینترنتی ایران می‌خواندند که تقریبا به تیتر و خبر و گزارش اول این رسانه‌ها بدل شد، اینک به تدریج دم خروس بیرون افتاده و مقصود آنها از این ‌اشک تمساح که ظاهرا برای آزادی اینترنت می‌ریزند، روشن‌تر می‌شود.</p>
      <blockquote>بیشتر بخوانید:<br/><a href="https://www.mashreghnews.ir/news/1013573/%D8%B7%DB%8C%D9%81-%D9%87%D8%A7%DB%8C-%D9%85%D8%AE%D8%AA%D9%84%D9%81-%D8%AF%D8%A7%D8%AE%D9%84%DB%8C-%D8%AF%D8%B1-%D8%AA%D9%88%D8%B1-%D8%A2%D9%85%D8%AF%D9%86%DB%8C%D9%88%D8%B2-%D8%A7%D9%81%D8%AA%D8%A7%D8%AF%D9%87-%D8%A7%D9%86%D8%AF">طیف‌های مختلف داخلی در تور آمدنیوز افتاده‌اند</a></blockquote>
      <p>در این جهت رادیو فردا وابسته به آژانس اطلاعات مرکزی آمریکا (CIA) مصاحبه‌ای با کارشناس اینترنت خود انجام داده که در این مصاحبه کارشناس یاد شده نه از آنچه محدودیت اینترنت در ایران نامیده، ناراحت و عصبانی است بلکه مانند اربابان خود، از تکامل و گسترش اینترنت ملی و بومی و استقلال آن از شبکه جهانی وابسته به آمریکا و موسسات صهیونیستی شاکی و خشمگین است!  این کارشناس بر این باور است که روند ملی و بومی شدن اینترنت در ایران سال‌هاست که شروع شده و خصوصا طی دو سال گذشته با به‌وجود آمدن پیام‌رسان‌های داخلی و گرایش کاربران به سوی این پیام‌رسان‌ها به دلیل کارآیی و عملکرد مثبت آنها در زمینه‌های مختلف امور بانکی و اخبار اجتماعی و ارتباطات اقتصادی، این روند شدت یافته است.</p>
      <p>او می‌گوید: «از وقتی پیام‌رسان‌ها و وب سایت‌های داخلی تاسیس و ترویج شدند، این روند شروع شد و مقصد هم مشخص بود، یک اینترنت تماما ایرانی که بتواند همه روابط مردم را انجام دهد»</p>
      <p>کارشناس یاد شده درباره خطرات این نوع اینترنت ملی برای غرب می‌گوید: «... متخصصان ایرانی، سیاستی را پیش بردند که اساسش، بومی‌سازی اینترنت در ایران است. در اوایل که پیام‌رسان‌های داخلی به بازار آمده بودند، بسیاری از ما آنها را جدی نگرفته و مسخره کردند و گفتند مثلا دو میلیون عضو برای این پیام‌رسان یا سه میلیون برای آن یکی، تاثیر چندانی در روند کلی اینترنت ما ندارد. درصورتی که امروز می‌بینید، سرویس‌های بانکی، سرویس‌های موسسات و سازمان‌های دولتی و... توسط همین پیام‌رسان‌های داخلی انجام می‌شود و مردم به طرف آنها گرایش پیدا کرده‌اند... آنها با ایجاد نقشه‌خوان‌های داخلی مردم را از نمونه‌های خارجی همچون «گوگل مپ» و «ویز»، بی‌نیاز کردند. حتی به تدریج به مرحله‌ای می‌رسیم که بازی‌های آنلاین را در وب‌سایت‌های ایرانی، خیلی سریعتر و با کیفیت بهتری می‌توان انجام داد...» کارشناس شبکه رادیو فردا می‌گوید برای اطلاع از پیشرفت اینترنت در ایران، پروژه‌های اندروید و گوشی‌های ایرانی را دنبال کنید، پروژه سیم‌کارت‌های کودکان و نوجوانان را دنبال کنید.او اضافه می‌کند:</p>
      <p>«این مدل هیچ شباهتی به آنچه در چین یا کره شمالی و یا روسیه اجرا شد، ندارد. این اینترنتی که در ایران اجرا می‌شود، به تمام معنا ایرانی است و بیانگر تفاوت‌های فرهنگی و سیاسی ایران با همان کشورها و دیگر ممالک هم خواهد بود.» رادیو فردا و کارشناسانش درحالی از کنترل اینترنت ملی و ایرانی توسط دولت ابراز نگرانی می‌کنند که تشت رسوایی استفاده ابزاری سرویس‌های جاسوسی غرب و به خصوص آمریکا و اسرائیل از شبکه جهانی اینترنت سال‌هاست بر زمین افتاده. علاوه‌بر افشاگری‌های کارشناسان سابق سازمان سیا همچون «اسنودن» درباره کنترل تمامی داده‌های سایبری جهان توسط این سازمان جاسوسی و تروریستی، افشای فروش اطلاعات کاربران فیس‌بوک به شرکت‌های حامی ترامپ، اعلام مدیر تلگرام مبنی بر استفاده جاسوسی از واتس‌آپ، رسوایی کنترل ایمیل‌های رهبران سیاسی جهان همچون مرکل و کلینتون توسط سرویس جاسوسی آمریکا، برداشت اطلاعات شخصی کاربران فیس‌بوک و توییتر توسط سرویس جاسوسی اسرائیل و... تنها مثال‌های اندکی از حاکمیت نظام سلطه جهانی بر شبکه به اصطلاح جهانی اینترنت است و از همین روی بسیاری کشورها مانند چین و روسیه و حتی ژاپن و کره جنوبی برای در امان ماندن از این دزدی و راهزنی اطلاعاتی به اینترنت ملی و بومی روی آوردند که از آن جمله متخصصان ایرانی نیز سالیان متمادی در این زمینه کار کرده و به نتایجی نیز دست یافته‌اند.</p>
      <p>منبع: کیهان</p>
    </article>
  </body>
</html>