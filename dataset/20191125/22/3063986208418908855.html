<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843494"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T22:15:00+00:00"/>
    <meta property="og:title" content="তারানগর গণহত্যা দিবস পালিত"/>
    <meta property="og:description" content="কেরানীগঞ্জের তারানগর ইউনিয়নে ২৫ নভেম্বর গণহত্যা দিবস পালন করা হয়েছে। দিবসটি উপলক্ষে সোমবার তারানগরে স্মরণসভা আয়োজন করা হয়। সেখানে বুড়িগঙ্গা'৭১ নামে একটি প্রামাণ্য চিত্র প্রদর্শন করা হয়। মুক্তিযুদ্ধে কেরানীগঞ্জ এলাকার প্রতিরোধ যুদ্ধ ও তারানগর এলাকার গণহত্যার স্মরণে সোমবার বিকেলে ভাওয়াল মনোহরি স্কুল মাঠে এক অনুষ্ঠানের আয়োজন করা হয়। এতে সভাপতিত্ব করেন কেরানীগঞ্জ  উপজেলা চেয়ারম্যান শাহীন আহমেদ। প্রধান অতিথি ছিলেন  মুক্তিযুদ্ধে ঢাকা উত্তরের কমান্ডার বীর মুক্তিযোদ্ধা নাসির উদ্দিন ইউসুফ বাচ্চু। বিশেষ অতিথি হিসাবে উপস্থিত ছিলেন মুক্তিযুদ্ধ যাদুঘরের ট্রাষ্টি মফিদুল হক, বুড়িগঙ্গা'৭১ প্রামাণ্য চিত্রের পরিচালক এনায়েত করিম বাবুল, ফেডারেল সাংবাদিক ইউনিয়নের সাবেক মহাসচিব আব্দুল জলিল, তারানগর ইউনিয়ন পরিষদের চেয়ারম্যান মোশারফ হোসেন ফারুকসহ মুক্তিযোদ্ধা ও শহীদ পরিবারের সদস্যরা। পরিচালক এনায়েত করিম বাবুল বলেন, 'মুক্তিযুদ্ধের সময় কেরানীগঞ্জবাসীর ত্যাগ ও ভূমিকা অনেক। কেরানীগঞ্জ থেকে মুক্তিযুদ্ধের সময় সর্বপ্রথম গেরিলা যুদ্ধ শুরু হয়। মোস্তফা মহসীন মন্টু ও নাসির উদ্দিন ইউসুফ বাচ্চুর নেতৃত্বে হানাদার বাহিনীর উপর হামলা হয়। প্রতিরোধ…"/>
  </head>
  <body>
    <article>
      <h1>তারানগর গণহত্যা দিবস পালিত</h1>
      <address><time datetime="2019-11-25T22:15:00+00:00">25 Nov 2019, 22:15</time> by <a rel="author">কেরানীগঞ্জ (ঢাকা) প্রতিনিধি</a></address>
      <p>কেরানীগঞ্জের তারানগর ইউনিয়নে ২৫ নভেম্বর গণহত্যা দিবস পালন করা হয়েছে। দিবসটি উপলক্ষে সোমবার তারানগরে স্মরণসভা আয়োজন করা হয়। সেখানে বুড়িগঙ্গা'৭১ নামে একটি প্রামাণ্য চিত্র প্রদর্শন করা হয়।</p>
      <p>মুক্তিযুদ্ধে কেরানীগঞ্জ এলাকার প্রতিরোধ যুদ্ধ ও তারানগর এলাকার গণহত্যার স্মরণে সোমবার বিকেলে ভাওয়াল মনোহরি স্কুল মাঠে এক অনুষ্ঠানের আয়োজন করা হয়। এতে সভাপতিত্ব করেন কেরানীগঞ্জ  উপজেলা চেয়ারম্যান শাহীন আহমেদ। প্রধান অতিথি ছিলেন  মুক্তিযুদ্ধে ঢাকা উত্তরের কমান্ডার বীর মুক্তিযোদ্ধা নাসির উদ্দিন ইউসুফ বাচ্চু। বিশেষ অতিথি হিসাবে উপস্থিত ছিলেন মুক্তিযুদ্ধ যাদুঘরের ট্রাষ্টি মফিদুল হক, বুড়িগঙ্গা'৭১ প্রামাণ্য চিত্রের পরিচালক এনায়েত করিম বাবুল, ফেডারেল সাংবাদিক ইউনিয়নের সাবেক মহাসচিব আব্দুল জলিল, তারানগর ইউনিয়ন পরিষদের চেয়ারম্যান মোশারফ হোসেন ফারুকসহ মুক্তিযোদ্ধা ও শহীদ পরিবারের সদস্যরা।</p>
      <p>পরিচালক এনায়েত করিম বাবুল বলেন, 'মুক্তিযুদ্ধের সময় কেরানীগঞ্জবাসীর ত্যাগ ও ভূমিকা অনেক। কেরানীগঞ্জ থেকে মুক্তিযুদ্ধের সময় সর্বপ্রথম গেরিলা যুদ্ধ শুরু হয়। মোস্তফা মহসীন মন্টু ও নাসির উদ্দিন ইউসুফ বাচ্চুর নেতৃত্বে হানাদার বাহিনীর উপর হামলা হয়। প্রতিরোধ যুদ্ধে কেরানীগঞ্জবাসীর অনেক অবদান ও ত্যাগ রয়েছে। মূলত ২ ঘন্টার প্রামাণ্য চিত্রে মুক্তিযুদ্ধের সময় কেরানীগঞ্জবাসীর ভূমিকা ও ত্যাগ তুলে ধরা হয়েছে।'</p>
      <p>মুক্তিযুদ্ধ যাদুঘরের ট্রাষ্টি মফিদুল হক বলেন, 'বর্তমান সময়ের অনেক ছেলে মেয়ে মুক্তিযুদ্ধের ইতিহাস সঠিকভাবে জানে না। তাদের জন্য কাজ করা উচিত। অন্তত কেরানীগঞ্জের প্রতিটি স্কুলে যদি প্রামান্য চিত্রটি প্রদর্শনের ব্যবস্থা করা হয় তাতে ছেলে মেয়েরা সঠিক ইতিহাস জানবে।'</p>
      <p>তারানগর গণহত্যা দিবস উপলক্ষে স্থানীয় মসজিদ ও মাদ্রাসায় বিশেষ দোয়ার আয়োজন করা হয়।  কাঙ্গালী ভোজের আয়োজন করে বিভিন্ন সামাজিক প্রতিষ্ঠান।</p>
    </article>
  </body>
</html>