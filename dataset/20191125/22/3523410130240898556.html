<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642048/%D8%A7%DB%8C%D8%B1%D8%A7%D9%86-%D8%A7%D8%B2-%DA%A9%D8%B1%DB%8C%D8%AF%D9%88%D8%B1-%D8%B1%DB%8C%D9%84%DB%8C-%D8%B1%D8%A7%D9%87-%D8%A7%D8%A8%D8%B1%DB%8C%D8%B4%D9%85-%D8%AD%D8%B0%D9%81-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:04:00+00:00"/>
    <meta property="og:title" content="ایران از کریدور ریلی راه ابریشم حذف نشده است"/>
    <meta property="og:description" content="مدیرعامل شرکت راه آهن گفت: ایران در کریدور ریلی جنوبی راه ابریشم حضور دارد که از آسیای میانه به ایران، ترکیه و سپس اروپا تردد می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/642048/%D8%A7%DB%8C%D8%B1%D8%A7%D9%86-%D8%A7%D8%B2-%DA%A9%D8%B1%DB%8C%D8%AF%D9%88%D8%B1-%D8%B1%DB%8C%D9%84%DB%8C-%D8%B1%D8%A7%D9%87-%D8%A7%D8%A8%D8%B1%DB%8C%D8%B4%D9%85-%D8%AD%D8%B0%D9%81-%D9%86%D8%B4%D8%AF%D9%87-%D8%A7%D8%B3%D8%AA">ایران از کریدور ریلی راه ابریشم حذف نشده است</a>
      </h1>
      <h2>مدیرعامل شرکت راه آهن گفت: ایران در کریدور ریلی جنوبی راه ابریشم حضور دارد که از آسیای میانه به ایران، ترکیه و سپس اروپا تردد می‌کند.</h2>
      <address><time datetime="2019-11-25T22:04:00+00:00">25 Nov 2019, 22:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سعید رسولی درباره <b>کریدور ریلی چین</b> به اروپا و سهم ایران از<b> بازار</b> این کریدور در حمل کالا اظهار داشت: جریان بار از چین به اروپا به طور دائم وجود دارد که از کشورهای CIS ایران و ترکیه عبور می کند که به راه ابریشم مشهور است.</p>
      <p>وی افزود: این کریدور در دو مسیر شمال دریای خزر و جنوب آن طراحی شده که در حال اجراست؛ مسیر شمالی آن از قزاقستان به جمهوری آذربایجان، گرجستان و ترکیه عبور می کند. این کریدور را باید کریدور شمالی دریای خزر بدانیم، که ارتباطی به کریدور جنوبی آن ندارد اما برخی رسانه ها نقشه کریدور شمالی دریای خزر را منتشر کرده و اعلام کرده اند که ایران از کریدور راه ابریشم حذف شد که این ادعا صحت ندارد.</p>
      <p>معاون وزیر راه و شهرسازی ادامه داد: کریدور ریلی که ماه جاری در آنکارا با ترکیه سند آن را به امضا رساندیم، به مسیری شامل چین، قزاقستان، ازبکستان، ترکمنستان، ایران و ترکیه و نهایتا به سمت اروپا است که همان کریدور ریلی راه ابریشم است که از جنوب دریای خزر تردد می کند. بنابراین در کریدور راه ابریشم هستیم و حذف نشده ایم.</p>
      <p>وی تأکید کرد: سند حضور ایران در این سند به امضا رسیده و تعرفه یکسان برای صاحبان باری که کالای آنها از این کریدور تردد می کند، تعیین شده است. همه کشورهای عضو تعهد داده اند که برای عبور دادن بار از این کریدور تلاش کنند.</p>
      <p>مدیرعامل شرکت راه آهن جمهوری اسلامی ایران تصریح کرد: حجم باری که از این کریدور عبور می کند به قدری زیاد است که بسته به همت ما دارد که جه میزان از این بار را بتوانیم جذب کنیم بنابراین بار اندکی از این کریدور ریلی تردد نمی کند که رقابت سختی میان کشورهای عضو برای جذب بار صورت بگیرد.</p>
      <p>رسولی یادآور شد: کشورهای عضو کریدور ریلی جنوبی راه ابریشم باید با توافق بر روی تعرفه تردد کالا و همچنین تعرفه های گمرکی، به روان سازی عبور کالا کمک کنند و نیازی به رقابت با سایر کریدورها ندارند تا بتوانند بار جذب کنند چون چشمه بار آن وجود دارد.</p>
      <p>وی خاطرنشان کرد: با توجه به اینکه مسیر کریدور ریلی جنوبی راه ابریشم که از ایران عبور می کند، مانند مسیر شمالی آن سردسیر نیست، تمایل صاحبان بار و کالا برای عبور مداوم بار از آن بیشتر از مسیر شمالی آن است مسیر ریلی ایران برای عبور بارهای چین به اروپا، مسیری کاملا امن، مناسب، نزدیکتر از مسیر شمال با تعرفه یکسان با سایر کشورهای عضو کریدور است و از سوی صاحبان بار برای عبور کالا از آن استقبال شده است. ارتباطات سیاسی ما با کشورهای عضو نیز بسیار مناسب است. تفاهم نامه های دو و چند چانبه نیز با این کشورها به امضا رسانده ایم.</p>
    </article>
  </body>
</html>