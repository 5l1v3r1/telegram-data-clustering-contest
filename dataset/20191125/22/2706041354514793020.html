<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221089/olympiada-zrejme-opat-bez-ruska-wada-ziada-az-stvorrocny-distanc-za-falsovanie-dat"/>
    <meta property="og:site_name" content="Športky.sk"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Olympiáda zrejme opäť bez Ruska! WADA žiada až štvorročný dištanc za falšovanie dát"/>
    <meta property="og:description" content="MONTREAL - Kontrolná komisia Svetovej antidopingovej agentúry (WADA) žiada pre Rusko a jeho športovcov štvorročný dištanc za manipuláciu a falšovanie dát z moskovského antidopingového laboratória. ..."/>
  </head>
  <body>
    <article>
      <h1>Olympiáda zrejme opäť bez Ruska! WADA žiada až štvorročný dištanc za falšovanie dát</h1>
      <address>
        <time datetime="2019-11-25T22:00:00+00:00">25 Nov 2019, 22:00</time>
      </address>
      <p>MONTREAL - Kontrolná komisia Svetovej antidopingovej agentúry (WADA) žiada pre Rusko a jeho športovcov štvorročný dištanc za manipuláciu a falšovanie dát z moskovského antidopingového laboratória. Komisia svoj návrh zdôvodnila v 26-stranovej správe.</p>
      <p>Jej šéf Jonathan Taylor pre nemeckú televíziu ARD uviedol, že očakáva potvrdenie návrhu sankcií na základe predložených dôkazov. Definitíva má padnúť 9. decembra na zasadnutí exekutívy WADA v Paríži. Niektorí ruskí športovci by podľa návrhu komisie, ktorá má na starosti kontrolu dodržiavanie predpisov, mohli štartovať na budúcoročných olympijských hrách v Tokiu i na ZOH 2022 v Pekingu iba pod neutrálnou vlajkou a iba ak splnia predpísané antidopingové podmienky. Informovali o tom agentúry AFP a SID.</p>
      <p>Pre Rusko by zároveň platil zákaz usporiadať akékoľvek vrcholné športové podujatie na obdobie štyroch rokov. Petrohrad by preto mal vypadnúť z menoslovu dejísk futbalových ME 2020 a ohrozená by bola aj účasť reprezentácie Ruska na tomto šampionáte. Petrohrad mal hostiť štyri zápasy, podľa agentúry AP by sa mohli odohrať v Štokholme. UEFA by musela určiť aj nový štadión pre finále Ligy majstrov 2021, ktoré malo byť rovnako v Petrohrade. Na medzinárodné športové podujatia by mali štyri roky zákaz vstupu aj ruskí funkcionári.</p>
      <p>Dáta, ktoré získala WADA z moskovského laboratória, obsahovali údajne až tisíce zmien. Pozitívne dopingové nálezy tak mohli byť odstránené. Sprístupnenie dát bolo jednou z podmienok WADA pre opätovné začlenenie Ruskej antidopingovej agentúry (RUSADA) do celosvetovej organizácie. Rusi ich poskytnutie viackrát odložili, napokon však stihli termín a WADA ich prijala späť. Po analýze však kompetentní odhalili nezrovnalosti, posledné zmeny údajov v dátach mali nastať v decembri minulého a v januári tohto roka.</p>
      <footer><b>Zdroj:</b> TASR<br/><b>Foto:</b> TASR/AP/Christophe Bott</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220837/rusky-sport-sa-zmieta-v-masivnych-skandaloch-klucovy-datum-sa-blizi-iaaf-zvazuje-uplny-zakaz"/>
        <a href="https://sportky.zoznam.sk/c/220565/rusky-narod-ako-na-zeravych-ihlach-moskva-stoji-na-spickach-klucovy-datum-sa-blizi"/>
        <a href="https://sportky.zoznam.sk/c/219331/proti-dopingu-treba-bojovat-vsetkymi-sposobmi-olympijsky-vybor-podnikol-dalsi-krok"/>
        <a href="https://sportky.zoznam.sk/c/218745/dopingovy-skandal-sa-blizi-ku-koncu-wada-chce-definitivne-rozhodnut-ci-rusi-manipulovali-data"/>
      </related>
    </article>
  </body>
</html>