<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_26/sacha-baron-cohen-se-fosse-esistito-anni-30-facebook-avrebbe-permesso-hitler-postare-spot-2dc53f0c-1025-11ea-8237-5100dbaddf11.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Sacha Baron Cohen: «Se fosse esistito negli Anni 30, Facebook avrebbe permesso a Hitler di postare spot»"/>
    <meta property="og:description" content="Il comico britannico, creatore di Borat e Ali G, punta il dito contro i giganti della Rete. Soprattutto contro Facebook. La risposta del social: «Odio e incitazione alla violenza sono vietati sulla nostra piattaforma»"/>
  </head>
  <body>
    <article>
      <h1>Sacha Baron Cohen: «Se fosse esistito negli Anni 30, Facebook avrebbe permesso a Hitler di postare spot»</h1>
      <h2>Il comico britannico, creatore di Borat e Ali G, punta il dito contro i giganti della Rete. Soprattutto contro Facebook. La risposta del social: «Odio e incitazione alla violenza sono vietati sulla nostra piattaforma»</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Chiara Severgnini</a></address>
      <p>Sacha Baron Cohen contro i giganti della Rete. Il comico e produttore britannico ha pronunciato un discorso di fuoco a New York, in cui accusa Google, Facebook e Twitter di rendere il mondo un posto peggiore. Come? <a href="https://www.corriere.it/sette/18_maggio_17/privacy-fake-news-f4a31f06-5869-11e8-9f2b-7afb418fb0c0.shtml">Capitalizzando sugli istinti più bassi delle persone</a> («i loro algoritmi gonfiano deliberatamente storie (...) che rafforzano indignazione e paura»), confondendo verità e menzogne («su Internet Breitbart sembra legittimo quanto la BBC»), facilitando la crescita di complottismi e violenza («grazie ai social media (...) è più facile per un Paese come il Myanmar portare avanti un genocidio contro i Rohingya»). La stoccata sulle <a href="https://www.corriere.it/tecnologia/19_ottobre_31/aaron-sorkin-attacca-zuckerberg-spot-politici-lui-risponde-citando-suo-film-de49815a-fc23-11e9-9c72-2ef647a878f6.shtml">inserzioni politiche </a>è incentrata su Facebook, ma il creatore di Borat non risparmia nessuno (neanche<a href="https://www.corriere.it/tecnologia/19_ottobre_26/taglio-capelli-mark-zuckerberg-ispirato-imperatore-augusto-51f6382a-f7f9-11e9-a2fc-5cf2f6fbb505.shtml"> il taglio di capelli di Mark Zuckerberg</a>, cui dedica un breve, esilarante passaggio).</p>
      <p>Baron Cohen ha pronunciato il suo discorso dopo aver ritirato l’International Leadership Award della Anti-Defamation League (un’ong ebraica che combatte il razzismo e antisemitismo). Per una volta, non ha vestito i panni di uno dei suoi popolarissimi (e urticanti) personaggi, ma ha parlato in prima persona (o, come ha detto lui, «interpretando il mio personaggio meno popolare, cioè Sacha Baron Cohen»). Dopo aver raccontato il suo impegno contro intolleranza e fanatismo, che ha cercato di combattere anche con la sua comicità, l’attore ha spiegato i motivi per cui, <b>secondo lui, oggi «la democrazia (...) è in ritirata»</b>: «Io sono solo un comico, non uno studioso, ma una cosa mi è chiara: tutto questo odio, tutta questa violenza, sono agevolati da una manciata di società della Rete che rappresentano la più grande macchina di propaganda della storia».</p>
      <h4>Il nodo delle inserzioni politiche</h4>
      <p>Il culmine si raggiunge quando Baron Cohen tocca un tema di attualità: le inserzioni politiche a pagamento. «<a href="https://www.corriere.it/tecnologia/19_ottobre_30/twitter-elimina-pubblicita-politica-tutto-mondo-fondatore-dorsey-ci-sono-troppi-rischi-2e49ad20-fb51-11e9-b1c6-a381abba5d9f.shtml">Twitter le ha bandite</a>, alla fine. <a href="https://www.corriere.it/tecnologia/19_novembre_21/elezioni-usa-stretta-google-youtube-pubblicita-politici-cb029856-0c3c-11ea-89cc-e514bdace0f8.shtml">Google sta mettendo a punto dei cambiamenti</a>», riassume il comico. <a href="https://www.corriere.it/esteri/19_ottobre_13/zuckerberg-appoggia-trump-warren-sfida-una-fake-news-f9887140-edfc-11e9-81e9-dd3f6712b5e2.shtml">Facebook, però, ha una posizione diversa,</a> peraltro <a href="https://www.corriere.it/tecnologia/19_ottobre_31/aaron-sorkin-attacca-zuckerberg-spot-politici-lui-risponde-citando-suo-film-de49815a-fc23-11e9-9c72-2ef647a878f6.shtml">difesa strenuamente da Mark Zuckerberg </a>in tempi recenti: «Se paghi, (Facebook, ndr) pubblicherebbe qualsiasi inserzione “politica”, anche se è falsa. E ti aiuterà perfino a micro-targettizzarla per ottenere il massimo effetto». Risultato? «Se Facebook fosse esistito negli Anni 30 avrebbe permesso a Hitler di postare spot di 30 secondi sulla sua “soluzione” per “il problema degli ebrei”». <b>Baron Cohen non si limita però a puntare il dito</b> contro il social più popoloso al mondo, anzi <b>propone anche una soluzione </b>e la dice rivolgendosi direttamente al social: «Comincia a verificare la veridicità delle inserzioni politiche, smetti di microtargettizzarle subito e, quando si capisce che sono false, restituisci i soldi e non pubblicarle».</p>
      <h4>La replica di Facebook</h4>
      <p>Il discorso non è piaciuto a Facebook, evidentemente, tanto che l’azienda ha diffuso una nota: «Sacha Baron Cohen ha rappresentato in modo errato le policy di Facebook. <b>L’hate-speech, in realtà, è bandito sulla nostra piattaforma. </b>Noi banniamo coloro che parteggiano per la violenza e rimuoviamo chiunque la inciti o la supporti. <b>Nessuno — neanche i politici — può sostenere o promuovere l’odio</b>, la violenza e l’omicidio di massa su Facebook». <br/>Se la piattaforma pensava di chiudere il discorso, però, si sbagliava. Molti osservatori hanno fatto notare che — per dirla con il reporter di Cnn Donie O’Sullivan — <b>«un conto è la policy, un conto è il modo in cui viene implementata»</b>. Se è vero che, sulla carta, le regole di Facebook bandiscono hate-speech e istigazione alla violenza, è vero anche che all’atto pratico entrambe le cose esistono ancora, sul social. Perché Facebook <a href="https://www.corriere.it/sette/18_ottobre_23/content-moderator-9546f152-d09d-11e8-b9cc-418fa02c5235.shtml">fatica a moderare i contenuti</a> pubblicati sulla piattaforma in modo capillare, rapido ed efficace.</p>
      <h4>La moderazione dei contenuti</h4>
      <p>Certo, moderare 24 ore su 24, 365 giorni all’anno, i contenuti di 2 miliardi e mezzo di utenti (in oltre 100 lingue diverse), richiede uno sforzo oggettivamente poderoso. E lo stesso vale anche per Google (in primis su YouTube) e Twitter. <b>Ma, stando a Baron Cohen, il vero problema non è la mole di lavoro, ma la volontà. E il profitto.</b> «Quando parla della difficoltà di rimuovere i contenuti, Zuckerberg chiede: “Dove si traccia la linea (tra ciò che è vero e cosa è falso, ndr)?”. Sì, tracciare la linea può essere difficile. Ma quello che Zuckerberg dice davvero è un’altra cosa: mettersi a rimuovere le falsità dalla rete è troppo costoso». Un <b>alibi </b>che però secondo Baron Cohen non regge, né per Facebook, né per Google, né per Twitter: «Queste sono le aziende più ricche del mondo e hanno i migliori ingegneri del mondo. Se volessero, potrebbero risolvere tutti questi problemi (...) La verità è che non cambieranno mai davvero perché il loro intero modello di business si basa sul generare più engagement da parte dell’utente, e niente lo fa meglio delle bugie, della paura e dello sdegno».</p>
    </article>
  </body>
</html>