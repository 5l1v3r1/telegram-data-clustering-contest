<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642063/%D8%AD%D8%B2%D8%A8%E2%80%8C%D8%A7%D9%84%D9%84%D9%87-%D8%B4%D8%B1%D9%88%D8%B7-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:29:00+00:00"/>
    <meta property="og:title" content="حزب‌الله شروط آمریکا برای تشکیل دولت را رد کرد"/>
    <meta property="og:description" content="معاون دبیرکل حزب‌الله ضمن مخالفت با شروط آمریکا برای تشکیل دولت جدید لبنان گفت که دولت جدید باید «دولت نجاتی» باشد که دست به اقدامات اصلاحی و..."/>
  </head>
  <body>
    <article>
      <h1>
        <a href="https://www.bultannews.com/fa/news/642063/%D8%AD%D8%B2%D8%A8%E2%80%8C%D8%A7%D9%84%D9%84%D9%87-%D8%B4%D8%B1%D9%88%D8%B7-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%B1%D8%A7-%D8%B1%D8%AF-%DA%A9%D8%B1%D8%AF">حزب‌الله شروط آمریکا برای تشکیل دولت را رد کرد</a>
      </h1>
      <h2>معاون دبیرکل حزب‌الله ضمن مخالفت با شروط آمریکا برای تشکیل دولت جدید لبنان گفت که دولت جدید باید «دولت نجاتی» باشد که دست به اقدامات اصلاحی و...</h2>
      <address><time datetime="2019-11-25T22:29:00+00:00">25 Nov 2019, 22:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شیخ «نعیم قاسم» معاون دبیرکل حزب‌الله لبنان روز دوشنبه میزبان هیأتی از حزب «اللقاء الوحدوی الاسلامی» به ریاست «عمر غندوز» بود. وی در این دیدار بر مخالف خود با شروط آمریکا برای تشکیل دولت لبنان تأکید کرد.</p>
      <p>شیخ نعیم قاسم گفت که همه مردم و احزاب سیاسی لبنان با آغاز اصلاح و بررسی اوضاع اقتصادی و اجتماعی کشور موافق هستند و این نقطه مشترک بین آنهاست.</p>
      <p>وی افزود: «دولت جدید باید دولت نجاتی باشد که جلوی شرایط نابسامان مالی و اقتصادی کشور بگیرد و شروع به انجام اقدامات اصلاحی گسترده مانند مبارزه با فساد و مجازات مفسدان کند و مانع بهره‌برداری سیاسی خارجی شود».</p>
      <p>معاون دبیر کل حزب‌الله لبنان پیش از این در مصاحبه‌ای، دخالت‌های آمریکا در امور داخلی لبنان را عامل اصلی عدم تشکیل دولت جدید در این کشور دانست.</p>
      <p>شیخ قاسم جمعه گذشته (یکم آذرماه) در گفت‌وگو با خبرگزاری رویترز گفت: «مانع اصلی عدم تشکیل دولت در لبنان آمریکاست؛ چرا که این کشور به دنبال دولتی مانند خود است ولی ما به دنبال دولتی مانند مردم لبنان هستیم که نیاز آن‌ها را برآورد کند».</p>
      <p>وی اضافه کرد:‌ «آمریکا پنهانی حرکت می‌کند و شرایط خود را تحمیل می‌کند و تلاش دارد که نتایج به نفع آن باشد».</p>
      <p>معاون سید حسن نصرالله به دخالت مقامات آمریکایی در امور لبنان اشاره کرد و گفت: «مقامات آمریکایی تماس‌های مستقیمی با سیاستمداران لبنانی دارند و به آن‌ها می‌گویند "اجازه بدهید با هم به تفاهم برسیم" و هرچقدر مداخله آن‌ها بیشتر شود حل بحران لبنان را به تأخیر می‌اندازند. هم‌اکنون علت تأخیر در برون‌رفت از بحران، آمریکاست».</p>
      <p>لبنان از ۲۴ مهر در اعتراض به اوضاع معیشتی و اقتصادی و اعمال مالیات بر برخی از خدمات دولتی، به عرصه برگزاری تظاهرات مردمی تبدیل شده است. معترضان خواهان اصلاحات جدی و برکناری مسئولان فاسد و فاقد صلاحیت هستند.</p>
    </article>
  </body>
</html>