<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/publiskots-latvijas-labako-skolu-tops/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T22:02:00+00:00"/>
    <meta property="og:title" content="Publiskots Latvijas labāko skolu tops"/>
    <meta property="og:description" content="Noskaidrots, kurās skolās pērn mācījušies sekmīgāki audzēkņi – nosaukts “Draudzīgā aicinājuma” fonda veidotais labāko skolu tops. Šādu reitingu fonds veido jau vairākus gadus, par pamatu tam ņemot skolēnu sekmes centralizētajos eksāmenos."/>
  </head>
  <body>
    <article>
      <h1>Publiskots Latvijas labāko skolu tops</h1>
      <address><time datetime="2019-11-25T22:02:00+00:00">25 Nov 2019, 22:02</time> by <a rel="author">Ieva Vārna, LNT Ziņas</a></address>
      <p>Noskaidrots, kurās skolās pērn mācījušies sekmīgāki audzēkņi – nosaukts “Draudzīgā aicinājuma” fonda veidotais labāko skolu tops. Šādu reitingu fonds veido jau vairākus gadus, par pamatu tam ņemot skolēnu sekmes centralizētajos eksāmenos.</p>
      <p>Šogad kopumā Draudzīgā aicinājuma fonda reitingā vērtētas 52 mācību iestādes, četrās – ģimnāziju, pilsētu, lauku vidusskolu un specializēto skolu nominācijās. Fonda dibinātājs, atklājot labāko skolu apbalvošanas ceremoniju akcentēja, ka skolu un skolēnu sasniegumu panākumu atslēga ir skolotājs.</p>
      <p>“Skaistu skolu ir lērums, bet kas tai skolā ir – skolotājs – kā to gaismu pa logiem lieliem vai maziem var ienest tikai skolotājs, to siltumu tais telpās var radīt ne tikai krāsns, bet skolotājs,” pauž “Draudzīgā aicinājuma” fonda dibinātājs Jānis Endele.</p>
      <p>Laika gaitā izveidojies arī viens neapšaubāms līderis. Par labāko vidējās izglītības iestādi Latvijā arī šogad pasludināta Rīgas Valsts 1. ģimnāzija. Tomēr sasparojušās šajā gadā ir arī citas mācību iestādes. Tā, piemēram, vēl izcilākus rezultātus matemātikā un dabaszinībās šī gada centralizētajos eksāmenos sasnieguši Rīgas Tehniskās universitātes Inženierzinātņu vidusskolas absolventi. Savukārt latviešu valodas eksāmenā labākie bijuši Rīgas Valsts 2. ģimnāzijas absolventi.</p>
      <p>“Vienmēr ir ļoti patīkami ja mūsu profesijas pārstāvjus atzīst, ierauga novērtē, jo, manuprāt, pedagogu darbs ir ārkārtīgi svarīgs, ārkārtīgi grūts un sabiedrībā bieži vien ne pienācīgi novērtēts,” saka RTU Inženierzinātņu vidusskolas skolotāja Marita Rozenfelde.</p>
      <p>Lauku vidusskolu grupā līdere ir Daugavpils novada Vaboles vidusskola. Savukārt labākos rezultātus matemātikā lauku skolu kategorijā – uzrādījuši Salienas vidusskolas skolēni.</p>
      <p>“Mēs esam ļoti pateicīgi par to, ka ir tāds draudzīgā aicinājuma fonds, kurš novērtē un dod mums iespēju arī justies mazai lauku skoliņai, ļauj sajust sevi kā Latvijas daļiņa, ka mēs arī ieguldām savu darbiņu, lai mūsu Latvijai būtu nākotne,” saka  Salienas vidusskolas direktore Antoņina Rekova.</p>
      <p>Ik gadu balva tiek pasniegta arī skolām, kuru izaugsme eksāmenos bijusi visstraujākā. Un šogad par līderi latviešu valodas eksāmena rezultātos atzīta Bebrenes vispārizglītojošā un profesionālā vidusskola. Skolas vadītāja neslēpa – šī atzinība, lauku skolai – ir liels pagodinājums. Sevišķi laikā, kad tik daudz tiek runāts par lauku skolu slēgšanu.</p>
      <p>“Mums patīk tas ko mēs darām un īstenībā viss tas kas šobrīd notiek mūs motivē darīt arvien labāk. Es runāju ne tik daudz par skolotāju atalgojumu varbūt par attieksmi kā tādu pret skolotāju, attieksmi kā tādu pret lauku skolām, jo mēs esam lauku skola,” teic Bebrenes vispārizglītojošā un profesionālā vidusskolas direktore Ērika Saršune.</p>
      <p>Jau devīto gadu pasniedzot skolām balvas Draudzīgā aicinājuma fonda dibinātājs LNT Ziņām norādīja, ka šī gada rezultāti apliecina, ka arī mazas lauku skolas var sasniegt izcilus rezultātus, tāpēc, viņaprāt, domājot par skolu tīkla optimizāciju nedrīkst vadīties pēc skolēnu skaita mācību iestādēs.</p>
      <p>“Ir panākumi, ir rezultāts skolai, jo vienīgais reālais objektīvi novērtējamais ir centralizētais eksāmens par vidusskolām runājot. Ja ir, tad dod to finansējumu, jo tā skola ir pelnījusi, ja nav tad domā ko darīt ar to skolu, bet nevis vienkārši nolikt tik un tik bērnu tad ir krusts virsā, ja ir viens pāri: viss ok,” norāda “Draudzīgā aicinājuma” fonda dibinātājs.</p>
      <p>“Draudzīgā aicinājuma” fonda reitingā pēc skolēnu gūtajiem rezultātiem centralizētajos eksāmenos vērtē piecus mācību priekšmetus – latviešu valodu, matemātiku, angļu valodu, dabas zinības un  vēsturi</p>
    </article>
  </body>
</html>