<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/dentysci-i-pielegniarki-w-sopockich-szkolach-kosztuja-350-tys-zl-rocznie,135567.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T22:02:00+00:00"/>
    <meta property="og:title" content="Dentyści i pielęgniarki w sopockich szkołach kosztują 350 tys. zł rocznie"/>
    <meta property="og:description" content="Od września ustawa nakłada na szkoły obowiązek zapewnienia uczniom opieki stomatologicznej. W chwili jej wejścia w życie, na 25 tys. polskich szkół zaledwie 720 miało gabinety dentystyczne. W Sopocie opieka stomatologiczna w szkołach jest prowadzona od wielu lat, a program przeciwdziałania próchnicy obejmuje wszystkich uczniów. W każdej szkole są też gabinety pielęgniarskie. Na oba programy miasto przeznacza rocznie ponad 350 tys. zł."/>
  </head>
  <body>
    <article>
      <h1>Dentyści i pielęgniarki w sopockich szkołach kosztują 350 tys. zł rocznie</h1>
      <address><time datetime="2019-11-25T22:02:00+00:00">25 Nov 2019, 22:02</time> by <a rel="author">JS  </a></address>
      <h4>Od września ustawa nakłada na szkoły obowiązek zapewnienia uczniom opieki stomatologicznej. W chwili jej wejścia w życie, na 25 tys. polskich szkół zaledwie 720 miało gabinety dentystyczne. W Sopocie opieka stomatologiczna w szkołach jest prowadzona od wielu lat, a program przeciwdziałania próchnicy obejmuje wszystkich uczniów. W każdej szkole są też gabinety pielęgniarskie. Na oba programy miasto przeznacza rocznie ponad 350 tys. zł.</h4>
      <hr/>
      <p>Gabinety stomatologiczne funkcjonują w 6 szkołach, a opiekę sprawuje Sopocka Przychodnia Międzyszkolna, niepubliczny zakład wybrany w ramach konkursu ofert. Gabinety obsługiwane są przez 3 lekarzy stomatologów i 3 pomoce stomatologiczne. Dzięki temu profilaktyką i leczeniem objętych jest ok. 2 tys. uczniów szkół podstawowych i ponadpodstawowych.</p>
      <p>Gmina Miasta Sopotu finansuje program profilaktyki próchnicy od lat 90. XX w. Program obejmuje dzieci i młodzież z sopockich szkół, a także przedszkolaki. Na program „Profilaktyka Próchnicy Zębów” gmina przeznacza rocznie 140 tys. zł. Z tej kwoty finansowane są przeglądy, wypełnienia zębów wysokiej jakości materiałem światłoutwardzalnym, a także lakowanie i lakierowanie zębów.</p>
      <p>Szkolną opiekę stomatologiczną współfinansuje również pomorski NFZ. Kwota 302 tys. zł rocznie pokrywa koszty wypełnień z amalgamatu. Jedynie w zębach przednich górnych i dolnych (do trójek włącznie) stosowany jest materiał światłoutwardzalny. Finansowane są też m.in. zabiegi lakierowania, ale tylko raz na kwartał, u dzieci i młodzieży w wieku od 7 do 18 lat.</p>
      <p>Podobnie jak stomatologia, w Sopocie wspierany jest także „Program promocji zdrowia w zakresie medycyny szkolnej”. Finansowe poszerzenie przez gminę świadczeń NFZ pozwala na utrzymywanie gabinetów pielęgniarskich we wszystkich szkołach w mieście. Gabinety funkcjonują w podstawówkach codziennie, a w szkołach ponadpodstawowych cztery razy w tygodniu.</p>
      <p>W ramach kontraktu z NFZ  prowadzone są badania przesiewowe oraz bilansowe, a także edukacja uczniów dotycząca m.in. zdrowego stylu życia i odżywiania, profilaktyki chorób układu krążenia, walki z uzależnieniami czy higieny okresu dojrzewania. Roczny koszt realizacji programu, 212 tys. zł, jest pokrywany z budżetu Gminy Miasta Sopotu.</p>
    </article>
  </body>
</html>