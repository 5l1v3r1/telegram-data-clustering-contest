<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909985"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:01:00+00:00"/>
    <meta property="og:title" content="Мнозинството в ЕП настоява: Всички да приемат Истанбулската конвенция"/>
    <meta property="og:description" content="Мнозинството в Европейския парламент призова тази вечер всички държави от ЕС да ратифицират Конвенцията на Съвета на Европа за предотвратяване и борба с насилието над жени и домашното насилие"/>
  </head>
  <body>
    <article>
      <h1>Мнозинството в ЕП настоява: Всички да приемат Истанбулската конвенция</h1>
      <address><time datetime="2019-11-25T22:01:00+00:00">25 Nov 2019, 22:01</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Мнозинството в Европейския парламент призова тази вечер всички държави от ЕС да ратифицират Конвенцията на Съвета на Европа за предотвратяване и борба с насилието над жени и домашното насилие (Истанбулската конвенция), съобщи БТА.</p>
      <p>Засега процедурата по въвеждането на конвенцията е спряла в Съвета на ЕС, отбеляза финландското председателство на институцията. Европейската комисия допълни, че е възможно по тази причина да се пристъпи към приемането на решение не с единодушие, а с квалифицирано мнозинство. В някои държави от ЕС имаше разгорещено обществено обсъждане, бяха разпространени неверни гледища, посочи от името на комисията еврокомисарят Мигел Канете. Той добави, че ако конвенцията не бъде приета, следващата ЕК ще предложи въвеждането на минимални изисквания за защита на жените от насилие.</p>
      <p>Парламентарната група на Европейската народна партия призова ЕС да бъде единен срещу проявите на полово насилие и да осигурява пълна защита за жертвите. Групата на социалистите и демократите настоя за приемането на конвенцията, защото тя би се превърнала в първото европейско законодателство за истинска закрила на пострадалите. Имаме нужда от Европа, в която жените да не бъдат убивани, само защото са жени, добавиха от тази парламентарна сила.</p>
      <p>Групата "Обнови Европа" отбеляза, че 1/3 от жените са изпитали някакъв вид сексуално насилие и призова държавите, които не са ратифицирали конвенцията, да я одобрят. Либералите поискаха също държавите, ратифицирали документа, да го въведат в националното си законодателство.</p>
      <p>Групата на Зелените добави, че всяко трето убийство на основата на пола в Германия е заради проява на криворазбрана мъжественост. Групата "Идентичност и демокрация" посочи, че и без конвенцията съществуват законови средства в ЕС за защита на жените от насилието.</p>
      <p>Европейските консерватори и реформатори се обявиха против насилието, но изразиха съмнение, че то може да бъде пресечено с ново законодателство. Според групата на Европейската обединена левица в ЕС има насилие заради прояви на мъжественост и "война срещу жените", затова е необходимо наказателно преследване на извършителите и обезщетяване на жертвите.</p>
      <p>Евродепутатът Ангел Джамбазки (ВМРО/ЕКР) посочи, че насилието над жени трябва да бъде категорично осъдено. Всеки, който посегне на жена, е негодник, който заслужава тежко наказание, но това няма да стане през този документ, каза той. По неговите думи България е против и няма да подкрепи конвенцията.</p>
      <p>Освен от нашата страна, конвенцията не е подкрепена от Чехия, Унгария, Литва, Латвия, Словакия и Великобритания. Предвижда се ЕП да приеме резолюция в четвъртък с призив за утвърждаването на Истанбулската конвенция от всички държави в ЕС.</p>
    </article>
  </body>
</html>