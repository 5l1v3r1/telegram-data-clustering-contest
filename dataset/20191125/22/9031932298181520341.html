<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/hiszpanie-beda-chronic-kobiety-w-nocnych-autobusach/"/>
    <meta property="og:site_name" content="Polsat News"/>
    <meta property="article:published_time" content="2019-11-25T22:38:00+00:00"/>
    <meta property="og:title" content="Hiszpanie będą chronić kobiety w nocnych autobusach"/>
    <meta property="og:description" content="Władze Grenady na południu Hiszpanii ogłosiły w poniedziałek, że autobusy miejskie będą kursowały w nocy do miejsc dogodnych dla pasażerek. W grudniu podobny projekt, służący bezpieczeństwu kobiet, zostanie uruchomiony w kilku miastach aglomeracji Madrytu."/>
  </head>
  <body>
    <article>
      <h1>Hiszpanie będą chronić kobiety w nocnych autobusach</h1>
      <address>
        <time datetime="2019-11-25T22:38:00+00:00">25 Nov 2019, 22:38</time>
      </address>
      <p>
        <b>Władze Grenady na południu Hiszpanii ogłosiły w poniedziałek, że autobusy miejskie będą kursowały w nocy do miejsc dogodnych dla pasażerek. W grudniu podobny projekt, służący bezpieczeństwu kobiet, zostanie uruchomiony w kilku miastach aglomeracji Madrytu.</b>
      </p>
      <related>
        <a href="https://www.polsatnews.pl/wiadomosc/2019-11-05/pobity-kopciuszek-sniezka-z-rozbitym-nosem-postaci-z-bajek-ofiarami-przemocy-domowej/"/>
      </related>
      <p>Zapowiedziane przez hiszpańskich samorządowców inicjatywy zbiegają się z obchodzonym w poniedziałek Międzynarodowym Dniem Eliminacji Przemocy wobec Kobiet.</p>
      <p>
        <a href="https://www.polsatnews.pl/wiadomosc/2017-11-25/macron-chce-przerwac-milczenie-ofiar-przemocy-francja-nie-moze-byc-dluzej-krajem-w-ktorym-kobiety-sie-boja/">
          <b>ZOBACZ: Macron chce przerwać milczenie ofiar przemocy. "Francja nie może być dłużej krajem, w którym kobiety się boją"</b>
        </a>
      </p>
      <p>
        <b>"Musimy skończyć z plagą przemocy wobec kobiet"</b>
      </p>
      <p>Jak wyjaśnił podczas konferencji prasowej w Grenadzie przedstawiciel władz Grenady Cesar Diaz, w nocnych autobusach na terenie miasta pasażerki będą mogły prosić kierowców o zboczenie z trasy i dowiezienie ich w miejsce jak najbliższe celowi ich podróży.</p>
      <p>- Musimy skończyć z plagą przemocy wobec kobiet, przejawiającej się na różne sposoby. Nasza inicjatywa jest konkretną odpowiedzią służącą ich ochronie - powiedział Diaz.</p>
      <p>Pasażerki nocnych autobusów w Grenadzie, aby zostać dowiezione do dogodnego miejsca, muszą poinformować o tym kierowcę niezwłocznie po wejściu do autobusu.</p>
      <p>W poniedziałek podobny plan ogłosiła wspólnota autonomiczna Madrytu. Do końca grudnia wybrane zostaną linie autobusowe, w których kobiety, a także podróżujący nocą nieletni, będą mogli prosić o podwiezienie w okolice domu.</p>
      <p>
        <b>Czujni kierowcy</b>
      </p>
      <p>W pierwszej kolejności projekt będzie rozwijany od stycznia w Fuenlabradzie, Leganes, Pinto, Valdemoro oraz w Las Rozas.</p>
      <p>W lutym 2018 roku władze miasta Vigo, w północno-zachodniej Hiszpanii, nakazały kierowcom autobusów dbanie o bezpieczeństwo samotnie podróżujących nocą kobiet. Kierowcy zostali zobowiązani do zatrzymywania pojazdu tylko wtedy, kiedy upewnią się, że pasażerce po wyjściu z autobusu nie będzie groziło niebezpieczeństwo.</p>
      <p>Z szacunków policji wynika, że w Hiszpanii ofiarami przemocy na tle seksualnym są tam średnio trzy kobiety dziennie.</p>
      <p>
        <a href="https://www.polsatnews.pl/wideo/przebral-sie-za-wlasna-corke-by-uciec-z-wiezienia-nagranie-ujawnia-tozsamosc-handlarza-narkotykow_6752089/">WIDEO - Przebrał się za własną córkę, by uciec z więzienia. Nagranie ujawnia tożsamość handlarza narkotyków</a>
      </p>
      <figure>
        <img src="https://s.redefine.pl/file/o2/redefine/cp/6v/6vcxq4gngh8tnz1cp8n2qkkqwkor7bc2.jpg"/>
      </figure>
    </article>
  </body>
</html>