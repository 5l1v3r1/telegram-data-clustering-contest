<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198611/kypriako-atypi-pentameri-me-anastasiadi-kai-akintzi-anakoinose-o-gkoyteres"/>
    <meta property="og:site_name" content="CNN.gr"/>
    <meta property="article:published_time" content="2019-11-25T22:03:06+00:00"/>
    <meta property="og:title" content="Κυπριακό: Άτυπη πενταμερή με Αναστασιάδη και Ακιντζί ανακοίνωσε ο Γκουτέρες"/>
    <meta property="og:description" content="Τη δέσμευσή του να διερευνήσει μαζί με τον πρόεδρο της Κυπριακής Δημοκρατίας Νίκο Αναστασιάδη , τον Τουρκοκύπριο ηγέτη Μουσταφά Ακιντζί και τις εγγυήτριες..."/>
  </head>
  <body>
    <article>
      <h1>Κυπριακό: Άτυπη πενταμερή με Αναστασιάδη και Ακιντζί ανακοίνωσε ο Γκουτέρες</h1>
      <h2>Τη δέσμευσή του να διερευνήσει μαζί με τον πρόεδρο της Κυπριακής Δημοκρατίας Νίκο Αναστασιάδη, τον Τουρκοκύπριο ηγέτη Μουσταφά Ακιντζί και τις εγγυήτριες δυνάμεις τη δυνατότητα να συγκαλέσει μια άτυπη πενταμερή συνάντηση σε κατάλληλο στάδιο για τη συνέχεια των συζητήσεων για επίλυση του Κυπριακού, εκφράζει ο Γενικός Γραμματέας του ΟΗΕ Αντόνιο Γκουτέρες, μετά την άτυπη τριμερή συνάντησή τους στο Βερολίνο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 00:03 , 26 November 2019 - 00:05</p>
      <p>Σύμφωνα με τον ΓΓ του ΟΗΕ,  οι δύο ηγέτες επιβεβαίωσαν τη δέσμευσή τους στην <b>Κοινή Διακήρυξη της 11ης Φεβρουαρίου 2014</b>, τις προηγούμενες συγκλίσεις και στο πλαίσιο έξι σημείων που παρουσίασε ο Αντόνιο Γκουτέρες στις 30 Ιουνίου 2017, με στόχο την επίτευξη στρατηγικής συμφωνίας που θα ανοίξει το δρόμο για μια συνολική διευθέτηση.</p>
      <p>Η δήλωση εκδόθηκε αμέσως μετά την ολοκλήρωση του δείπνου, διάρκειας δυόμιση ωρών περίπου, που παρέθεσε ο κ. Γκουτέρες στο Βερολίνο στον Νίκο Αναστασιάδη και τον Μουσταφά Ακιντζί, όπου ανασκοπήθηκαν οι προσπάθειες για μια <b>συνολική διευθέτηση του Κυπριακού</b>.</p>
      <p>Όπως αναφέρεται στη δήλωση, «οι συζητήσεις μας ήταν εστιασμένες και ειλικρινείς», σύμφωνα με το <a href="https://www.offsite.com.cy/eidiseis/politiki/live-i-offsite-sto-berolino-i-anakoinosi-ton-ie-meta-tin-trimeri?fbclid=IwAR1ko6ha6VJV5cTcyU8FEKgtI8_Tea1y-CLX2yXb1FXN2TZivUuvAqkORzg"><b>Offsite</b></a>.</p>
      <p>Τόσο ο πρόεδρος της Κύπρου όσο και ο Τουρκοκύπριος ηγέτης χαιρέτισαν την εμπλοκή του Γενικού Γραμματέα του ΟΗΕ και επαναβεβαίωσαν στον ίδιο τη δέσμευσή τους και την αποφασιστικότητά τους να επιτύχουν μια <b>λύση στη βάση διζωνικής δικοινοτικής ομοσπονδίας -με πολιτική ισότητα-</b> όπως προβλέπεται στα σχετικά ψηφίσματα του Συμβουλίου Ασφαλείας, περιλαμβανομένης της παραγράφου 4 του ψηφίσματος 716 του 1991.</p>
      <figure>
        <iframe data-src="https://twitter.com/UN_Spokesperson/status/1199064217346805761?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Νίκος Αναστασιάδης και Μουσταφά Ακιντζί, παρακινούμενοι από μια αίσθηση του κατεπείγοντος, συμφώνησαν ότι η επίτευξη μιας συνολικής και διαρκούς λύσης του Κυπριακού σε ένα προβλεπόμενο χρονικό ορίζοντα είναι ύψιστης σημασίας για τη ευημερία και των δύο κοινοτήτων στο μέλλον και ότι το στάτους κβο δεν είναι βιώσιμο.</p>
      <p>Σύμφωνα με τη δήλωση, οι δύο ηγέτες επιβεβαίωσαν τη δέσμευσή τους στην Κοινή Διακήρυξη της 11ης Φεβρουαρίου 2014, τις προηγούμενες συγκλίσεις και στο πλαίσιο έξι σημείων που παρουσίασε ο ΓΓ του ΟΗΕ στις 30 Ιουνίου 2017 με στόχο την επίτευξη στρατηγικής συμφωνίας που θα ανοίξει το δρόμο για μια συνολική διευθέτηση.</p>
      <blockquote>«Ενόψει αυτών των συζητήσεων, δεσμεύτηκα να επεκτείνω τις προσπάθειές μου για την επίτευξη των όρων αναφοράς που θα χρησιμεύσουν ως σημείο εκκίνησης συναίνεσης για σταδιακές, ουσιαστικές και προσανατολισμένες στην επίτευξη αποτελεσμάτων διαπραγματεύσεις, το συντομότερο δυνατόν», αναφέρει ο Γκουτέρες.</blockquote>
      <p>«Από αυτή την άποψη», συνεχίζει η δήλωση του ΓΓ του ΟΗΕ, δεσμεύτηκα να διερευνήσω μαζί με τον Τουρκοκύπριο ηγέτη και τον Ελληνοκύπριο ηγέτη και <b>με τις εγγυήτριες δυνάμεις</b> τη δυνατότητα να συγκαλέσω μια άτυπη συνάντηση με τη συμμετοχή των πέντε μερών συν τα Ηνωμένα Έθνη, σε κατάλληλη στιγμή.</p>
      <p><b>«Αναγνωρίζεται ότι αυτή τη φορά πρέπει να είναι διαφορετικά»</b> καταλήγει ο Γενικός Γραμματέας του ΟΗΕ, ευχαριστώντας την γερμανική Κυβέρνηση για την υποστήριξή της στη διευκόλυνση της συνάντησης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198475/akintzi-gia-kypriako-na-kathorisoyme-apo-koinoy-me-ton-anastasiadi-ena-eidos-odikoy-xarti">Ακιντζί για Κυπριακό: Να καθορίσουμε από κοινού με τον Αναστασιάδη ένα είδος οδικού χάρτη</a>
        </li>
        <li>
          <a href="https://www.cnn.gr/news/kosmos/story/198259/yper-tis-epanenarxis-ton-diapragmateyseon-gia-to-kypriako-i-germania">Υπέρ της επανέναρξης των διαπραγματεύσεων για το Κυπριακό η Γερμανία</a>
        </li>
        <li>
          <a href="https://www.cnn.gr/news/kosmos/story/197918/germania-26xronos-tzixantistis-etoimazotan-gia-tromokratiko-xtypima-sto-verolino">Γερμανία: 26χρονος τζιχαντιστής ετοιμαζόταν για τρομοκρατικό χτύπημα στο Βερολίνο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/26/kypriako">ΚΥΠΡΙΑΚΟ</a>
        </li>
        <li>
          <a href="https://www.cnn.gr/eidhseis/tag/754/nikos-anastasiadis">ΝΙΚΟΣ ΑΝΑΣΤΑΣΙΑΔΗΣ</a>
        </li>
        <li>
          <a href="https://www.cnn.gr/eidhseis/tag/755/moystafa-akkintzi">ΜΟΥΣΤΑΦΑ ΑΚΚΙΝΤΖΙ</a>
        </li>
        <li>
          <a href="https://www.cnn.gr/eidhseis/tag/39436/antonio-gkoyteres">ΑΝΤΟΝΙΟ ΓΚΟΥΤΕΡΕΣ</a>
        </li>
        <li>
          <a href="https://www.cnn.gr/eidhseis/tag/1003/verolino">ΒΕΡΟΛΙΝΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198595/snapshot/050e19298f3fe1c905f1ed1410e24144.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198550/snapshot/2767478.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198597/snapshot/2768087.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198592/snapshot/2767240.jpg"/>
      </figure>
    </article>
  </body>
</html>