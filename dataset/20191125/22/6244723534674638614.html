<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/gruzja-ok-20-tys-demonstrantow-zablokowalo-budynek-parlamentu/5j7sjmw"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T22:03:23+00:00"/>
    <meta property="og:title" content="Gruzja: demonstranci zablokowali budynek parlamentu"/>
    <meta property="og:description" content="Około 20 tys. osób zebrało się w stolicy Gruzji Tbilisi, aby protestować przeciwko władzom kraju. Wzywając do rezygnacji rządu i przedterminowych wyborów, demonstranci zablokowali wejścia do budynku parlamentu. Tłum skandował &quot;Rezygnacja&quot;, przyniesiono flagi Gruzji i Unii Europejskiej."/>
  </head>
  <body>
    <article>
      <h1>Gruzja: demonstranci zablokowali budynek parlamentu</h1>
      <h2>Około 20 tys. osób zebrało się w stolicy Gruzji Tbilisi, aby protestować przeciwko władzom kraju. Wzywając do rezygnacji rządu i przedterminowych wyborów, demonstranci zablokowali wejścia do budynku parlamentu. Tłum skandował "Rezygnacja", przyniesiono flagi Gruzji i Unii Europejskiej.</h2>
      <address><time datetime="2019-11-25T22:03:23+00:00">25 Nov 2019, 22:03</time> by <a rel="author">PAP</a></address>
      <p>- Masowe protesty będą trwały, dopóki nasze żądania nie zostaną spełnione - przytacza agencja AFP słowa Lewana Berdzeniczwiliego z władz opozycyjnej Republikańskiej Partii Gruzji (RPG).</p>
      <p>Na transparentach widniały antyrządowe hasła, m.in. "Razem przeciwko jednemu!". To odniesienie do lidera rządzącej w Gruzji partii Gruzińskie Marzenie oligarchy Bidziny Iwaniszwiliego, którego oponenci oskarżają o rządzenie "zza kulis".</p>
      <p>- To niespotykane zjednoczenie opozycji, którego nie widzieliśmy przez ostatnie siedem lat. Wszyscy w tym kraju rozumieją, że Iwaniszwili musi odejść i on odejdzie - powiedziała Tina Bokuczawa z kierownictwa opozycyjnego Zjednoczonego Ruchu Narodowego.</p>
      <p>Przed budynkiem parlamentu stanęły namioty, a demonstranci zapowiedzieli, że nie wpuszczą posłów do środka na wtorkową sesję. Członkowie rządzącej partii twierdzą jednak, że nie jest to możliwe. - Jeśli protestujący naruszą prawo, państwo zadziała odpowiednio - powiedział jeden z posłów Mamuka Mdinaradze.</p>
      <p>Protesty w Gruzji rozpoczęły się tydzień temu po tym, jak posłowie odrzucili projekt ustawy o zniesieniu mieszanej ordynacji wyborczej i wprowadzeniu zasady proporcjonalności w następnych wyborach, które odbędą się w październiku 2020 r. Opozycja uważa, że obecny system wyborczy faworyzuje partię rządzącą, która ma 77 proc. mandatów w parlamencie po zdobyciu 48,7 proc. głosów w wyborach w 2016 r.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(jb)</p>
    </article>
  </body>
</html>