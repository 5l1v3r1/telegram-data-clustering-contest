<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642072/%D8%B3%D8%B9%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%84%DB%8C%DA%A9%D9%88%D8%AF-%D8%B1%D8%A7-%D8%A8%D9%87-%D8%A8%D9%86%E2%80%8C%D8%A8%D8%B3%D8%AA-%D8%B1%D8%B3%D8%A7%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:51:00+00:00"/>
    <meta property="og:title" content="سعر: نتانیاهو «لیکود» را به بن‌بست رسانده است"/>
    <meta property="og:description" content="«گیدون سعر» که برای ریاست حزب حاکم رژیم صهیونیستی نامزد شده، می‌گوید «بنیامین نتانیاهو» این حزب را به بن‌بست کشیده است."/>
  </head>
  <body>
    <article>
      <h1>
        <a href="https://www.bultannews.com/fa/news/642072/%D8%B3%D8%B9%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%84%DB%8C%DA%A9%D9%88%D8%AF-%D8%B1%D8%A7-%D8%A8%D9%87-%D8%A8%D9%86%E2%80%8C%D8%A8%D8%B3%D8%AA-%D8%B1%D8%B3%D8%A7%D9%86%D8%AF%D9%87-%D8%A7%D8%B3%D8%AA">سعر: نتانیاهو «لیکود» را به بن‌بست رسانده است</a>
      </h1>
      <h2>«گیدون سعر» که برای ریاست حزب حاکم رژیم صهیونیستی نامزد شده، می‌گوید «بنیامین نتانیاهو» این حزب را به بن‌بست کشیده است.</h2>
      <address><time datetime="2019-11-25T22:51:00+00:00">25 Nov 2019, 22:51</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «گیدون سعر» عضو حزب «لیکود» که به صورت رسمی ریاست «بنیامین نتانیاهو» نخست‌وزیر رژیم صهیونیستی بر این حزب را به چالش کشیده و برای ریاست بر حزب نامزد شده، روز دوشنبه گفت اقدامات نتانیاهو این حزب را به «بن‌بست» رسانده است.</p>
      <p>به نوشته پایگاه «تایمز اسرائیل»، سعر که در جمع گروهی از حامیان حزب لیکود در شهرک صهیونیست‌نشین «هو هاشارون» صحبت می‌کرد، گفت این حزب راستگرا به بن‌بست رسیده و در صورتی که ریاست آن تغییر نکند، ممکن است قدرت را از دست بدهد.</p>
      <p>وی گفت: «با وجود تمام چیزهایی که نتانیاهو و پسرش علیه من گفته‌اند و با وجود تمام حرف‌های ناخوشایندی که در شبکه‌های اجتماعی علیه من گفتند، من از نخست‌وزیر حمایت کردم و هنوز هم حمایت می‌کنم. اما تعهدم به من می‌گوید که اگر دیدم به بن‌بست رسیده‌ایم، در این مورد هشدار دهم.»</p>
      <p>سعر افزود: «نگرانی من در آینده این است که اگر این تغییر ضروری را انجام ندهیم، ممکن است که قدرتمان را به رقبای سیاسی خود در جناح چپ واگذار کنیم. هرکس حق دارد نظری داشته باشد. من هم دارم نظرم را می‌گویم و معلوم هم نیست که حق با من باشد. چه کسی تصمیم می‌گیرد؟ اعضای لیکود.»</p>
      <p>او همچنین گفت که تصمیمش برای نامزدی جهت رسیدن به ریاست حزب، به دلیل اتهامات قضایی وارد شده علیه نتانیاهو نیست، بلکه نتیجه جمع‌بندی او از بن‌بستی است که برای لیکود پیش آمده است.</p>
      <p>رژیم صهیونیستی از نزدیک یک سال پیش درگیر رقابت‌های انتخاباتی است و با وجود برگزاری دو انتخابات، نه نتانیاهو و نه رقبای وی موفق به تشکیل کابینه نشده‌اند. در حال حاضر سعر تنها عضو ارشد لیکود است که به صورت علنی نتانیاهو را به چالش کشیده است. با این وجود، روز جمعه تلویزیون رژیم صهیونیستی گزارش داد که شماری از اعضای ارشد این حزب پشت پرده در حال برگزاری دیدارهایی هستند تا نتانیاهو را از ریاست حزب کنار بگذارند.</p>
      <p>آنطور که کانال ۱۲ تلویزیون رژیم صهیونیستی به نقل از منابع مطلع گزارش داده، اعضای ارشد لیکود به این نتیجه رسیده‌اند که «دوران نتانیاهو به سر آمده» و این حزب اگر می‌خواهد در قدرت بماند، باید رئیس جدیدی برای خود انتخابات کند.</p>
    </article>
  </body>
</html>