<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/bialystok-wieksza-dotacja-na-wezel-porosly,135570.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T22:42:00+00:00"/>
    <meta property="og:title" content="Białystok: większa dotacja na węzeł Porosły"/>
    <meta property="og:description" content="Miasto Białystok otrzymało dodatkową dotację na budowę węzła Porosły w wysokości ponad 47,1 mln zł. Całkowite dofinansowanie projektu z unijnego Programu Operacyjnego Polska Wschodnia wynosi obecnie ponad 219,7 mln zł. Jak zapewnił dziś (25 listopada) w Białymstoku wiceminister inwestycji i rozwoju Artur Soboń – jest szansa na więcej."/>
  </head>
  <body>
    <article>
      <h1>Białystok: większa dotacja na węzeł Porosły</h1>
      <address><time datetime="2019-11-25T22:42:00+00:00">25 Nov 2019, 22:42</time> by <a rel="author">JS  </a></address>
      <h4>Miasto Białystok otrzymało dodatkową dotację na budowę węzła Porosły w wysokości ponad 47,1 mln zł. Całkowite dofinansowanie projektu z unijnego Programu Operacyjnego Polska Wschodnia wynosi obecnie ponad 219,7 mln zł. Jak zapewnił dziś (25 listopada) w Białymstoku wiceminister inwestycji i rozwoju Artur Soboń – jest szansa na więcej.</h4>
      <hr/>
      <ul>
        <li>
          <b>Prace przy budowie węzła Porosły rozpoczęły się na początku tego roku.</b>
        </li>
        <li>
          <b>Obecnie stan zaawansowania robót wynosi ponad 57 proc.</b>
        </li>
        <li>
          <b>W ramach inwestycji powstaną dwupoziomowe skrzyżowania, rozjazdy, wiadukt nad torami, zostanie przebudowany odcinek al. Jana Pawła II.</b>
        </li>
      </ul>
      <p>Na realizację projektu „Przebudowa DK 8 na odcinku od granicy miasta Białystok do węzła Porosły oraz przebudowa DW 676 na odcinku od skrzyżowania al. Jana Pawła II z ul. Narodowych Sił Zbrojnych w Białymstoku do węzła Porosły – wyprowadzenie ruchu w kierunku S8” Miasto Białystok uzyskało dofinansowanie z Europejskiego Funduszu Rozwoju Regionalnego w ramach Programu Operacyjnego Polska Wschodnia 2014-2020. Umowa została zawarta 6 kwietnia 2018 r. na kwotę ponad 172,5 mln zł. Po rozstrzygnięciu wszystkich postępowań przetargowych dofinansowanie z UE stanowiło jedynie 56 proc. kosztów kwalifikowanych. Miasto Białystok czyniło więc starania w kierunku zwiększenia poziomu dofinansowania.</p>
      <p>Polska Agencja Rozwoju Przedsiębiorczości – instytucja pośrednicząca Programu Operacyjnego Polska Wschodnia 2014-2020 – po uzyskaniu zgody Ministra Finansów zarekomendowała zwiększenie dofinansowania projektu o ponad 47,1 mln zł. Całkowite dofinansowanie projektu wynosi więc obecnie ponad 219,7 mln zł, co stanowi 73,88 proc. kosztów kwalifikowanych projektu.</p>
      <p>– To dla nas bardzo znacząca pomoc, bo węzeł Porosły to jedna z najdroższych i największych drogowych inwestycji prowadzonych dotychczas przez miasto – powiedział prezydent Białegostoku Tadeusz Truskolaski. – Jest to także inwestycja niezwykle potrzebna i oczekiwana przez wszystkich, którzy podróżują w kierunku Warszawy lub stamtąd przyjeżdżają do Białegostoku, bo dzięki niej na skrzyżowaniu ekspresowej ósemki, drogi wojewódzkiej, powiatowej i gminnej powstanie bezkolizyjny węzeł drogowy.</p>
      <p>Jest jednak szansa, że to dofinansowanie może się zwiększyć jeszcze bardziej. Potwierdził to obecny dziś w Białymstoku wiceminister inwestycji i rozwoju Artur Soboń.</p>
      <p>– To dopiero pierwszy etap dodatkowej dotacji na węzeł Porosły. Planujemy zwiększenie poziomu dofinansowania tego projektu do maksymalnego – czyli wynoszącego 85 procent. To oznacza kolejne 33 miliony złotych dla Miasta Białystok na tę inwestycję – powiedział Artur Soboń.  </p>
      <p>Prace przy budowie węzła Porosły rozpoczęły się na początku tego roku. Obecnie stan zaawansowania robót wynosi ponad 57 proc.. W ramach inwestycji powstaną dwupoziomowe skrzyżowania, rozjazdy, wiadukt nad torami, zostanie przebudowany odcinek al. Jana Pawła II. Ponadto zapewnione zostaną drogi serwisowe, wiadukty i inne elementy infrastruktury drogowej, ścieżki rowerowe, zatoki autobusowe, chodniki i oświetlenie. Przebudowany zostanie również 800-metrowy odcinek ul. Gen. F. Kleeberga. Dzięki temu S8 połączy się z trasą generalską. Zakończenie inwestycji planowane jest w połowie 2020 r. Koszt wynosi ponad 239,4 mln zł.</p>
      <p>Drugim zadaniem, które również wchodzi w skład projektu, jest budowa skrzyżowania al. Jana Pawła II i ul. Narodowych Sił Zbrojnych. Roboty budowlane na tej inwestycji już się zakończyły.</p>
      <p>Wartość całego projektu, obejmującego obydwie inwestycje, wynosi ponad 310,4 mln zł.</p>
    </article>
  </body>
</html>