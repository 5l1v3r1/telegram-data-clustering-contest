<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/maharashtra-allliance-shiv-sena-congress-ncp-mlas-take-pledge-against-bjp-maharashtra"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-25T22:12:00+00:00"/>
    <meta property="og:title" content="ഗോവയല്ല മഹാരാഷ്ട്ര; ശക്തി തെളിയിച്ച് മഹാസഖ്യം; ബിജെപിക്കെതിരെ പ്രതിജ്ഞയെടുത്ത് എംഎൽഎമാർ"/>
    <meta property="og:description" content="മുംബൈ: മഹാരാഷ്ട്രയിൽ ശക്തി തെളിയിച്ച് ശിവസേന സഖ്യം. ബിജെപിയുടെ അവകാശവാദത്തെ പൊളിച്ച് ശിവസേന - എൻ.സി.പി - കോൺഗ്രസ് പാർട്ടികളിൽ നിന്നുള്ള 162 എം.എൽ.എമാർ മുംബെയിൽ ഒത്തുകൂടി.  ഹാളിൽ മുഴുവൻ 'ഞങ്ങൾ 162 പേർ'..."/>
  </head>
  <body>
    <article>
      <h1>ഗോവയല്ല മഹാരാഷ്ട്ര; ശക്തി തെളിയിച്ച് മഹാസഖ്യം; ബിജെപിക്കെതിരെ പ്രതിജ്ഞയെടുത്ത് എംഎൽഎമാർ</h1>
      <address><time datetime="2019-11-25T22:12:00+00:00">25 Nov 2019, 22:12</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>മുംബൈ: മഹാരാഷ്ട്രയിൽ ശക്തി തെളിയിച്ച് ശിവസേന സഖ്യം. ബിജെപിയുടെ അവകാശവാദത്തെ പൊളിച്ച് ശിവസേന - എൻ.സി.പി - കോൺഗ്രസ് പാർട്ടികളിൽ നിന്നുള്ള 162 എം.എൽ.എമാർ മുംബെയിൽ ഒത്തുകൂടി.  ഹാളിൽ മുഴുവൻ 'ഞങ്ങൾ 162 പേർ' എന്നെഴുതിയ ഡിജിറ്റൽ സ്ക്രീനുകൾ പ്രദര്‍ശിപ്പിച്ചു.</p>
      <p>എൻസിപി അധ്യക്ഷൻ ശരദ് പവാർ 'ഐക്യത്തിന്‍റെ സത്യപ്രതിജ്ഞ' ചൊല്ലി. ''ഒരു വാഗ്‍ദാനത്തിലും ഞാൻ വീണ് പോകില്ല. ബിജെപിയെ ഒരു തരത്തിലും ഞാൻ സഹായിക്കില്ല. പാർട്ടി വിരുദ്ധ പ്രവർത്തനങ്ങളിൽ ഒരിക്കലും ഭാഗഭാക്കാകില്ല'', എന്നായിരുന്നു പ്രതിജ്ഞ. അജിത് പവാറിന് വിപ്പ് പുറപ്പെടുവിക്കാനും എം.എൽ.എമാരെ സസ്പെൻഡ് ചെയ്യാനുമുള്ള അധികാരമില്ലെന്ന് ശരത് പവാർ പറഞ്ഞു.</p>
      <p>സഭയിൽ ബി.ജെ.പി ന്യൂനപക്ഷമായി. ഭൂരിപക്ഷം ഇല്ലാത്തവർ സർക്കാർ രൂപീകരിക്കാനാണ് നോക്കുന്നത്. ഗോവയല്ല മഹാരാഷ്ട്രയെന്ന് ബി.ജെ.പി ഓര്‍ക്കണം. അധികാരത്തിന് പിറകെ പോകുന്ന ഏർപ്പാട് ഞങ്ങൾക്കില്ലെന്നും എന്നാൽ സഭയിൽ ശക്തി തെളിയിക്കുമെന്നും ശരത് പവാർ പറഞ്ഞു.</p>
      <p>ഇന്ന് രാവിലെയാണ് ശിവസേനയും എൻസിപിയും കോൺഗ്രസും മഹാരാഷ്ട്ര രാജ്ഭവനിലെത്തി സർക്കാർ രൂപീകരിക്കാൻ അവകാശവാദമുന്നയിച്ച് കത്ത് നൽകിയത്. ഇതിന് പിന്നാലെ, 'വരൂ, കാണൂ ഞങ്ങളുടെ ശക്തി. 162 പേരെ അണിനിരത്താൻ ഞങ്ങൾ തയ്യാറാണ്. ഹോട്ടൽ ഗ്രാൻഡ് ഹയാത്തിലേക്ക് വന്നാൽ നിങ്ങൾക്ക് ഞങ്ങളെ നേരിട്ട് കാണാം'', എന്ന് ശിവസേനയുടെ വക്താവും എംപിയുമായ സഞ്ജയ് റാവത്ത് ട്വീറ്റ് ചെയ്തു. </p>
      <p>വ്യക്തമായ ഭൂരിപക്ഷത്തിനുള്ള എം.എല്‍.എമാര്‍ ഒത്തുക്കൂടിയത് ബി.ജെ.പിക്ക് കനത്ത തിരിച്ചടിയായിരിക്കുകയാണ്. ആവശ്യത്തില്‍ കൂടുതല്‍ ഭൂരിപക്ഷമുണ്ട് മഹാസഖ്യത്തിന്. നിലവിൽ ഹാജരായ 162ൽ ഏറെ പേരുടെ പിന്തുണയുണ്ടെന്നും സഖ്യം അവകാശപ്പെട്ടു. യോഗത്തിനെത്തിയ ശിവസേന, കോൺഗ്രസ്, എൻ.സി.പി നേതാക്കളെ മുദ്രാവാക്യം മുഴക്കിയാണ് എം.എൽ.എമാർ വരവേറ്റത്.</p>
    </article>
  </body>
</html>