<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402154/%DA%86%D8%B1%D8%A7-%D8%A8%D8%B1%D8%AE%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%D8%A8%D9%87-%D8%B7%D8%B1%D8%AD-%D8%B5%D9%84%D8%AD-%D8%A7%DB%8C%D8%B1%D8%A7%D9%86-%D9%BE%D8%A7%D8%B3%D8%AE-%D9%86%D8%AF%D8%A7%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T22:45:00+00:00"/>
    <meta property="og:title" content="چرا برخی کشورهای منطقه به طرح صلح ایران پاسخ نداده‌اند؟"/>
    <meta property="og:description" content="کارشناس مسائل غرب آسیا اظهار کرد: امنیت در منطقه خاورمیانه بدون مشارکت همگانی تامین نمی‌شود و در حال حاضر تنها راه‌حل برای حفظ امنیت منطقه همان موضوع و طرحی است که ایران بر آن تاکید دارد."/>
  </head>
  <body>
    <article>
      <h6 class="kicker">یک کارشناس مسائل خاورمیانه تشریح کرد:</h6>
      <h1>چرا برخی کشورهای منطقه به طرح صلح ایران پاسخ نداده‌اند؟</h1>
      <address><time datetime="2019-11-25T22:45:00+00:00">25 Nov 2019, 22:45</time> by <a rel="author">اکرم احقاقی</a></address>
      <p>کارشناس مسائل غرب آسیا اظهار کرد: امنیت در منطقه خاورمیانه بدون مشارکت همگانی تامین نمی‌شود و در حال حاضر تنها راه‌حل برای حفظ امنیت منطقه همان موضوع و طرحی است که ایران بر آن تاکید دارد.</p>
      <p>حسین رویوران در گفت‌وگو با ایسنا، در مورد اجلاس اخیر منامه و اهداف برگزاری این اجلاس و این‌که چرا برخی از کشورهای منطقه از طرح ایران در ارتباط با ایجاد امنیت در منطقه حمایت نکرده‌اند، گفت: بحرین با برگزاری این اجلاس عملا همه امکانات ملی خود را در اختیار آمریکا قرار داد و آمریکایی‌ها نیز به دنبال استمرار سلطه خود در منطقه هستند.</p>
      <p>وی با بیان این‌که حفظ امنیت در منطقه یک امر جمعی است، ادامه داد: هیچ راه‌حلی فقط متکی بر بخش‌هایی از منطقه و یا همپیمانی با کشورهای فرامنطقه‌ای به نتیجه نمی‌رسد؛ تنها طرحی می‌تواند به نتیجه برسد که همه کشورها در آن مشارکت داشته باشند. طرحی باشد که واقعا به همه کشورها در این منطقه احساس امنیت دهد.</p>
      <p>این کارشناس مسائل غرب آسیا ادامه داد: به نظرم طرح صلح هرمز می‌تواند این موضوع را محقق کند، چرا که از این ویژگی‌ها برخوردار است. ایران در طرح خود بر مشارکت همه کشورهای منطقه تاکید کرده و از سازمان ملل و پنج عضو شورای ملل که دارای حق وتو هستند به عنوان ناظر دعوت کرده است، لذا ایران براساس مبانی و پایه‌های بین‌المللی این موضوع را مطرح کرده است.</p>
      <p>این استاد دانشگاه با بیان این‌که در طرح ایران نگرانی‌های قدرت‌های بین‌المللی در ارتباط با منطقه نیز در نظر گرفته شده است، خاطر نشان کرد: در منطقه شاهد نقش آفرینی کشورهایی چون آمریکا، انگلیس و تا حدودی فرانسه هستیم و روسیه و چین در این زمینه نقش‌آفرین نیستند ولی ایران در این طرح تلاش کرده که موازنه قدرت‌ها را در نظر بگیرد به نحوی که همه کشورهای عضو شورای امنیت که دارای حق وتو هستند در این فرآیند به عنوان ناظر نقش‌آفرین باشند.</p>
      <p>رویوران با بیان این‌که علت این‌که برخی از کشورهای منطقه تاکنون به این طرح جواب مثبت نداده‌اند به دلیل حمایت و تحریک غرب است و یا قادر نیستند که به این موضوع جواب مثبت دهند، ادامه داد: برخی از آنها نیز نمی‌خواهند این کار را انجام دهند اما باید دانست تنها راه‌حل برای حفظ امنیت منطقه‌ای همان چیزی است که ایران می‌گوید در هر قالب و توسط هر کشوری که مطرح شود، چرا که بدون مشارکت همگانی امنیت در منطقه تامین نمی‌شود.</p>
      <p>وی همچنین در مورد حضور ناو آبراهام لینکلن در تنگه هرمز و این‌که این موضوع پیام خاصی دارد، اظهار کرد: ناوگان پنجم آمریکا در بحرین مستقر است و هرچند وقت یک بار نیروها در آنجا جابه‌جا می‌شوند این جابه‌جایی باید چند ماه پیش صورت می‌گرفت ناو قبلی رفته بود ولی ناو جدید به دلیل تنش در منطقه تا مدتی در فاصله 800 مایلی ماند تا شرایط کمی آرام‌تر شود و سپس برای انجام ماموریت خود در منطقه حضور پیدا کرد.</p>
      <p>رویوران ادامه داد: شاید ما در ایران نسبت به حضور نظامیان آمریکا ملاحظه و موضع‌گیری‌هایی داشته باشیم اما نوع جابه‌جایی‌ها صورت گرفته اخیر خارج از حالت متعارف در منطقه نیست.</p>
      <p>انتهای پیام</p>
    </article>
  </body>
</html>