<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/guvernul-orban-pregateste-rectificarea-bugetara-care-ministere-vor-primi-bani-in-plus_1406728.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T22:49:56+00:00"/>
    <meta property="og:title" content="Guvernul Orban pregătește RECTIFICAREA bugetară! Care ministere vor primi bani în plus"/>
    <meta property="og:description" content="Suplimentarea bugetului Ministerului Muncii pentru plata pensiilor şi alocarea unor fonduri în domeniul sănătăţii în vederea asigurării..."/>
  </head>
  <body>
    <article>
      <h1>Guvernul Orban pregătește RECTIFICAREA bugetară! Care ministere vor primi bani în plus</h1>
      <address><time datetime="2019-11-25T22:49:56+00:00">25 Nov 2019, 22:49</time> by <a rel="author">Maria Stan</a></address>
      <p>Suplimentarea bugetului Ministerului Muncii pentru plata pensiilor şi alocarea unor fonduri în domeniul sănătăţii în vederea asigurării funcţionării spitalelor sau a derulării programelor de sănătate sunt avute în vedere la următoarea rectificarea bugetară, a declarat, luni seară, la România Tv, premierul Ludovic Orban.</p>
      <p>"Pot să vă spun că este necesară o creştere a bugetului la Ministerul Muncii cu cel puţin două miliarde, dintre care o parte sunt bani necesari pentru a asigura transferul de la bugetul de stat către bugetul de pensii, astfel încât să avem toţi banii necesari pentru plata pensiilor. Evident, şi pentru alte cheltuieli sociale, cum sunt alocaţii pentru copii sau alte categorii de cheltuieli. De asemenea, trebuie să creştem bugetul pentru Casa Naţională de Asigurări de Sănătate, pentru că şi aici banii alocaţi sunt insuficienţi pentru a putea finanţa finanţarea spitalelor şi a programelor. Este nevoie de această creştere a bugetului către sănătate şi pentru a respecta legea în ceea ce priveşte decontarea cheltuielilor făcute de angajatori pentru concedii de sănătate, concedii maternale şi alte categorii de cheltuieli. Şi aici este necesară o majorare cam de 2 miliarde", a explicat Ludovic Orban.</p>
      <p>Acesta s-a referit şi la faptul că trebuie alocată o sumă cuprinsă între 600 şi 800 de milioane de lei pentru a completa veniturile bugetelor locale, în condiţiile în care multe administraţii locale nu mai au bani pentru funcţionare, dar şi pentru cheltuielile de asistenţă socială.</p>
      <p>Întrebat cât de gravă este situaţia bugetară, Orban a subliniat că este depăşită ţinta de deficit, asigurând că vor fi alocate toate resursele financiare pentru ca niciun român să nu aibă de suferit.</p>
      <p>"În mod evident, deja este depăşită ţinta de deficit în execuţia bugetară, e clar că nu putem asigura menţinerea ţintei de deficit, pentru că asta ar însemna să nu asigurăm cheltuieli absolut necesare, indispensabile, fără de care multe instituţii publice şi autorităţi locale nu ar avea resursele financiare pentru a încheia anul în bune condiţii. (...) Am spus foarte clar că vom aloca toate resursele financiare pentru ca niciun român să nu aibă de suferit. Sigur că, pentru a putea asigura aceste sume, va creşte deficitul, dar ne asumăm această creştere de deficit, pentru că n-avem aici de ales, este clar că toate aceste sume de bani care sunt indispensabile, pentru a nu pune în pericol veniturile sau calitatea vieţii pentru multe dintre categorii dintre cele mai vulnerabile, toate aceste sume de bani le vom asigura prin rectificarea bugetară", a precizat premierul.</p>
      <p>Bugetul pe anul viitor, a anunţat Orban, va fi proiectat pentru a reduce deficitul, în condiţiile unei creşteri a veniturilor, printr-o mai bună colectare.</p>
      <p>"Noi avem în programul de guvernare că nu introducem taxe şi impozite noi, dar se poate realiza o colectare mai bună, pentru că mie mi se pare că 25,3% din PIB - cam atât reprezintă veniturile bugetului de stat - reprezintă un procent foarte mic din PIB şi există posibilitatea clară a unei creşteri a gradului de colectare, prin atacarea evaziunii fiscale, mai ales în zonele în care ea este foarte mare. (...) Pe de altă parte, trebuie o optimizare a cheltuielilor, renunţarea la cheltuielile nenecesare. (...) De asemenea, trebuie şi o eficientizare şi o optimizare a structurii administrative", a spus Orban.</p>
    </article>
  </body>
</html>