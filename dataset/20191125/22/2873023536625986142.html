<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220470"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T22:12:37+00:00"/>
    <meta property="og:title" content="Παρέμβαση πολιτών για δυσοσμία και καύση σκουπιδιών στη Θεσσαλονίκη"/>
    <meta property="og:description" content="Διπλή και συντονισμένη παρέμβαση πολιτών από τις δυτικές συνοικίες Θεσσαλονίκης έγινε στο Περιφερειακό Συμβούλιο, τόσο για το γνωστό θέμα της δυσοσμίας, όσο και ενάντια στους σχεδιασμούς για την καύση απορριμμάτων από βιομηχανίες."/>
  </head>
  <body>
    <article>
      <h1>Παρέμβαση πολιτών για δυσοσμία και καύση σκουπιδιών στη Θεσσαλονίκη</h1>
      <address><time datetime="2019-11-25T22:12:37+00:00">25 Nov 2019, 22:12</time> by <a rel="author">Απόστολος Λυκεσάς</a></address>
      <p>Διπλή και συντονισμένη παρέμβαση πολιτών από τις δυτικές συνοικίες Θεσσαλονίκης έγινε τη Δευτέρα, στο Περιφερειακό Συμβούλιο, τόσο για το γνωστό θέμα της δυσοσμίας, όσο και ενάντια στους σχεδιασμούς για την καύση απορριμμάτων από βιομηχανίες.</p>
      <p>Με το σύνθημα «το μέλλον των παιδιών μας δεν το παίζουμε στα ζάρια» οι κάτοικοι που πραγματοποίησαν την παράσταση διαμαρτυρίας, ζήτησαν να ληφθούν συγκεκριμένα μέτρα για το θέμα της δυσοσμίας και ζήτησαν να μην επιτραπεί η καύση απορριμμάτων από τις τσιμεντοβιομηχανίες.</p>
      <p>Κάτοικος στο δήμο Ελευθέριου Κορδελιού ο πρόεδρος της Ομοσπονδίας Γονέων Κεντρικής Μακεδονίας, Αθανάσιος Κοκωνάς, θύμισε στο συμβούλιο ότι «τα αποτελέσματα μετρήσεων του ΑΠΘ επιβεβαίωσαν ότι υπεύθυνος της δυσοσμίας είναι τα ΕΛΠΕ» καταλόγισε την ευθύνη στη σημερινή αλλά και την προηγούμενη κυβέρνηση και ζήτησε από την Περιφέρεια «να συζητήσει ολοκληρωμένα το ζήτημα στο συμβούλιο και να ενημερώσει για την πορεία υλοποίησης των μέτρων που προτάθηκαν από την ίδια την Περιφέρεια».</p>
      <p>Απαντώντας ο αντιπεριφερειάρχης Ανάπτυξης και Περιβάλλοντος, Κωνσταντίνος Γιουτίκας είπε ότι ενημέρωσε την νέα διοίκηση του υπουργείου Περιβάλλοντος για τα αποτελέσματα της έρευνας που έγινε και «έχουμε την δέσμευση ότι τα μέτρα που δεσμεύτηκε η προηγούμενη διοίκηση των διυλιστηρίων ότι θα πάρει, θα γίνουν πράξη τώρα».</p>
      <p>«Η υποβάθμιση της ποιότητας ζωής των πολιτών δεν πρόκειται να γίνει ανεκτή από την Περιφέρεια» απάντησε από την πλευρά του ο περιφερειάρχης Απόστολος Τζιτζικώστας, σημειώνοντας ότι το θέμα θα εισαχθεί ως τακτικό θέμα στο συμβούλιο «για να δούμε ποιοι κάνουν τη δουλειά τους και ποιοι όχι».</p>
      <p>«Θεωρούμε την καύση απορριμμάτων καρκινογόνα και ζητούμε να αναθεωρηθεί ο Περιφερειακός Σχεδιασμός Διαχείρισης Απορριμμάτων τόσο ως προς την παραγωγή RDF-SRF στις ΜΕΑ, όσο και ως προς την παροχή δυνατότητας καύσης των απορριμμάτων» είπε η εκπρόσωπος του Συλλόγου Γυναικών Πολίχνης, Αθηνά Μπέλλου αναφερόμενη στο ενδιαφέρον που έχει δείξει η τσιμεντοβιομηχανία ΤΙΤΑΝ. Την άρση της γνωμοδότησης και την επανεξέταση του πλαισίου διαχείρισης των απορριμμάτων «ώστε με σοβαρό σχεδιασμό να προχωρήσουμε με σύγχρονο τρόπο κι όχι με καύση και δώρα σε τσιμεντοβιομηχανίες» ζήτησε από την πλευρά του ο εκπρόσωπος 31 συλλόγων Μιχάλης Σπάσος.</p>
      <p>Τι απάντησε ο κ. Γιουτίκας; Ότι του λείπει η … ενημέρωση αφού για τη διαχείριση απορριμμάτων αρμόδιος είναι ο ΦΟΣΔΑ και ως εκ τούτου «οπότε έρθει θέμα διαχείρισης ή μονάδος στην επιτροπή ανάπτυξης εννοείται ότι θα καλέσουμε και τον ΦΟΣΔΑ να μας ενημερώσει για το θέμα»…</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/146544_kraygi-apo-ton-ergasiako-mesaiona-tis-anakyklosis"/>
        <a href="https://www.efsyn.gr/ellada/koinonia/206050_enas-xenonas-zotikis-simasias-kindyneyei-na-kleisei"/>
        <a href="https://www.efsyn.gr/ellada/koinonia/201657_zitisan-ayxisi-kai-elaban-diathesimotita"/>
        <a href="https://www.efsyn.gr/ellada/koinonia/184267_prosklisi-se-palioys-synodoiporoys"/>
        <a href="https://www.efsyn.gr/ellada/koinonia/179516_aplirotoi-kai-apogoiteymenoi-gia-mellon-tis-ebz-oi-kalliergites"/>
        <a href="https://www.efsyn.gr/ellada/koinonia/178598_allilokatigories-gia-poios-ftaiei-kai-den-kykloforisan-ta-leoforeia"/>
      </related>
    </article>
  </body>
</html>