<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/novak-a-kormany-mindent-megtesz-az-elet-vedelmeben-2052600/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T22:09:00+00:00"/>
    <meta property="og:title" content="Novák: a kormány mindent megtesz az élet védelmében"/>
    <meta property="og:description" content="A magyar-amerikai együttműködést ünnepelték a vallási kisebbségek védelmében."/>
  </head>
  <body>
    <article>
      <h6 class="kicker">ÜLDÖZÖTT KERESZTÉNYEK</h6>
      <h1>Novák: a kormány mindent megtesz az élet védelmében</h1>
      <address>
        <time datetime="2019-11-25T22:09:00+00:00">25 Nov 2019, 22:09</time>
      </address>
      <h4>Novák Katalin angolul szólalt fel egy hálaadási gálavacsorán, amely a magyar-amerikai együttműködést ünnepelte a vallási kisebbségek védelmében. Az eseményt a II. Nemzetközi konferencia a keresztényüldözésről című rendezvény keretében tartották.</h4>
      <p>A kormány próbál mindent megtenni, hogy megvédje a családot, az életet – jelentette ki az Emberi Erőforrások Minisztériumának család- és ifjúságügyért felelős államtitkára hétfőn Budapesten.</p>
      <p>Az államtitkár azt mondta: örül, hogy olyan országban élhet, ahol „szabadon lehet megélni a hitet, jólét és stabilitás van”. Sok családtagját üldözték a hite miatt a kommunizmus idején – idézte fel.</p>
      <p>Úgy vélekedett: ha az európaiak valóban tisztelik azokat, akiket üldöznek a kereszténységük miatt, akkor tartoznak nekik azzal, hogy ők nem adják fel a saját keresztény hitüket, kultúrájukat, identitásukat.</p>
      <p>A jólét, a kényelmes életkörülmények miatt az európaiak nem érzik veszélyben a hitüket, amelyet így hajlamosak feladni. Ez azonban tiszteletlenség az üldözött keresztényekkel szemben – vélekedett Novák Katalin.</p>
      <p>Meg kell óvni a keresztény hitet – nyomatékosította. Ezért nagyon hálás a kormánynak, amely nemcsak beszél erről, hanem tesz is az ügyért – mondta.</p>
      <p>Kitért rá, hogy 2011 óta új alaptörvény van Magyarországon. A jogszabály úgy fogalmaz: „büszkék vagyunk arra, hogy Szent István királyunk ezer évvel ezelőtt szilárd alapokra helyezte a magyar államot, és hazánkat a keresztény Európa részévé tette”.</p>
      <p>Magyarország keresztény kultúrájának védelme az állam minden szervének kötelessége – idézte az alaptörvény egy másik részét az államtitkár.</p>
      <p>Köszönetet mondott, amiért az Egyesült Államokban partnereket találtak a családot és az életet védő (pro-family, pro-life) megközelítésükhöz.</p>
      <p>Európában egyetlen olyan állam sincs, ahol elegendő gyermek születne – emelte ki Novák Katalin, úgy értékelve a folyamatot, hogy annak iránya rossz. Az üldözött keresztények ezzel szemben olyan helyeken élnek, ahol növekszik a népesség.</p>
      <p>Magyarországon a magzat életét a fogantatástól kezdve védelem illeti meg – hangsúlyozta.</p>
      <p>Szintén az alaptörvényből idézve az államtitkár hozzátette, hogy a házasságot mint férfi és nő között, önkéntes elhatározás alapján létrejött életközösséget védik.</p>
      <p>Novák Katalin kiemelte, hogy a legalább négygyermekes anyáknak januártól nem kell majd személyi jövedelemadót fizetniük.</p>
      <p>Rég nem volt annyi házasságkötés, mint most, negyvenéves csúcs dőlt meg – mondta az államtitkár.</p>
    </article>
  </body>
</html>