<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/opnieuw-zwaar-geweld-op-leuvense-oude-markt-drie-agenten-werkonbekwaam-geslagen/"/>
    <meta property="og:site_name" content="SCEPTR"/>
    <meta property="article:published_time" content="2019-11-25T22:23:51+00:00"/>
    <meta property="og:title" content="Opnieuw zwaar geweld op Leuvense Oude Markt: Drie agenten werkonbekwaam geslagen"/>
    <meta property="og:description" content="Leuven werd dit weekend opnieuw opgeschrikt door extreem geweld. Drie agenten zijn tijdelijk arbeidsongeschikt"/>
  </head>
  <body>
    <article>
      <h1>Opnieuw zwaar geweld op Leuvense Oude Markt: Drie agenten werkonbekwaam geslagen</h1>
      <address><time datetime="2019-11-25T22:23:51+00:00">25 Nov 2019, 22:23</time> by <a rel="author" href="https://sceptr.net/author/carldeconinck/" target="_blank">Carl Deconinck</a></address>
      <p>
        <b>Leuven werd dit weekend <a href="https://sceptr.net/2019/09/opnieuw-vechtpartijen-in-leuvens-nachtleven/">opnieuw</a> opgeschrikt door extreem geweld.  Zaterdagochtend verzette een 27-jarige man zich fel tegen zijn arrestatie </b>
        <b>op de Oude Markt. Daarbij </b>
        <b>verwondde hij twee agenten. Een 23-jarige man mengde zich in de arrestatie. Hij jutte de menigte op en trapte een derde agent tegen zijn been. De drie agenten zijn meerdere dagen arbeidsongeschikt. Dat meldt<a href="https://www.robtv.be/nieuws/geweld-tegen-politie-op-oude-markt-in-leuven-3-agenten-werkonbekwaam-88809"> ROB-tv</a>.</b>
      </p>
      <p>De twee mannen zijn reeds voorgeleid bij de onderzoeksrechter en aangehouden. Deze vrijdag al verschijnen ze voor de raadkamer. De problemen begonnen zaterdagochtend, rond 6 uur. Een dronken man viel verschillende mensen lastig in een café. Wanneer de politie ter plaatse komt, weigert hij mee te gaan en wordt hij erg agressief. Hij slaat een van de agenten in het gezicht, waarop die agent pepperspray gebruikt om de man in toom te houden. Ook na zijn arrestatie blijft de man zeer agressief.</p>
      <h3>Buitenstaander mengt zich</h3>
      <p>Bij de interventie tegen de agressieve dronken man raken er twee agenten gewond. Beide raken hierdoor drie dagen arbeidsongeschikt. Tijdens de arrestatie op de Oude Markt mengt een buitenstaander zich in de commotie. Eerst probeert hij de aanwezige menigte op te jutten. Daarna praat hij in de politieradio die tijdens de schermutselingen op de grond is gevallen. Bijgevolg arresteert de politie ook die man. Hij trapt bij zijn arrestatie tegen het been van een andere agent. Die agent houdt er vier dagen arbeidsongeschiktheid aan over.</p>
      <p>De twee mannen zijn goed gekend bij het gerecht en de politie. Omdat het over een gerechtelijk onderzoek gaat, willen de politie en burgemeester <a href="https://sceptr.net/?s=Mohamed+Ridouani">Ridouani</a> niet reageren. </p>
      <h3>Niet het enige geweld in Leuven</h3>
      <p>Eerder, in hetzelfde weekend, was er ook een vechtpartij tussen twee groepen jongeren. Dat meldt <a href="https://www.standaard.be/cnt/dmf20191125_04736993?utm_source=twitter&amp;utm_medium=dlvr&amp;utm_campaign=twitterfeed">de Standaard</a>. Bij dat gevecht werd een alarmpistool afgeschoten. Een van de jongeren betrokken in het gevecht bood zich in het ziekenhuis aan met een gebroken oogkas. Wat later op de avond raakten twee leden van de rivaliserende groepen verwikkeld in een gevecht. Eveneens op de Oude Markt. De verdachte die met het alarmpistool zou geschoten hebben en een achttienjarige jongen, werden voorgeleid bij de onderzoeksrechter en vrijgelaten onder voorwaarden.</p>
      <h3>Oppositie wil maatregelen</h3>
      <p>De oppositie reageerde wel, voor ROB-tv. Volgens <a href="https://sceptr.net/?s=Lorin+Parys">Lorin Parys</a> (N-VA) moet het stadsbestuur nu snel werk maken van enkele aangekondigde veiligheidsmaatregelen. Voorbeelden hiervan zijn het uitbouwen van een cameranetwerk en een plaatsverbod.</p>
      <figure>
        <iframe data-src="https://twitter.com/NVALeuven/status/1199025372131663874?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/migratienota-magnette-gelekt-opnieuw-open-grenzenbeleid/"/>
        <a href="https://sceptr.net/2019/11/reddingen-op-zee-werken-averechts/"/>
        <a href="https://sceptr.net/2019/11/na-akkefietje-met-somers-opdracht-magnette-verlengd/"/>
      </related>
    </article>
  </body>
</html>