<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825237-rozsliduvanna-z-impicmentu-sud-dozvoliv-zasluhati-se-odnogo-radnika-trampa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T22:59:00+00:00"/>
    <meta property="og:title" content="Розслідування з імпічменту: суд дозволив заслухати ще одного радника Трампа"/>
    <meta property="og:description" content="Федеральний суд США виніс рішення про те, що колишній радник президента Трампа Дон МакГан повинен виступити зі свідченнями в Палаті представників в процесі розслідування з імпічменту."/>
  </head>
  <body>
    <article>
      <h1>Розслідування з імпічменту: суд дозволив заслухати ще одного радника Трампа</h1>
      <h2>Федеральний суд США виніс рішення про те, що колишній радник президента Трампа Дон МакГан повинен виступити зі свідченнями в Палаті представників в процесі розслідування з імпічменту.</h2>
      <address><time datetime="2019-11-25T22:59:00+00:00">25 Nov 2019, 22:59</time> by <a rel="author">викликати повісткою ексрадника Трампа Дона МакГана</a></address>
      <p>Про це повідомив у понеділок американський телеканал <a href="https://www.cnn.com/2019/11/25/politics/don-mcgahn-house-subpoena-impeachment/index.html">CNN</a>.</p>
      <p>"Незалежно від того, наскільки зайнятим чи принципово важливим, а також наскільки близьким до чутливих проєктів внутрішньої політики й національної безпеки може бути помічник президента, президент не має повноважень звільнити його або її від дій, які вимагає закон", - заявила у своєму рішенні суддя Кетанджі Браун Джексон.</p>
      <p>Рішення суду стало ударом по захисту Трампа та його зусиль заблокувати виступи окремих свідків на слуханнях у розслідуванні з імпічменту. Це також може вплинути на свідчення інших членів адміністрації США – як колишніх, так і нинішніх. Крім того, це посилює аргументи демократів щодо неприпустимості опору правосуддю з боку адміністрації Дональда Трампа.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2825209-sud-ssa-vimagae-opriludniti-dokumenti-sodo-zatrimki-dopomogi-ukraini.html">Суд США вимагає оприлюднити документи щодо затримки допомоги Україні</a>
      </blockquote>
      <p>При цьому очікується, що Міністерство юстиції може оскаржити рішення суду ближчим часом. Водночас, якщо МакГан і з'явиться на слуханнях, він все ще може відмовитися відповідати на запитання законодавців, посилаючись на запроваджену Білим домом привілею виконавчої влади, зазначає телеканал. </p>
      <p>Нагадаємо: Юридичний комітет Палати представників минулого тижня звернувся до суду з проханням розглянути питання про можливість <i><b><a href="https://www.ukrinform.ua/rubric-world/2821825-eksradnika-trampa-hocut-viklikati-na-svidcenna-v-kongresi.html">викликати повісткою ексрадника Трампа Дона МакГана</a></b></i> в контексті розслідування з імпічменту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824593-vtrata-imidzu-lidera-svitovoi-demokratii-dorogo-kostuvatime-i-ssa-i-ukraini-klimkin.html">Втрата іміджу лідера світової демократії дорого коштуватиме і США, і Україні — Клімкін</a>
      </blockquote>
      <p>У Комітеті вважають МакГана ключовою особою в розслідуванні, яка може вказати на нових свідків, зокрема у справі про російське втручання у вибори в <b><a href="https://www.ukrinform.ua/tag-ssa">США</a></b>, яку вів спецпрокурор Роберт Мюллер, а також у справі, що стосується тиску на Україну з боку адміністрації Трампа.</p>
      <p>
        <i>Фото: Getty Images</i>
      </p>
    </article>
  </body>
</html>