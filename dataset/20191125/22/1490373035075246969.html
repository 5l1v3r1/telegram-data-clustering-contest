<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/evropska-unie-internet-socialni-site-islamsky-stat_1911252239_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T22:39:00+00:00"/>
    <meta property="og:title" content="26 000 případů na devíti webech. Evropská unie zakročila proti působení Islámského státu na internetu"/>
    <meta property="og:description" content="Experti během operace identifikovali přes 26 000 případů obsahu na podporu Islámského státu a tyto materiály předali devíti poskytovatelům internetových služeb, kteří dostali za úkol je zablokovat."/>
  </head>
  <body>
    <article>
      <h1>26 000 případů na devíti webech. Evropská unie zakročila proti působení Islámského státu na internetu</h1>
      <address><time datetime="2019-11-25T22:39:00+00:00">25 Nov 2019, 22:39</time> by <a rel="author">ČTK</a></address>
      <p>
        <b>Policejní a soudní orgány z několika zemí Evropské unie na konci listopadu společně zakročily proti organizaci Islámský stát a výrazně narušily působení této teroristické sítě na internetu. Oznámila to v pondělí unijní policejní agentura Europol. Kybernetická razie podle agentury Reuters vyřadila z provozu několik serverů, které využívá Islámský stát.</b>
      </p>
      <p>Operace skončila v neděli a trvala čtyři dny. Experti během ní identifikovali přes 26 000 případů obsahu na podporu Islámského státu a tyto materiály předali devíti poskytovatelům internetových služeb, kteří dostali za úkol je zablokovat.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/odvolaci-soud-nizozemsko-nemusi-pomahat-navratu-deti-jejichz-rodice-se-pridali-k_1911221826_cen"/>
      </related>
      <p>Operace se soustředila mimo jiné na účty a stránky spojené s agenturou Amak, což je propagandistický orgán Islámského státu.</p>
      <p>„Zmizeli ze značné části internetu,“ řekl na pondělní tiskové konferenci Europolu mluvčí belgické federální prokuratury Eric Van Der Sypt. „V tuto chvíli nemohu říct, že to je na 100 procent, uvidíme, jak se z toho oklepou. Bude je stát obrovské úsilí, aby se vrátili,“ řekl k radikálům a jejich přítomnosti na internetu.</p>
      <h3>Spolupráce s Telegramem</h3>
      <p>Intervenci podpořila vedle Europolu také unijní agentura Eurojust a podílelo se na ní 12 členských zemí Evropské unie. V jejím čele stály belgické složky, zatímco ve Španělsku místní policisté zatkli člověka podezřelého z ústřední role při šíření propagandy Islámského státu.</p>
      <p>S úřady pak spolupracovaly technologické firmy Google, Twitter nebo Instagram a rovněž komunikační aplikace Telegram.</p>
      <p>Právě služba Telegram, která umožňuje šifrovanou komunikaci, byla údajně hlavním článkem internetových aktivit teroristů. Europol ale spolupráci s Telegramem vyzdvihl a uvedl, že výsledkem bylo vytlačení „významného podílu klíčových hráčů v síti Islámského státu“ z této platformy.</p>
      <p>„IS není jen o bojišti. Skrze tyto mediální kanály v našich zemích radikalizovali a naverbovali velký počet zahraničních bojovníků,“ uvedl Van Der Sypt. Aktivity, proti kterým nyní úřady zakročily, podle něj mají přímou spojitost s radikalizací evropských občanů.</p>
      <related>
        <h4>Související články</h4>
        <a href="https://www.irozhlas.cz/zpravy-svet/eu-evropska-unie-ankara-dzihadiste-radikalove-turecko_1911122133_luk"/>
        <a href="https://www.irozhlas.cz/zpravy-svet/nemecko-frankfurt-nad-mohanem-teroristicky-utok-islamsky-stat-turecko_1911121538_nkr"/>
        <a href="https://www.irozhlas.cz/zpravy-svet/uprchlicke-tabory-islamsky-stat-matky-deti-repatriace-nizozemsko-soud-haag_1911112140_vtk"/>
      </related>
    </article>
  </body>
</html>