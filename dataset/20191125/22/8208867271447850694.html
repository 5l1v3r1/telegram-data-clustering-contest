<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/25/news/fca_e_psa_a_un_passo_dall_accordo_lettera_dei_vertici_a_tutti_i_dipendenti-241926334/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T22:37:00+00:00"/>
    <meta property="og:title" content="Fca e Psa a un passo dall’accordo. Lettera dei vertici a tutti i dipendenti"/>
    <meta property="og:description" content="Si avvicina la firma del Memorandum. Giuseppe Conte a Melfi: “La prossima fusione  non comprometta l’occupazione in Italia”"/>
  </head>
  <body>
    <article>
      <h1>Fca e Psa a un passo dall’accordo. Lettera dei vertici a tutti i dipendenti</h1>
      <h2>Si avvicina la firma del Memorandum. Giuseppe Conte a Melfi: “La prossima fusione  non comprometta l’occupazione in Italia”</h2>
      <address><time datetime="2019-11-25T22:37:00+00:00">25 Nov 2019, 22:37</time> by <a rel="author">PAOLO GRISERI</a></address>
      <p><b>TORINO</b> - Sono una cinquantina, divisi in nove gruppi di lavoro. E «si muovono rapidamente verso la firma del Memorandum of understanding». Una firma che «arriverà entro le prossime settimane».<br/><br/>Le prime rivelazioni sul funzionamento della pattuglia di manager che sta lavorando alla fusione tra Psa e Fca arrivano con una lettera che le due società inviano ai loro dipendenti utilizzando la posta interna. Mentre ieri mattina a Melfi il responsabile delle attività europee di Fca, Pietro Gorlier, mostrava l’atteggiamento prudente che già era stato di John Elkann nei giorni scorsi («c’è ancora molto da fare per formalizzare il progetto»), nella lettera ai dipendenti i vertici delle due società dichiarano esplicitamente che l’obiettivo è quello di «arrivare alla firma del Memorandum entro le prossime settimane». Ottimismo dunque, come dimostra la stessa scelta di una comunicazione congiunta ai dipendenti.<br/><br/><br/>I nove gruppi di lavoro sono guidati da Douglas Ostermann per Fca, e Olivier Bourges per Psa. Ostermann è responsabile dello sviluppo del business di Fca e fa parte del gruppo dei 30 manager che costituiscono la prima linea a ridosso di Mike Manley. Tra le altre precedenti esperienze, ha lavorato per 13 anni in General Motors. Bourges è vicepresidente e si occupa delle strategie del gruppo francese. Ostermann dichiara che «stiamo facendo ottimi progressi verso l’obiettivo finale». Bourges aggiunge che «ci stiamo muovendo rapidamente verso la firma del Memorandum». Anche se, viene precisato nella lettera «Fca e Psa rimarranno competitor fino al completamento del processo di fusione». Che, si ipotizzava in queste settimane, dovrebbe portare alla nascita di un’unica società entro la seconda metà del 2020.<br/><br/>Un anno che si presenta decisivo a partire delle scadenze più immediate. Ieri mattina a Melfi il premier Conte ha partecipato all’assemblea degli industriali dell’automotive italiano riuniti nell’Anfia. E si è subito sentito rivolgere la richiesta di evitare la preannunciata stretta fiscale sulle auto aziendali: «Così si rischiano effetti recessivi - ha detto Gorlier - non solo sul Pil ma anche sulla produzione nazionale». Il manager Fca è entrato direttamente nel merito spiegando che con la tassa si colpirebbero «stabilimenti come Cassino e Melfi mettendo a rischio la produzione di oltre 30 mila vetture destinate all’utilizzo aziendale promiscuo, corrispondenti a un fatturato di oltre 900 milioni».<br/><br/><br/>Conte, che prima di prendere la parola si era incontrato con una delegazione di rsu di Fim, Fiom e Uilm, ha mostrato di aver colto il messaggio: «Stiamo lavorando con il ministero dell’Economia per rivedere in maniera sostanziale e rimodulare la misura» sulle auto aziendali. Il premier ha anche detto di essersi raccomandato con John Elkann affinché la fusione con Psa «non comprometta l’occupazione in Italia». La difesa dei posti di lavoro è anche nelle richieste della lettera consegnata dai sindacati a Giuseppe Conte</p>
      <related>
        <h4>Articoli correlati</h4>
        <a href="https://www.repubblica.it/economia/2019/06/13/news/renault-fc_ora_la_francia_lavora_per_la_pace_colloqui_possono_riprendere_-228665058/?ref=drac-2"/>
      </related>
    </article>
  </body>
</html>