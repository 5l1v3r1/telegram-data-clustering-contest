<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388907/murat-ulkerden-istanbul-sehir-universitesi-aciklamasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T22:59:00+00:00"/>
    <meta property="og:title" content="Murat Ülker'den İstanbul Şehir Üniversitesi açıklaması"/>
    <meta property="og:description" content="Yıldız Holding Yönetim Kurulu Başkanı Murat Ülker, İstanbul Şehir Üniversitesi üzerinden meydana gelen tartışmalara dair dikkat çeken bir basın açıklaması yaptı."/>
  </head>
  <body>
    <article>
      <h1>Murat Ülker'den İstanbul Şehir Üniversitesi açıklaması</h1>
      <h2>İşadamı Murat Ülker, İstanbul Şehir Üniversitesi'ne ilişkin dikkat çeken bir açıklama yaptı.</h2>
      <address>
        <time datetime="2019-11-25T22:59:00+00:00">25 Nov 2019, 22:59</time>
      </address>
      <p>Yıldız Holding Yönetim Kurulu Başkanı Murat Ülker, İstanbul Şehir Üniversitesi üzerinden meydana gelen tartışmalara dair dikkat çeken bir basın açıklaması yaptı.</p>
      <p>İstanbul Şehir Üniversitesi tartışmaları üzerinden kendi ismine dair bazı haberlerin doğru olmadığını ifade eden Ülker, şu açıklamalayı yaptı:</p>
      <blockquote>"Son günlerde İstanbul Şehir Üniversitesi ile ilgili bazı haberlerde holdingimizin ve ismimin geçtiği ve doğru olmayan bir şekilde üniversiteye taahhütlerimizin farklı siyasi sebeplerden ötürü devam etmediği yönünde gerçek dışı haberler iddia edilmektedir.</blockquote>
      <blockquote>Oysa ki İstanbul Şehir Üniversitesi’nin kuruluşundan itibaren Holding olarak söz verdiğimiz bütün maddi taahhütlerimizi yerine getirdik. Ayrıca üniversite mütevelli heyetinden ayrılmadan önce holdingimiz vakıf yöneticileri ile maddi anlamda son olarak yapılabilecekleri konuştu, ardından bu taahhütlerimizi de yerine getirdik. O toplantıda üniversitenin maddi durumunun çok hassas bir şekilde idare edilmesi gerektiğini, yapılabilecekleri ve borçlanma konusunda dikkatli olunmasını da hatırlattık.<br/>O zamanda ifade ettiğimiz gibi bizim Holding olarak taahhütlerimizin hiçbiri sonsuz değildi. Bu süreç sonunda hiçbir siyasi mülahaza olmaksızın holdingimiz bütün sorumluluklarını yerine getirdi. Sonrasında gurubumuz daha başka sosyal hizmetlerini sürdürürken üniversiteye kuruluş aşamasında verdiğimiz sözleri yerine getirmenin huzuru içinde yönetimden ayrıldık.</blockquote>
      <blockquote>Bilinmelidir ki; Üniversite projesi içinde kendi kararımızla yer aldık, sorumluluklarımızı da yerine getirerek kendi kararımızla ayrıldık. Bu süreçte Sayın Cumhurbaşkanımızdan sadece destek gördük.<br/>Biz ayrıldıktan sonraki süreçte göreve gelen yöneticilerin çeşitli kaynakları hangi şartlarda ve ne şekilde kullandıkları hususunda hiçbir bilgimiz de bulunmamaktadır."</blockquote>
    </article>
  </body>
</html>