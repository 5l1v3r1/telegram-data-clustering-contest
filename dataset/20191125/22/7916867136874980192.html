<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134995-lskl-edo-nickaus-pamokos-ir-cempionu-bei-klaipedieciu-pergales.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T22:49:00+00:00"/>
    <meta property="og:title" content="LSKL: Edo Nickaus pamokos ir čempionų bei klaipėdiečių pergalės"/>
    <meta property="og:description" content="Lietuvos studentų krepšinio lygos (LSKL) penktojo turo rungtynėse pergales dviženkliais skirtumais iškovojo abi Klaipėdos ekipos - LCC tarptautinis universitetas (LCC) ir Klaipėdos universitetas, taip pat daugkartiniai čempionai Vytauto Didžiojo universiteto (VDU) studentai bei praėjusio sezono vicečempionai Lietuvos sporto universiteto (LSU) krepšininkai. Solidžiausia pergale džiaugėsi LSU krepšininkai, treniruojami Edo Nickaus. Jie namuose rezultatu 100:76 (26:23, 27:19, 21:20, ..."/>
  </head>
  <body>
    <article>
      <h1>LSKL: Edo Nickaus pamokos ir čempionų bei klaipėdiečių pergalės</h1>
      <address>
        <time datetime="2019-11-25T22:49:00+00:00">25 Nov 2019, 22:49</time>
      </address>
      <p>Nuotr.: LCC</p>
      <figure>
        <a href="https://www.basketnews.lt/paveikslelis-207834-any1000x1000.jpg">
          <img src="https://www.basketnews.lt/paveikslelis-207834-any630x500.jpg"/>
        </a>
      </figure>
      <p>Nuotr. LCC</p>
      <p>Lietuvos studentų krepšinio lygos (LSKL) penktojo turo rungtynėse pergales dviženkliais skirtumais iškovojo abi Klaipėdos ekipos - LCC tarptautinis universitetas (LCC) ir Klaipėdos universitetas, taip pat daugkartiniai čempionai Vytauto Didžiojo universiteto (VDU) studentai bei praėjusio sezono vicečempionai Lietuvos sporto universiteto (LSU) krepšininkai.</p>
      <p>Solidžiausia pergale džiaugėsi LSU krepšininkai, treniruojami Edo Nickaus. Jie namuose rezultatu <b>100:76</b> (26:23, 27:19, 21:20, 26:14) nukovė Vilniaus universiteto (VU) ekipą.</p>
      <p>LSU (3 pergalės, 1 pralaimėjimas) gretose dvigubą dublį surinko Rokas Mačiulis. Jis pelnė 18 taškų (6/7 dvit., 2/6 trit.), po krepšiais atkovojo 10 kamuolių, atliko 6 rezultatyvius perdavimus ir surinko 30 naudingumo balų. 17 taškų prie pergalės pridėjo Ernestas Naruševičius, 13 - Laurynas Balkūnas.</p>
      <p>VU komandą, kuriai tai buvo pirmasis pralaimėjimas, gelbėti bandė 18 taškų pelnęs ir 9 rezultatyvius perdavimus atlikęs Žilvinas Kubilius, 14 taškų surinko Rokas Liekis, po 12 - Dominykas Bučas ir Jenas Zemanas (10 atk. kam.).</p>
      <p>„Praėjusią savaitę paskutinėmis sekundėmis 1 taško skirtumu (81:82) nusileidome VGTU komandai, tad šiandien vyrai jau susikoncentravo tiek gynyboje, tiek puolime ir iškovojome solidžią pergalę“, - sakė LSU treneris <b>Edas Nickus</b>.</p>
      <p>Pasiteiravus, ar davė daug pylos vyrams už praėjusią savaitę, kad taip pasikeitė žaidimas, E. Nickus atsakė: "Teko pasikalbėti ir vieni kitus supratome."</p>
      <p>
        <b>Kauno derbyje - VDU pergalė</b>
      </p>
      <p>Vytauto Didžiojo universiteto (VDU) krepšininkai savų žiūrovų akivaizdoje rezultatu <b>86:70</b> (27:23, 21:15, 22:14, 16:18) Kauno technologijos universiteto (KTU) komandą.</p>
      <p>Arūno Juknevičiaus auklėtiniai iki didžiosios pertraukos susikrovė dviženklę persvarą - 48:38, o vėliau dar labiau padidino atotrūkį.</p>
      <p>VDU (visos 4 pergalės) po 10 ir daugiau minučių leido rungtyniauti visiems šįvakar atvykusiems savo žaidėjams, o prie pergalės labiausiai prisidėjo Rokas Ruškys (17 taškų) ir Laurynas Vaištaras (15 taškų). Dvigubą dublį surinko Marijus Užupis - 10 taškų ir 10 atkovotų kamuolių.</p>
      <p>KTU (2 pergalės, 2 pralaimėjimai) gretose lyderio vaidmens ėmėsi Paulius Steikūnas, pelnęs 19 taškų, Matas Kabašinskas surinko 12 taškų.</p>
      <p>„Iš pradžių dar kova vyko, tačiau paskui atitrūkome. Jei varžovai bandydavo priartėti, paleisdavo tritaškių atakas ir vėl ramiai kvėpuodavome. Antroje dvikovos pusėje galėjau ramiai stebėti rungtynes“, - atviravo VDU treneris <b>Arūnas Juknevičius</b>.</p>
      <p>
        <b>KU rungtynių pabaigoje surengė spurtą</b>
      </p>
      <p>Pirmąsias šio sezono LSKL rungtynes namuose žaidę Klaipėdos universiteto (KU) krepšininkai rezultatu <b>79:67</b> (19:16, 16:13, 16:23, 28:15) palaužė Lietuvos sporto universiteto (LSU-2) antrąją komandą.</p>
      <p>36 dvikovos minutę klaipėdiečiai pirmavo vos 1 taško skirtumu - 64:63, tačiau tuoj pat surengė spurtą - 10:1 ir nebeleido varžovams pagalvoti apie pergalę.</p>
      <p>KU gretose sunkiai sulaikomas buvo Nojus Mineikis. Jis surinko 25 taškus (5/8 dvit., 5/9 trit., 7 atk. kam., 3 rez. perd., 25 naud. balai). Jonas Dumašius (8 rez. perd.) ir Laimonas Remeikis (8 atk. kam.) pelnė po 11 taškų.</p>
      <p>LSU-2 komandai 18 taškų pelnė Edvinas Kurinkus, 17 (10 atk. kam.) - Lukas Taparauskas.</p>
      <p>„Iškovota pergalė, tačiau ji nesaldi. Teko dvikovos pabaigoje kaip reikiant paplušėti ir pasinervinti. LSU-2 jaunus vaikinus puikiai moka motyvuoti gerai žinomas treneris Ramūnas Butautas, tad jie nuolat mus kvėpavo į nugarą, kovojo dėl kiekvieno aikštės centimetro, dėl kiekvieno kamuolio. Gerai, kad visgi laimėjome“, - po sunkios pergalės savo mintimis dalijosi KU treneris <b>Mindaugas Stašys.    </b></p>
      <p>KU komandai tai buvo trečioji pergalė iš keturių galimų, o LSU-2 kol kas nėra patyrę pergalės skonio ir pralaimėjo visas ketverias rungtynes.</p>
      <p>
        <b>LCC Vilniuje pamokė VK studentus</b>
      </p>
      <p>Praėjusio LSKL sezono Mažosios taurės laimėtojai LCC tarptautinio universiteto (LCC) studentai išvykos rungtynėse rezultatu <b>77:62</b> (16:19, 15:8, 26:15, 20:20) įveikė Vilniaus kolegijos (VK) ekipą.</p>
      <p>LCC (2 pergalės, 2 pralaimėjimai) gretose arti dvigubo dublio buvo Domantas Strikulys. Jis surinko 18 taškų ir po krepšiais sugriebė 9 kamuolius. Tomas Butkus prie pergalės pridėjo 16 taškų, Ignas Staponas - 13 tšk.</p>
      <p>Nė vienos pergalės šį sezoną neiškovojusios VK ekipos gretose Tadas Užolinskas surinko 16 taškų, Edvinas Lebeckas - 15 (8 atk. kam.) ir Mantas Šerkšnas - 14 tšk.</p>
      <p>LCC komandos raku į pergalę tapo atkovoti kamuoliai – jie pagal šį rodiklį savo varžovus pranoko 55:42.</p>
      <p> </p>
    </article>
  </body>
</html>