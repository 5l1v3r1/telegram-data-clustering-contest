<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904182.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T22:50:00+00:00"/>
    <meta property="og:title" content="فرانسه به دنبال پرکردن خلاء آمریکا در خاورمیانه"/>
    <meta property="og:description" content="به گزارش فارس، فرانسه طی ماه‌های اخیر تلاش کرده تا به پر کردن خلاء حضور آمریکا در منطقه غرب آسیا بپردازد."/>
  </head>
  <body>
    <article>
      <h1>فرانسه به دنبال پرکردن خلاء آمریکا در خاورمیانه</h1>
      <address>
        <time datetime="2019-11-25T22:50:00+00:00">25 Nov 2019, 22:50</time>
      </address>
      <p>یک روزنامه صهیونیستی در گزارشی با اشاره به سفر چهار روزه وزیر دفاع فرانسه به منطقه، نوشت که این کشور به دنبال پر کردن خلاء واشنگتن در منطقه است.</p>
      <p>به گزارش فارس، فرانسه طی ماه‌های اخیر تلاش کرده تا به پر کردن خلاء حضور آمریکا در منطقه غرب آسیا بپردازد.</p>
      <p>روزنامه صهیونیستی جروزالم پست در گزارشی با بررسی این موضوع نوشت: «فرانسه با مأموریت دریایی جدید در منطقه به دنبال ایفای نقشی بزرگتر است.»</p>
      <p>«فلورنس پارلی» وزیر دفاع فرانسه که در منطقه حضور داشت این هفته از آمریکا به دلیل مقابله نکردن با تهدید ایران علیه عربستان سعودی و دیگر کشورها انتقاد کرد. از سوی دیگر در حالی که نفوذ واشنگتن در سرتاسر منطقه در حال کاهش است، پاریس به دنبال ایفای نقش پررنگ تری در امنیت دریایی منطقه است.</p>
      <p>وزیر دفاع فرانسه که برای شرکت در کنفرانس منامه در بحرین به سر می‌برد خروج آمریکا از توافق هسته‌ای با ایران را محکوم و از ایران نیز انتقاد کرد. این کنفرانس توسط موسسه مطالعات استراتژیک سازماندهی شده بود و وزیران امور خارجه کشورهای منطقه و همچنین مقامات امنیتی و دفاعی نیز در آن حضور داشتند.</p>
      <p>وزیر دفاع فرانسه در این کنفرانس گفت: «ما شاهد کاهش تدریجی و عامدانه تعهدات آمریکا هستیم.»</p>
      <p>وزیر دفاع فرانسه همچنین از «باراک اوباما» رئیس جمهور سابق آمریکا نیز به دلیل «باقی گذاشتن جنگنده‌ها بر روی باند» انتقاد کرد.</p>
      <p>اشاره وی به تصمیم آمریکا در سال ۲۰۱۳ در عدم حمله به سوریه به دلیل ادعای واهی استفاده نظام سوریه از تسلیحات شیمیایی است.</p>
      <p>بر اساس ادعای جروزالم پست، «فرانسوا اولاند» رئیس جمهور وقت فرانسه دستور آماده‌باش جنگنده‌های رافائل و موشک‌های کروز اسکالپ را برای حمله به سوریه صادر کرده بود. مکان‌هایی که قرار بود هدف قرار داده شوند، بخش چهارم زرهی ارتش سوریه و مراکز فرماندهی و موشکی این کشور بوده است، اما آمریکا تصمیم گرفت که این حمله را متوقف کند و به جنگنده‌ها اجازه پرواز نداد.</p>
      <p>البته آمریکا، انگلیس و  فرانسه در سال‌های ۲۰۱۷ و ۲۰۱۸ حملات هوایی را علیه سوریه انجام دادند اما این حملات بسیار کوچکتر و موثرتر از حمله‌ای بود که سال ۲۰۱۳ قرار بود انجام شود.</p>
      <p>پارلی در کنفرانس منامه گفت که پاریس از عدم واکنش آمریکا به حملات  ماه سپتامبر به تاسیسات نفتی آرامکو سعودی ناخرسند است.</p>
      <p>وی با طرح این ادعا که ایران در حمله به کشتی‌ها در خلیج فارس نقش داشته گفت که آمریکا در مقابله با این تهدیدات عقب ‌نشینی کرده است.</p>
      <p>وزیر دفاع فرانسه گفت: «زمانی که حمله به کشتی‌ بدون پاسخ باقی ماند، پهپاد سرنگون شد و زمانی که این موضوع بدون پاسخ باقی ماند، تأسیسات نفتی مورد حمله قرار گرفت. این موضوع حتی برای کسانی که گمان می‌کنند دستاوردی داشته خطرناک است.»</p>
      <p>فلورنس پارلی در ادامه اتهاماتش علیه ایران گفت که عدم واکنش به تهران باعث جسورتر شدن این کشور می‌شود.</p>
      <p>وی در ادامه به اقدام ایران در سرنگون کردن پهپاد متجاوز آمریکایی به حریم هوایی ایران اشاره کرد و گفت که تصاویر فرماندهان نظامی ایران که در حال بررسی بقایای پهپاد آمریکایی سرنگون شده بر فراز خلیج فارس بودند را دیده است.</p>
      <p>وزیر دفاع فرانسه اضافه کرد پیامی که از این تحولات به گوش می‌رسد این است که آمریکا ناتوان بوده و اشاره از ضعف شدید در بازدارندگی دارد.</p>
      <p>این مقام فرانسوی با اشاره به تغییر وضعیت آمریکا در منطقه غرب آسیا گفت که آن روزها رفته‌اند و تغییر در وضعیت آمریکا در منطقه بسیار بزرگ بوده و بی سابقه به نظر می‌رسد و این شرایط احتمالا صرفنظر از کسی باشد که در انتخابات بعدی آمریکا پیروز خواهد شد.</p>
      <p>روزنامه جروزالم پست با اشاره به سخنان پارلی در کنفرانس منامه نوشت این سخنرانی عادی به نظر نمی‌رسید بلکه شلیک به سیاست آمریکا بوده و اشاره به این موضوع دارد که فرانسه از تحولات در منطقه نگران بوده و خواستار ایفای نقشی عمیق‌تر در این منطقه است.</p>
      <p>وزیر دفاع فرانسه به این موضوع اشاره کرد که چگونه کشوها در حال بهره‌مندی از خلاء قدرت هستند. وی از ترکیه و اقداماتش در «عین عیسی» سوریه و نفوذ روسیه در بنغازی لیبی و فعالیت‌های چین در جیبوتی نام برد.</p>
      <p>این موضوع به این دلیل مهم است که فرانسه قدرت استعماری تاریخی سوریه به شمار می‌آید و در ناآرامی‌های این کشور در سال ۲۰۱۱ به ایفای نقش پرداخته است. همچنین فرانسه روابط کلیدی با جیبوتی داشته و یک پایگاه دریایی در این کشور دارد. فرانسه این نگرانی را دارد که دیگر کشورها به سوی مناطقی که تحت نفوذ این کشور هستند حرکت کنند.</p>
      <p>فرانسه به شدت از اقدام ترکیه در حمله به ترکیه و تهاجم به کُردها شوکه شده و رئیس جمهور فرانسه به دنبال بررسی کردن این موضوع در ناتو است. از سوی دیگر اتحادیه عرب و شورای همکاری خلیج فارس نیز گسسته شده و توافق هسته‌ای با ایران نیز دچار آسیب شده است. همچنین سیاست‌های آمریکا درباره شهرک‌های اسرائیلی در کرانه باختری نادیده گرفتن قوانین بین‌المللی درباره فلسطین به شمار می‌آید.</p>
      <p>فرانسه به دقت تحولات و نسلی که در حال رشد در لبنان هستند را نیز تحت نظر دارد، نسلی که پس از سال ۱۹۸۹ و پس از توافق «طیف» که به جنگ داخلی در لبنان پایان داد متولد شده‌اند.</p>
      <p>فرانسه حدود ۲۴۰ هزار شهروند و ۲۸۰۰ نظامی در منطقه غرب آسیا دارد و این کشور تاکید کرده که از این منطقه فاصله نخواهد گرفت. وزیر دفاع فرانسه پس از حضور در کنفرانس منامه به امارات متحده عربی پرواز کرد تا با مقامات این کشور درباره توافقنامه‌های دفاعی و سه پایگاه نظامی صحبت کند.</p>
      <p>وزیر دفاع فرانسه گفته است که این کشور تجهیزات هشداردهنده پیشرفته‌ای به منطقه ارسال کرده که شامل رادارهای پیچیده و ده‌ها اپراتور بوده که برای پیشگیری از حملات موشک‌های کروز و پهپادها استفاده می‌شود.</p>
      <p>فرانسه مدعی شده که آماده حمایت از کشورهای حاشیه خلیج فارس بوده و همچنان به حملات خود به گروه داعش ادامه خواهد داد. پاریس از عملیات ارتش سوریه در ادلب نیز ابراز نگرانی کرده است.</p>
      <p>وزیر دفاع فرانسه روز دوشنبه نیز به دوحه قطر سفر کرده بود تا با مقامات این کشور کوچک حاشیه خلیج فارس درباره امنیت منطقه گفت‌وگو کند. وی در این کشور با «خالد بن محمد العطیه» وزیر دفاع قطر دیدار کرد.</p>
      <p>پارلی گفت: «ما دوستان زیادی داریم. فرانسه در حال کمک کردن به پیشبرد ماموریت نظارت دریایی اروپا در منطقه است که با حضور دریایی آمریکا در منطقه متفاوت بوده اما با آن هماهنگی دارد.»</p>
      <p>این مأموریت دریایی، از پایگاه دریایی فرانسه در ابوظبی هدایت خواهد شد. در همین راستا، پارلی روز شنبه با «شیخ محمد بن زاید آل نهیان» ولیعهد ابوظبی دیدار داشت.</p>
      <p>جروزالم پست در پایان گزارش خود نوشت: «این بهار جدید فرانسه در منطقه خاورمیانه به شمار می‌آید. سفر چهار روزه وزیر دفاع فرانسه به منطقه نشان دهنده تعهد پاریس به منطقه است. در حالی که به نظر می‌رسد آمریکا در حال کاهش نقش خود در خاورمیانه است، فرانسه به تلاش خود برای پر کردن برخی از خلاءهای آمریکا ادامه خواهد داد.»</p>
    </article>
  </body>
</html>