<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Michalik-STAN-Skolstvi-a-zivotni-prostredi-na-okraji-zajmu-Pro-ANO-jsou-prioritou-silnice-604681"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T22:56:00+00:00"/>
    <meta property="og:title" content="Michalik (STAN): Školství a životní prostředí na okraji zájmu. Pro ANO jsou prioritou silnice"/>
    <meta property="og:description" content="Středočeská koalice, vedená hejtmankou Jaroslavou Pokornou Jermanovou (ANO), prosadila rozpočet kraje na příští rok. Radní z ANO a ČSSD s hlasy komunistů v zádech počítají s částkou ve výši 32 miliard korun."/>
  </head>
  <body>
    <article>
      <h1>Michalik (STAN): Školství a životní prostředí na okraji zájmu. Pro ANO jsou prioritou silnice</h1>
      <address>
        <time datetime="2019-11-25T22:56:00+00:00">25 Nov 2019, 22:56</time>
      </address>
      <p>
        <b>Středočeská koalice, vedená hejtmankou Jaroslavou Pokornou Jermanovou (ANO), prosadila rozpočet kraje na příští rok. Radní z ANO a ČSSD s hlasy komunistů v zádech počítají s částkou ve výši 32 miliard korun.</b>
      </p>
      <p>Rozpočet je rekordní, už proto, že hospodářská situace je příznivá, a příjmy z daní jsou tak letos velmi vysoké. Většinu spolknou silnice a nemocnice, kraj ale nešetří ani na některých PR aktivitách.</p>
      <p>Zastupitelé z hnutí STAN pro rozpočet nehlasovali, priority vidí šířeji, než vedení Středočeského kraje. A to zejména ve vzdělání a v oblasti životního prostředí, tyto kapitoly jsou však v návrhu rozpočtu podfinancované</p>
      <p>„Pokud má být Česko konkurenceschopné, potřebuje vzdělané lidi. Bohužel středočeské střední školy nejsou v dobrém stavu a žáci, kteří přicházejí ze základních škol, jsou často zděšeni tím, v jakém prostředí se učí. Netýká se to jen budov, ale také vybavení škol,“ upozornil šéf středočeských zastupitelů za STAN Věslav Michalik.</p>
      <p>Hnutí STAN rovněž dlouhodobě poukazuje na absenci krajské environmentální politiky, a rovněž na fakt, že krajští radní nereflektují klimatické změny. Už v červnu například žádal zastupitelský klub STAN o změnu rozpočtu ve prospěch Středočeského Infrastrukturního fondu, z něhož plynou obcím peníze na projekty výstavby vodovodů a kanalizací. Koalice však navýšení rozpočtu pro vodovody a kanalizace zamítla.</p>
      <p>„Je přitom potřeba se připravit na změny klimatu, zajistit lidem pitnou vodu a čistit odpadní vody. To, že je Středočeský kraj poslední v dostupnosti vodovodů a kanalizací pro své občany, není vůbec v návrhu rozpočtu reflektováno,“ podotkl Michalik.</p>
      <p>Rozpočet ukrývá i položky, které opozice na jednání zastupitelstva rozporovala. Například téměř 4 miliony korun do nově vzniklého spolku Středočeské vodní cesty. Organizace vznikla v roce 2015, doteď ale stagnovala. Před dva miliony korun posílá teď hejtmanka na PR služby Středočeských vodních cest.</p>
      <p>„Spolek zatím nevykazuje žádnou činnost, zatím není co propagovat, ale rozpočet už na PR služby za několik milionů korun pamatuje. Vyjma platu ředitele (1,5 milionů korun) radní Martin Draxler (ANO) nedokázal věrohodně vysvětlit, na co přesně peníze půjdou. Připomíná mi to nechvalně známou dotaci na sraz motorkářů Harley-Davidson. Ten se sice nakonec odehrál, většina peněz na PR však skončila v zahraničí,“ upozornil Michalik.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Michalik-STAN-Krajska-koalice-ANOCSSDKSCM-rozhazuje-jako-smyslu-zbavena-604545"/>
        <a href="https://www.parlamentnilisty.cz/politika/politici-volicum/Michalik-STAN-Bylo-mi-26-let-a-revoluci-jsem-prozil-kousek-od-Moskvy-603038"/>
        <a href="https://www.parlamentnilisty.cz/politika/politici-volicum/Michalik-STAN-Koalice-ANOCSSDKSCM-resi-podruznosti-602920"/>
        <a href="https://www.parlamentnilisty.cz/politika/politici-volicum/Michalik-STAN-Brezanske-dopravni-peklo-zacalo-prave-vcera-602341"/>
      </related>
    </article>
  </body>
</html>