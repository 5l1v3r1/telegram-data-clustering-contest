<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909983"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T22:55:00+00:00"/>
    <meta property="og:title" content="Борисов след 2 часа с Тръмп: Убеден съм, че визите ще паднат (Видео)"/>
    <meta property="og:description" content="Убеден съм, че визите за САЩ ще паднат, заяви премиерът Бойко Борисов след разговора си с президента на САЩ Доналд Тръмп. Повече от два часа продължи разговорът между двамата в Белия дом като"/>
  </head>
  <body>
    <article>
      <h1>Борисов след 2 часа с Тръмп: Убеден съм, че визите ще паднат (Видео)</h1>
      <address><time datetime="2019-11-25T22:55:00+00:00">25 Nov 2019, 22:55</time> by <a rel="author">ВИКТОР ИВАНОВ, НАШ ЧОВЕК ВЪВ ВАШИНГТОН</a></address>
      <p>Убеден съм, че визите за САЩ ще паднат, заяви премиерът Бойко Борисов след разговора си с президента на САЩ Доналд Тръмп.</p>
      <p>Повече от два часа продължи разговорът между двамата в Белия дом като предварително определеното за срещата време бе просрочено и Тръмп е настоял разговорът да бъде завършен.</p>
      <p>Борисов и Тръмп са подписали и рамка за стратегическо партньорство, както и съвместно изявление. Борисов ги определи като стратегически.</p>
      <p>Документът посочва България като стратегически газов хъб за Балканите и Източна Европа, съобщи Борисов. Това би трябвало да донесе по-изгодно доставки на американски втечнен газ за България.</p>
      <p>Борисов и Тръмп показали взаимна симпатия, коментираха дипломати. "Не му отстъпих", отговори премиерът на въпрос за прословутото здрависване на Тръмп, с което и вадил от равновесие доста световни лидери.</p>
      <p>При следващата среща ще има решение за визите, каза Борисов. Именно това е една от големите теми в документа за стратегическо партньорство.</p>
      <p>Тръмп е приел и покана да дойде в България. Дата обаче не е уточнявана. Със сигурност обаче в България ще дойде вицепрезидентът Майк Пенс.</p>
      <p>Още следващата седмица в България ще пристигнат американски експерти, които ще се запознаят с проекта за АЕЦ "Белене", съобщи още Борисов. Тръмп научил от него, че централата не е руска, а само част от технологията ще е руска. Контурите са френски, а турбината може да е американска на "Дженерал Електрик", доставките на гориво пък могат да са от американската "Уестингхаус", посочи българският премиер.</p>
      <p>Във Варна ще бъде създаден координационен център за натовските кораби в Черно море, съобщи още Борисов. Това не е военна база, а логистичен център за учения, подчерта Борисов.</p>
      <p>Черно море остава мирно и двамата с президента Тръмп ще се наслаждаваме на курорти и голф клубове, обясни министър-председателят.</p>
      <p>Той и Тръмп обсъдили и възможностите за съвместно производство на бронирани машини, както и ремонт на хеликоптери в "Авионамс".</p>
      <p>Темата за Русия е била обсъждана в контекста на шпионския скандал и пускането на русофила Николай Малинов до Москва са получи орден от Владимир Путин. Много силно впечатление е направило това и темата била повдигната от американците в контекста на борбата с корупцията, обясни Борисов. Той отвърнал, че отговаря за службите и МВР, но съдът е независим.</p>
      <p>Премиерът се срещна и с българи, които живеят в САЩ.</p>
      <p>След това Борисов говори пред представители на Американската търговска камара. Там присъстваше и посланикът на САЩ в България Херо Мустафа.</p>
    </article>
  </body>
</html>