<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/20-de-ani-fara-pozitia-de-presedinte-conducerea-psd-va-incerca-sa-o-inlature-pe-viorica-dancila-dupa-dezastrul-din-alegerile-de-duminica-18615987"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T22:05:00+00:00"/>
    <meta property="og:title" content="20 de ani fără poziţia de preşedinte: Conducerea PSD va încerca să o înlăture pe Viorica Dăncilă, după dezastrul din alegerile de duminică"/>
    <meta property="og:description" content="O parte a conducerii PSD va încerca să obţină plecarea de bunăvoie din fruntea partidului, după ce ea a fost înfrântă fără drept de apel în alegerile prezidenţiale de duminică."/>
  </head>
  <body>
    <article>
      <h1>20 de ani fără poziţia de preşedinte: Conducerea PSD va încerca să o înlăture pe Viorica Dăncilă, după dezastrul din alegerile de duminică</h1>
      <address><time datetime="2019-11-25T22:05:00+00:00">25 Nov 2019, 22:05</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>O parte a conducerii PSD va încerca să obţină plecarea de bunăvoie din fruntea partidului, după ce ea a fost înfrântă fără drept de apel în alegerile prezidenţiale de duminică.</p>
      <p>Pe toate canalele, lideri vizibili sau doar simpli parlamentari ai partidului i-au transmis luni fostului candidat prezidenţial că este timpul să părăsească scena.</p>
      <p>PSD va avea astăzi o şedinţă în care săbiile vor fi din nou scoase din teacă. Duminică seara Viorica Dăncilă a anunţat că nu demisionează din fruntea partidului. Însă lideri influenţi cred că ea trebuie să plece. În fapt, în istoria de</p>
      <p>30 de ani a social-democraţilor, niciun lider al PSD nu şi-a putut păstra fotoliul, după ce a pierdut alegerile.</p>
      <p>Marcel Ciolacu, preşedintele Camerei Deputaţilor şi unul dintre aspiranţii la fotoliul de şef al PSD, urma să se întâlnească aseară cu un grup restrâns al liderilor din partid ca să vadă calea de urmat.</p>
      <p>Paul Stănescu, fostul lider al PSD Olt şi un om care are încă influenţă în partid, a dat tonul criticilor cerând „un nou început”.</p>
      <p>Actualul preşedinte al organizaţiei de Olt, Marius Oprescu, a declarat, duminică seara, citat de Mediafax, că organizaţia pe care o conduce a susţinut de la început că strategia partidului pentru prezidenţiale este greşită.</p>
      <p>Primarul general al Capitalei a ales o altă cale de atac. Gabriela Firea a criticat-o, luni, pe Viorica Dăncilă pentru „impunerea” în conducerea PSD a lui Gabriel Oprea şi a unor lideri sindicali.</p>
      <p>De asemenea, liderul filialei PSD Giurgiu, Niculae Bădălău, judeţ în care partidul a obţinut pentru Dăncilă mai multe voturi ca Iohannis, a declarat, la rândul lui, că partidul „trebuie să aibă un nou început“ şi că persoanele care au condus campania electorală „să aibă bărbăţia“ să îşi asume eşecul din alegeri.</p>
      <p>Un alt contestatar al Vioricăi Dăncilă este senatorul de Hunedoara, Cristian Resmeriţă, care consideră că preşedintele PSD trebuie să facă un pas în spate, pentru ca social-democraţii să aibă o şansă.</p>
      <p>Comitetul Executiv al PSD se va reuni astăzi de la ora 18.30, a anunţat Dăncilă. Întâlnirea va avea loc la sediul PSD din Kiseleff 10, iar social-democraţii vor analiza rezultatul alegerilor prezidenţiale, dar şi nemulţumirile din cadrul formaţiunii.</p>
      <p>La finalul celui de-al doilea mandat al preşedintelui Iohannis se vor fi împlinit deja 20 de ani de când PSD nu a reuşit să-şi impună în alegerile prezidenţiale candidatul.</p>
    </article>
  </body>
</html>