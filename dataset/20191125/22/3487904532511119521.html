<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/stin-kardia-tou-pirea-na-pexi-san-protathlitis"/>
    <meta property="og:site_name" content="Metrosport.gr"/>
    <meta property="article:published_time" content="2019-11-25T22:05:00+00:00"/>
    <meta property="og:title" content="Στην καρδιά του Πειραιά, να παίξει σαν Πρωταθλητής"/>
    <meta property="og:description" content="Ο Γιώργος Καστάνης αρθρογραφεί για τον τρόπο που έπαιξε ο ΠΑΟΚ με την φωτιά κόντρα στην ΑΕΛ και το επερχόμενο ντέρμπι στον Πειραιά"/>
  </head>
  <body>
    <article>
      <h1>Στην καρδιά του Πειραιά, να παίξει σαν Πρωταθλητής</h1>
      <h2>Ο Γιώργος Καστάνης αρθρογραφεί για τον τρόπο που έπαιξε ο ΠΑΟΚ με την φωτιά κόντρα στην ΑΕΛ και το επερχόμενο ντέρμπι στον Πειραιά</h2>
      <address><time datetime="2019-11-25T22:05:00+00:00">25 Nov 2019, 22:05</time> by <a rel="author">Γιώργος Καστάνης</a></address>
      <p>Με τον τρόπο που αγωνίστηκε ο ΠΑΟΚ κυρίως στο δεύτερο ημίχρονο ήταν φανερό πως πήγε να παίξει με την φωτιά και να απωλέσει την ευκαιρία που του παρουσιαζόταν για να βρεθει στην κορυφή. Το ευχάριστο είναι πως η νίκη ήρθε, χωρίς να παρουσιάσει ο Δικέφαλος την εικόνα που είχε δείξει στο Ηράκλειο με τον ΟΦΗ και πλέον συγκατοικει με τους Πειραιώτες στην πρώτη θέση.</p>
      <p>Το γκολ του Σφιντέρσκι με εξαιρετική προβολή μετά την συστημένη σέντρα του Βιεϊρίνια διαμόρφωσε το τελικό αποτέλεσμα, ενώ ο Πολωνός επιθετικός θα μπορούσε να είχε πετύχει άλλα δύο γκολ στο πρώτο ημίχρονο, αλλά αστόχησε από πλεονεκτική θέση.</p>
      <p>Ασφαλώς και κρίνεται πολύ αυστηρή η απόφαση του διαιτητή Τάσση να καταλογίσει επιθετικό φάουλ στον Μάτος στην κεφαλιά που πηρε στην αντίπαλη περιοχή και στην εξέλιξη της φάσης ο Σφιντέρσκι σκόραρε. Αυτό το γκολ θα έπρεπε να είχε μετρήσει.</p>
      <p>Ο ΠΑΟΚ ηταν νωθρός, του έλειπε η ενέργεια στις επιθετικές εξάρσεις και η διαφορά φάνηκε όταν μπήκε ο Λημνιός με δύο ενέργειές του. Προφανώς όμως ο Φερέιρα ήθελε να δοκιμάσει τον Ελ Καντουρί (επέλεξε να μην έχει δίδυμο στα άκρα τους Λημνιό και Βιεϊρίνια) γιατί θέλει τον Μαροκινό ετοιμοπόλεμο για το ‘’Καραϊσκάκη’’, εκεί που μεσοαμυντικά κρίνεται απαραίτητη η παρουσία του.</p>
      <p>Ο ΠΑΟΚ κέρδισε με το φτωχό 1-0, η αλήθεια είναι πως δεν απειλήθηκε από τον αντίπαλό του και καλείται να προετοιμαστεί καταλληλα για το ντέρμπι της επόμενης αγωνιστικής. Έχει το ψυχολογικό προβάδισμα, πρέπει όμως εκεί, μέσα στον Πειραιά, να δείξει τον χαρακτήρα του Πρωταθλητή, να παίξει σαν Πρωταθλητής για να πάρει προβάδισμα στην βαθμολογία.</p>
      <p>*Από την έντυπη έκδοση της Metrosport (25/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/axize-sigoura-perissotera"/>
        <a href="http://www.metrosport.gr/article/ekane-to-chreos-tou-ke-patise-korifi"/>
        <a href="http://www.metrosport.gr/article/kerdise-ton-tsilingiri-tou-eklepsan-vathmous"/>
        <a href="http://www.metrosport.gr/article/glenti-den-egine-alla-stochos-epitefchthike-protos-paok"/>
        <a href="http://www.metrosport.gr/article/epikindinos-tassis"/>
        <a href="http://www.metrosport.gr/article/osi-miloun-gia-exigiansi-kitoun-tin-parti-tous"/>
      </related>
    </article>
  </body>
</html>