<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_26/sciopero-atm-trenord-28-29-novembre-rischio-bus-tram-metropolitane-treni-d5ac22ba-1036-11ea-8237-5100dbaddf11.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-25T22:00:00+00:00"/>
    <meta property="og:title" content="Sciopero Atm e Trenord giovedì 28 e venerdì 29 novembre: a rischio bus, tram, metropolitane e treni"/>
    <meta property="og:description" content="Si comincia con l’agitazione di Cub Trasporti: mezzi Atm non garantiti dalle 8.45 alle 15 e dalle 18 al termine del servizio. Nella giornata di venerdì lo sciopero Usb coinvolgerà il settore del trasporto ferroviario"/>
  </head>
  <body>
    <article>
      <h1>Sciopero Atm e Trenord giovedì 28 e venerdì 29 novembre: a rischio bus, tram, metropolitane e treni</h1>
      <h2>Si comincia con l’agitazione di Cub Trasporti: giovedì mezzi pubblici non garantiti dalle 8.45 alle 15 e dalle 18 al termine del servizio. Nella giornata di venerdì lo sciopero Usb coinvolgerà il settore del trasporto ferroviario</h2>
      <address><time datetime="2019-11-25T22:00:00+00:00">25 Nov 2019, 22:00</time> by <a rel="author">Redazione Milano online</a></address>
      <p>Per chi si sposta abitualmente in treno o con i mezzi pubblici per andare al lavoro, l’ultima parte della settimana sarà irta di disagi. Si comincia giovedì 28 novembre con bus, tram e metropolitane: la Confederazione Unitaria di Base Trasporti (Cub Trasporti) ha proclamato uno sciopero di 24 ore dei lavoratori del Gruppo Atm. L’agitazione del personale viaggiante e di esercizio di superficie e della metropolitana è prevista dalle 8.45 alle 15 e dalle 18 al termine del servizio. Le motivazioni sono: «Contro la liberalizzazione e la privatizzazione del trasporto pubblico locale milanese e dell’hinterland, contro le gare di appalto dei servizi gestiti da Atm e per l’affidamento diretto in house dei servizi di tpl, contro la quotazione in borsa e la vendita delle azioni del Gruppo Atm». Per avere un’idea delle adesioni allo sciopero, l’azienda rimanda alle percentuali medie complessive di adesione registrate nel corso delle ultime astensioni proclamate dalle medesime sigle, consultabili <a href="https://www.atm.it/it/IlGruppo/personale/Pagine/Adesionescioperi.aspx">sul sito dell’Atm</a>.</p>
      <p><b>Nella notte tra giovedì 28 e venerdì 29 novembre scatta invece lo sciopero generale</b> indetto dall’Unione Sindacale di Base (USB), che potrà coinvolgere anche il settore del trasporto ferroviario. Lo sciopero scatta a mezzanotte e durerà fino alle 21 di venerdì 29 novembre. Trenord comunica che il Servizio Regionale, Suburbano, la Lunga Percorrenza e il servizio Aeroportuale potranno subire variazioni e cancellazioni. Saranno in vigore le consuete fasce orarie di garanzia dalle 6 alle 9 e dalle 18 alle 21, durante le quali viaggeranno i treni compresi nella lista dei «Servizi Minimi Garantiti». In caso di non effettuazione dei treni, saranno istituiti autobus sostitutivi senza fermate intermedie limitatamente ai soli collegamenti aeroportuali Milano Cadorna - Malpensa Aeroporto e Malpensa Aeroporto - Stabio. Ulteriori informazioni <a href="https://www.trenord.it/it/media-news/avvisi/sciopero-29-novembre.aspx">sul sito di Trenord</a>.</p>
    </article>
  </body>
</html>