<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000113197"/>
    <meta property="og:site_name" content="MGR Online"/>
    <meta property="article:published_time" content="2019-11-25T22:38:00+00:00"/>
    <meta property="og:title" content="ตำรวจบางบัวทองจับอดีตรปภ.ตระเวนงัดเครื่องซักผ้าหยอดเหรียญ"/>
    <meta property="og:description" content="ตำรวจแกะรอยตามจับคนร้ายขี่จยย. ตระเวนงัดเครื่องซักผ้าหยอดเหรียญในอพาร์ทเม้นต์ ย่านบางบัวทอง พบประวัติโชกโชน เคยต้องโทษจำคุกหลายคดี"/>
  </head>
  <body>
    <article>
      <h1>ตำรวจบางบัวทองจับอดีตรปภ.ตระเวนงัดเครื่องซักผ้าหยอดเหรียญ</h1>
      <address><time datetime="2019-11-25T22:38:00+00:00">25 Nov 2019, 22:38</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011710701.JPEG"/>
      </figure>
      <p><b>ตำรวจแกะรอยตามจับคนร้ายขี่จยย. ตระเวนงัดเครื่องซักผ้าหยอดเหรียญในอพาร์ทเม้นต์ ย่านบางบัวทอง พบประวัติโชกโชน เคยต้องโทษจำคุกหลายคดี</b><br/><br/>เมื่อวันที่ 25 พ.ย.62 นางสาวนวรัตน์ ทิมดี อายุ 57 ปี เจ้าของอพาร์ทเม้นต์ดวงธนิต เลขที่ 39/5 หมู่ที่5 ต.พิมชราช อ.บางบัวทอง จ.นนทบุรี เดินทางเข้าเเจ้งความกับ ร.ต.อ.ธงชัย พานิชอำนวย รอง สว.สอบสวน สภ.บางบัวทอง จ.นนทบุรี กรณีถูกชายวัยรุ่นอายุประมาณ 25-30 ปี เข้ามางัดเครื่องซักผ้าแบบหยอดเหรียญจนได้รับความเสียหาย<br/><br/>ขณะเดียวกันภาพจากกล้องวงจรปิดสามารถบันทึกภาพชายสวมเสื้อยืดคอกลมสีส้ม กางเกงขาสั้นลายดอก สวมใส่รองเท้าแตะ ขับขี่รถ จยย.ยี่ห้อฮอนด้า รุ่นสกู๊ปปี้ไอ สีน้ำเงิน ไม่ทราบหมายเลข ขับมาจอดที่หน้าอพาร์ทเม้นต์เมื่อช่วงเวลาประมาณ 01.11 น.วันที่ 25 พ.ย.ที่ผ่านมา โดยคนร้ายปีนกำแพงเข้ามาทางด้านข้างตึก เเล้วเข้ามาก่อเหตุงัดเครื่องซักผ้าแบบหยอดเหรียญ ที่ตั้งอยู่ตรงบริเวณบันไดทางขึ้นชั้นล่าง แต่เนื่องจากที่หยอดเหรียญมีระบบป้องกันแน่นหนา คนร้ายจึงไม่สามารถเอาเงินไปได้ จากนั้นคนร้ายจึงได้เดินกลับไปที่รถ จยย.แล้วขับหลบหนีไป<br/><br/>ทางด้านนางสาวนวรัตน์ ทิมดี ผู้เสียหาย เล่าว่า เมื่อช่วงเช้าที่ผ่านมา ตนสังเกตุเห็นภาพจากกล้องวงจรปิดมีลักษณะผิดปกติ จึงตรวจสอบดู ปรากฎว่าพบคนร้ายเป็นชายเข้ามางัดเครื่องซักผ้าแบบหยอดเหรียญ จึงรีบไปแจ้งเจ้าหน้าที่ตำรวจให้มาตรวจ ตอนที่เห็นคนร้ายในกล้องวงจรปิดตอนนั้นตกใจมาก ไม่คิดว่าอพาร์ทเม้นต์ของตนจะเกิดเรื่องแบบนี้<br/><br/>ต่อมาเจ้าหน้าที่ตำรวจชุดสืบสวน สภ.บางบัวทอง นำโดย พ.ต.ท.ณัฐยุทธ์ แก้วปาน สว.สส. พร้อมด้วย ร.ต.อ.ประสิทธิ์ อินทร์อุ่นโชค รอง สว.สส. , ด.ต.มนัส แย้มสุดใจ ผบ.หมู่ สส. ลงพื้นที่ตรวจสอบภาพจากกล้องวงจรปิดตามเส้นทางที่คาดว่าคนร้ายขับหลบหนี จนกระทั่งทราบว่าคนร้ายเช่าห้องพักแห่งหนึ่งซึ่งอยู่ที่บริเวณหน้าหมู่บ้านบัวทอง4 หมู่ที่7 ต.พิมลราช อ.บางบัวทอง เจ้าหน้าตำรวจจึงไปเคาะประตูเรียก โดยเรียกอยู่ประมาณ 10 นาที จึงมีคนเปิดประตูห้องออกมา ซึ่งจากการตรวจสอบพบว่าเป็นบุคคลเดียวกันกับที่ไปก่อเหตุ อีกทั้งยังสวมใส่ชุดที่ไปก่อเหตุอีกด้วย ทราบชื่อผู้ก่อเหตุคือนายพรเทพ มหิมา อายุ 24 ปี อดีต รปภ. บ้านเลขที่ 42/11 หมู่1 ต.พงศ์ประสาท อ.บางสะพาน จ.ประจวบคีรีขันธ์ นอกจากนี้ยังพบรถจยย.ยี่ห้อฮอนด้า รุ่นสกู๊ปปี้ไอ ทะเบียน ขคม 458 ยะลา คันก่อเหตุจอดอยู่ที่บริเวณหอพักจึงยึดไว้เป็นของกลาง จากนั้นควบคุมตัวผู้ต้องหามาสอบปากคำเพิ่มเติมที่ สภ.บางบัวทอง<br/><br/>ทางด้าน พ.ต.อ.สิริภพ อนุศิริ ผกก.สภ.บางบัวทอง กล่าวว่า หลังจากได้รับเเจ้งเหตุจากผู้เสียหายจึงสั่งการให้ พ.ต.ท.ณัฐยุทธ์ แก้วปาน สว.สส.นำกำลังเจ้าหน้าที่ตำรวจชุดสืบสวนลงพื้นที่หาเบาะแสจนทราบว่า ผู้ก่อเหตุเป็นใครพักอยู่ที่ไหน ต่อมาจึงนำกำลังเข้าจับกุมโดยคนร้ายยังสวมใส่ชุดที่ก่อเหตุอยู่ จากการตรวจสอบพบประวัติโชกโชน เคยต้องโทษจำคุกหลายคดี อาทิเช่นครอบครองเครื่องกระสุนปืน เมื่อปี พศ.2555 ครอบครองยาเสพติด ปี พศ.2557 จากนั้นจึงควบคุมตัวส่งพนักงานสอบสวน พร้อมเเจ้งข้อหาพยายามลักทรัพย์ในเคหะสถาน , บุกรุกในยามวิกาล ,ทำให้เสียทรัพย์</p>
    </article>
  </body>
</html>