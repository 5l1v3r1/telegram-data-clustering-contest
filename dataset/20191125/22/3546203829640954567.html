<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_732308515_Sreshtata_mejdu_Borisov_i_Tramp_-_kakvi_byaha_osnovnite_temi_mejdu_liderite"/>
    <meta property="og:site_name" content="webcafé"/>
    <meta property="article:published_time" content="2019-11-25T22:17:00+00:00"/>
    <meta property="og:title" content="Срещата между Борисов и Тръмп - какви бяха основните теми между лидерите"/>
    <meta property="og:description" content="Визовият режим, отбраната, сътрудничеството в рамките на НАТО и евентуално посещение на президента Доналд Тръмп в България бяха сред основните теми при срещата му с премиера Бойко Борисов."/>
  </head>
  <body>
    <article>
      <h1>Срещата между Борисов и Тръмп - какви бяха основните теми между лидерите</h1>
      <address><time datetime="2019-11-25T22:17:00+00:00">25 Nov 2019, 22:17</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/26/borisoovtrump/1170x780.jpg"/>
        <figcaption>Визовият режим беше сред приоритетите в дискусиите<cite>Снимка: © Getty Images</cite></figcaption>
      </figure>
      <p>Визовият режим, отбраната, сътрудничеството в рамките на НАТО и евентуално посещение на президента Доналд Тръмп в България бяха сред основните теми при срещата му с премиера Бойко Борисов.</p>
      <p>И двамата са обсъдили начини за задълбочаване на сътрудничеството между САЩ и България в области като икономиката, науката, образованието, насърчаването на туризма и на контактите между хората, предават още от Министерски съвет.</p>
      <p>
        <b>След посещението в Белия дом самият Борисов уточни, че с Тръмп са подписали рамка за стратегическо партньорство.</b>
      </p>
      <p>Една от важните точки в този рамков договор е именно визовия режим, за който българският премиер е убеден, че при следваща среща с американския държавен глава ще отпадне. "Падането на визите с Канада показа, че не създаваме проблеми", изтъкна Борисов.</p>
      <p>"Тръмп може да остане в сърцата на много българи, ако направи този жест", смята премиерът. Той допълни още, че не всеки подписва подобен документ. В него освен това България е утвърдена като стратегически газов хъб за Балканите и Източна Европа.</p>
      <p>Президентът Тръмп от своя страна не пропусна да отбележи, че много българи живеят на територията на САЩ и определи отношенията между двете държави като "страхотно приятелство". "Вие сте страхотен народ", допълни той при срещата си с премиера.</p>
      <p>
        <b>Тръмп също потвърди, че има възможност визите да паднат и уточни, че този въпрос тепърва ще бъде обсъден по-подробно.</b>
      </p>
      <p>Голяма част от разговорите между Борисов и Тръмп бяха посветени и на отбраната и сътрудничеството с НАТО.</p>
      <p>Тук американският президент посочи, че "България е пример за Германия", тъй като отделя над 3 на сто от брутния си вътрешен продукт за отбрана.</p>
      <p>Той определи покупката на американските изтребители F-16 като успешна с думите, че "България купува страхотни оръжия, най-добрите в света". Бойко Борисов от своя страна потвърди, че Белият дом разглежда страната ни като праволинейна държава.</p>
      <p>
        <b>Около 15 минути от дискусиите са били отделени и за АЕЦ "Белене".</b>
      </p>
      <p>Според българския министър-председател има реална възможност турбината за втората българска атомна електроцентрала да бъде "Арабела" - бранд, който се произвежда от американския гигант "Дженерал електрикс".</p>
      <p>Това би вдигнало мощността на реакторите. Пред Тръмп Борисов определи АЕЦ "Белене" като "разкошен проект" и допусна, че след 2021 г. би била възможна диверсификация в доставките на ядрено гориво, като заяви, че то може да идва и от "Уестингхаус".</p>
      <p>Премиерът се похвали, че още тази седмица очакваме визита от американски експерти, които ще посетят площадката на "Белене", ще видят реакторите, както и ще отидат до АЕЦ "Козлодуй". Борисов е категоричен, че в момента е невъзможно да се изхвърлят двата налични реактора, подготвени за втората атомна електроцентрала, за да се купят американски.</p>
      <p>
        <b>Той обаче уточни, че "президентът Тръмп е бизнесмен и веднага разбра за какво става въпрос".</b>
      </p>
      <p>Не на последно място е била обсъдена и евентуална визита на Тръмп в България. "Ако всичко е наред, президентът Тръмп ще дойде в страната ни", посочи Борисов и каза още, че се очертаваме като най-сигурната и най-балансираната сред всичките ни съседи държава.</p>
      <p>На финала на разговорите Борисов отново отправи покана към Тръмп за посещение в България и му подари пушка кремъклийка.</p>
      <p>След срещата премиерът говори извън територията на Белия дом и посочи, че в документа, който ще бъде изготвен, ше бъде записано, че България и САЩ изповядват еднакви ценности във всички области, включително свободата на медиите и върховенството на закона.</p>
      <related>
        <h4>Още по темата</h4>
        <a href="https://www.webcafe.bg/newscafe/politika/id_1959576525"/>
        <a href="https://www.webcafe.bg/newscafe/politika/id_1678655504"/>
      </related>
    </article>
  </body>
</html>