<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402755/%D9%82%DB%8C%D9%85%D8%AA-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%A8%D9%87-%D8%B2%D9%88%D8%AF%DB%8C-%DA%A9%D8%A7%D9%87%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T22:41:00+00:00"/>
    <meta property="og:title" content="قیمت گوجه‌فرنگی به‌زودی کاهش می‌یابد"/>
    <meta property="og:description" content="به گفته رئیس سازمان صنعت،‌ معدن و تجارت استان بوشهر، در حال حاضر قیمت گوجه‌فرنگی سر زمین‌های کشاورزی بین ۵۰۰۰ تا ۷۰۰۰ تومان است و به زودی با افزایش برداشت و عرضه، قیمت این محصول کاهش خواهد یافت."/>
  </head>
  <body>
    <article>
      <h1>قیمت گوجه‌فرنگی به‌زودی کاهش می‌یابد</h1>
      <address><time datetime="2019-11-25T22:41:00+00:00">25 Nov 2019, 22:41</time> by <a rel="author">زهرا اکرمی</a></address>
      <p>به گفته رئیس سازمان صنعت،‌ معدن و تجارت استان بوشهر، در حال حاضر قیمت گوجه‌فرنگی سر زمین‌های کشاورزی بین ۵۰۰۰ تا ۷۰۰۰ تومان است و به زودی با افزایش برداشت و عرضه، قیمت این محصول کاهش خواهد یافت.</p>
      <p>سید حسین حسینی در گفت‌وگو با ایسنا،‌ با بیان اینکه در حال حاضر تامین‌کننده اصلی گوجه‌فرنگی کشور، استان بوشهر است، علت افزایش قیمت گوجه‌فرنگی در هفته‌های اخیر را تاخیر برداشت این محصول به دلیل تغییر فصل و بارندگی در استان بوشهر عنوان کرد.</p>
      <p>به گفته وی، در حال حاضر قیمت گوجه‌فرنگی سر زمین‌های کشاورزی این استان بین ۵۰۰۰ تا  ۷۰۰۰ تومان است که نسبت به قیمت ۸۵۰۰ تومانی روزهای گذشته، کاهش داشته است.</p>
      <p>رئیس سازمان صنعت،‌ معدن و تجارت استان بوشهر همچنین از کاهش قیمت گوجه‌فرنگی در روزهای آینده به‌ویژه از نیمه دوم آذر ماه خبر داد و گفت که طبق پیش‌بینی‌های وزارت جهاد کشاورزی هر چه به سمت نیمه دوم آذر ماه حرکت کنیم، برداشت گوجه‌فرنگی از زمین‌های این استان و عرضه آن بیشتر و در نتیجه قیمت این محصول کمتر می‌شود.</p>
      <p>به گفته این مقام مسئول، برآوردهای وزارت جهاد کشاورزی نشان می‌دهد که برداشت گوجه‌فرنگی از استان بوشهر در آبان ماه ۳۰ هزار تن بوده که در آذر ماه با افزایش بیش از چهار برابری به ۱۳۰ هزار تن خواهد رسید. همچنین پیش‌بینی می‌شود در دی ماه ۲۰۰ هزار تن و بهمن ماه ۱۳۰ هزار تن گوجه‌فرنگی در استان بوشهر برداشت شود.</p>
      <p>وی با اشاره به کاهش برداشت این محصول در بوشهر از اسفند به بعد،‌ تصریح کرد: در حال حاضر تامین‌کننده اصلی گوجه‌فرنگی کشور، استان بوشهر است که برداشت این محصول در برخی از نواحی استان آغاز شده و برداشت در نواحی دیگری که عرضه‌کننده بخش اعظم گوجه‌فرنگی هستند، از نیمه آذر شروع می‌شود.</p>
      <p>حسینی با بیان اینکه عرضه گوجه‌فرنگی بوشهر از اواخر آبان شروع شده و تا اردیبهشت ماه سال بعد ادامه دارد، تصریح کرد که در نهایت این محصول با در نظر گرفتن هزینه باربری، سود میادین میوه و تره‌بار و سود خرده فروشی در شهرهای مختلف به دست مصرف‌کننده می‌رسد.</p>
      <p>به گزارش ایسنا،‌ قیمت گوجه‌فرنگی در چند هفته اخیر افزایش چشمگیری داشته، به‌طوری‌که رئیس اتحادیه فروشندگان میوه و سبزی سه روز پیش قیمت گوجه‌فرنگی بوته‌ای و گلخانه‌ای درجه یک را در تهران به ترتیب <b><a href="https://www.isna.ir/news/98090200929">حدود ۱۳ هزار و ۵۰۰ و ۱۷ هزار و ۵۰۰ تومان</a></b> در سطح خرده‌فروشی عنوان کرد و با بیان اینکه دلیل گرانی اخیر این محصول تغییر فصل و کاهش عرضه است، وعده داد که در ۱۰ تا ۱۵ روز آینده با رسیدن محصول جنوب، قیمت این محصول کاهش می‌یابد. البته در برخی مناطق این محصول به قیمت ۲۰ هزار تومان نیز فروخته شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200929/%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%AA%D8%A7-%DB%B1%DB%B0-%D8%B1%D9%88%D8%B2-%D8%AF%DB%8C%DA%AF%D8%B1-%D8%A7%D8%B1%D8%B2%D8%A7%D9%86-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/98090200460/%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%DA%A9%D9%85%DB%8C%D8%A7%D8%A8-%D8%B4%D8%AF"/>
        <a href="https://www.isna.ir/news/98090100031/%D8%A8%D8%A7%D8%B1%D9%86%D8%AF%DA%AF%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%D8%B9%D8%A7%D9%85%D9%84-%D8%A7%D8%B5%D9%84%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A7%D8%B2-%D9%87%D9%81%D8%AA%D9%87-%D8%A8%D8%B9%D8%AF-%D9%82%DB%8C%D9%85%D8%AA-%D8%A8%D9%87-%D8%AD%D8%A7%D9%84%D8%AA"/>
      </related>
    </article>
  </body>
</html>