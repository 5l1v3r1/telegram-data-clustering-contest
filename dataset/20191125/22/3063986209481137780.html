<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843495"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T22:18:00+00:00"/>
    <meta property="og:title" content="মাকে নিয়েই প্রেসিডেন্ট পার্কে থাকতে চাই : এরিক এরশাদ"/>
    <meta property="og:description" content="আবারো মা বিদিশা সিদ্দিককে সঙ্গে রাখতে চেয়ে সংবাদ সম্মেলন করলেন এরিক। বললেন, মায়ের কাছে ভালো আছেন। মাকে নিয়েই প্রেসিডেন্ট পার্কে থাকতে চান তিনি। রাজধানীর বারিধারায় প্রেসিডেন্ট পার্কে সোমবার (২৫ নভেম্বর) সাংবাদিকদের এ কথা জানান এরিক। এদিকে, বিদিশাও জানান, সন্তান এরিককে ছেড়ে যাবেন না তিনি। এরিক বলেন, আমার সমস্যা না হলে নিজে থেকে মাকে জানাতাম না। আমি আমার মাকে নিজের থেকে বাসায় ডেকেছি। আসার জন্য বলেছি আমি। আমাকে কেউ বলার জন্য চাপ দেয়নি। জাতীয় পার্টির প্রয়াত চেয়ারম্যান হুসেইন মুহম্মদ এরশাদের মৃত্যুর পর তার ছেলে এরিক এরশাদের দেখভাল নিয়ে টানাপোড়েন শুরু হয় তার মা বিদিশা সিদ্দিক এবং এরশাদের গঠিত ট্রাস্টি বোর্ডের মধ্যে। গত ১৪ নভেম্বর থেকে মা বিদিশা সিদ্দিক প্রেসিডেন্ট পার্কে বসবাস শুরু করলে সেই বিরোধ প্রকাশ্যে চলে আসে। এ অবস্থায় দুই পক্ষের অভিযোগ আর পাল্টা অভিযোগের মধ্যে সোমবার আরো একদফা সংবাদ সম্মেলন করে এরিক এরশাদ বলেন, মা বিদিশা সিদ্দিককে তিনি নিজেই প্রেসিডেন্ট পার্কে ডেকে এনেছেন। বিদিশা জানান, হুসেইন মুহম্মদ এরশাদ মারা যাওয়ার আগে ট্রাস্টিকে এরিকের দেখভালের দায়িত্ব দিয়ে গেলেও তারা সেই দায়িত্ব পালনে ব্যর্থ হয়েছে। সম্পত্তি…"/>
  </head>
  <body>
    <article>
      <h1>মাকে নিয়েই প্রেসিডেন্ট পার্কে থাকতে চাই : এরিক এরশাদ</h1>
      <address><time datetime="2019-11-25T22:18:00+00:00">25 Nov 2019, 22:18</time> by <a rel="author">কালের কণ্ঠ অনলাইন</a></address>
      <p>আবারো মা বিদিশা সিদ্দিককে সঙ্গে রাখতে চেয়ে সংবাদ সম্মেলন করলেন এরিক। বললেন, মায়ের কাছে ভালো আছেন। মাকে নিয়েই প্রেসিডেন্ট পার্কে থাকতে চান তিনি। রাজধানীর বারিধারায় প্রেসিডেন্ট পার্কে সোমবার (২৫ নভেম্বর) সাংবাদিকদের এ কথা জানান এরিক। এদিকে, বিদিশাও জানান, সন্তান এরিককে ছেড়ে যাবেন না তিনি।</p>
      <p>এরিক বলেন, আমার সমস্যা না হলে নিজে থেকে মাকে জানাতাম না। আমি আমার মাকে নিজের থেকে বাসায় ডেকেছি। আসার জন্য বলেছি আমি। আমাকে কেউ বলার জন্য চাপ দেয়নি।</p>
      <p>জাতীয় পার্টির প্রয়াত চেয়ারম্যান হুসেইন মুহম্মদ এরশাদের মৃত্যুর পর তার ছেলে এরিক এরশাদের দেখভাল নিয়ে টানাপোড়েন শুরু হয় তার মা বিদিশা সিদ্দিক এবং এরশাদের গঠিত ট্রাস্টি বোর্ডের মধ্যে। গত ১৪ নভেম্বর থেকে মা বিদিশা সিদ্দিক প্রেসিডেন্ট পার্কে বসবাস শুরু করলে সেই বিরোধ প্রকাশ্যে চলে আসে। এ অবস্থায় দুই পক্ষের অভিযোগ আর পাল্টা অভিযোগের মধ্যে সোমবার আরো একদফা সংবাদ সম্মেলন করে এরিক এরশাদ বলেন, মা বিদিশা সিদ্দিককে তিনি নিজেই প্রেসিডেন্ট পার্কে ডেকে এনেছেন।</p>
      <p>বিদিশা জানান, হুসেইন মুহম্মদ এরশাদ মারা যাওয়ার আগে ট্রাস্টিকে এরিকের দেখভালের দায়িত্ব দিয়ে গেলেও তারা সেই দায়িত্ব পালনে ব্যর্থ হয়েছে। সম্পত্তি নয় নিজের সন্তানের দেখাশোনার জন্যই তিনি প্রেসিডেন্ট পার্কে রয়েছেন।</p>
      <p>বিদিশা বলেন, মায়ের কাছে নিরাপদ থাকবে না, আমার ছেলে ট্রাস্ট্রের কাছে ভালো থাকবে? আমার ছেলেকে যখন মেরেছে, অত্যাচার করেছে তখন ট্রাস্ট কোথায় ছিল?</p>
      <p>বিদিশা আরো বলেন, এরশাদের মৃত্যুর পর তিনিই এরিকের অভিভাবক। তাই এ নিয়ে কেউ বাধা হয়ে দাঁড়ালে প্রয়োজনে তিনি আইনের আশ্রয় নিবেন বলেও জানান।</p>
    </article>
  </body>
</html>