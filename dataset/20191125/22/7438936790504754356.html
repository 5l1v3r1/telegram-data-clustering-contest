<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Nasili-je-tak-cool-kdyz-jste-slunickar-Pohled-ze-Slovenska-na-vystup-novinarky-Prochazkove-604684"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T22:04:00+00:00"/>
    <meta property="og:title" content="Násilí je tak cool, když jste sluníčkář. Pohled ze Slovenska na výstup novinářky Procházkové"/>
    <meta property="og:description" content="Ze Slovenska se ozývají kritické ohlasy na incident, kdy česká novinářka Deníku N Petra Procházková fyzicky zaútočila na redaktora alternativního média Sputniku Vladimíra Frantu. Slovenský poslanec SMER a marxistický filozof Ľuboš Blaha ve svém článku „Sluníčkáři neumějí snést jiný názor“ píše, že Procházková je zjevně nevyrovnaná. „Útok české liberální novinářky kavárna slaví – ‚sluníčkářské‘ násilí je prý cool,“ všímá si Blaha."/>
  </head>
  <body>
    <article>
      <h1>Násilí je tak cool, když jste sluníčkář. Pohled ze Slovenska na výstup novinářky Procházkové</h1>
      <address>
        <time datetime="2019-11-25T22:04:00+00:00">25 Nov 2019, 22:04</time>
      </address>
      <p>
        <b>Ze Slovenska se ozývají kritické ohlasy na incident, kdy česká novinářka Deníku N Petra Procházková fyzicky zaútočila na redaktora alternativního média Sputniku Vladimíra Frantu. Slovenský poslanec SMER a marxistický filozof Ľuboš Blaha ve svém článku „Sluníčkáři neumějí snést jiný názor“ píše, že Procházková je zjevně nevyrovnaná. „Útok české liberální novinářky kavárna slaví – ‚sluníčkářské‘ násilí je prý cool,“ všímá si Blaha.</b>
      </p>
      <p>„Nejdříve po něm nepříčetně vřískala, že se má stydět za své názory. A pak mu vyrazila z rukou mobil a udeřila ho do obličeje,“ popsal Blaha ve svém komentáři na serveru VašeVěc.cz případ Procházkové a Franty, který je podle jeho slov špičkou ledovce.</p>
      <p>Všímá si, že nyní „sluníčkáři“ po síti dělají z násilnické Procházkové hrdinku, která vlastně svou zlobou a násilím bojuje proti ruské hybridní válce. „Najednou netřeba zdůrazňovat, že násilím se spory neřeší,“ připomíná Blaha. „Najednou se netřeba chvět dojetím z pravdy a lásky. Najednou třeba tleskat fyzickým útokům – skvělé!“ dodává nevěřícně Blaha k reakcím vztahujícím se k tomuto incidentu.</p>
      <p>V kontextu s tím poukazuje na to, že pokud jde o násilí, sluníčkáři používají dvojí metr. <a href="http://vasevec.parlamentnilisty.cz/clanky/lubos-blaha-slnieckari-nevedia-zniest-iny-nazor">„Sluníčka se tváří jako ztělesnění humanismu a chvějí se dojetím, když hovoří o gayích či migrantech, žvaní o svobodě, demokracii, toleranci a tak ... Ale když jde o názorové oponenty, tak to řeší fackami, výhrůžkami, násilím a hejtem,“</a> zdůrazňuje slovenský politik, který podobné chování zaznamenává i na Slovensku.</p>
      <p>Zároveň Blaha pozoruje jistý kontrast a vybízí k odpovědi na otázku, kdy naposledy bylo slyšet o tom, že by nějací proruští „extremisté“ fyzicky napadli člověka, který má liberální názor. „Kdy levičáci honili po ulicích neoliberály? Kdy ti zlí bláhovci fackovali své politické oponenty?“ ptá se Blaha a dodává, že používá jediné zbraně – argumenty. A nikdy by se nesnížil k násilí.</p>
      <p>Nelíbí se mu, že druhá strana, „sluníčkáři“ a liberálové, odkazují veřejnosti, že je správné někoho fyzicky napadnout, pokud má jiný názor, a že je chvályhodné zbít „extremistu“ či „ruského agenta“. „Pouze tím dokazují, že oni jsou tím skutečným extrémem. Nedokážou snést jiný názor. Neumějí argumentovat. Neumějí přijmout pluralitu ve společnosti. Jsou opakem vší té svobody, demokracie a tolerance, o níž tak oduševněle žvaní,“ kroutí Blaha hlavou.</p>
      <p>Stále víc tak podle jeho slov připomínají spíše jednotky SA a později SS, které hitlerovci posílali do ulic, aby mlátili socialisty a oponenty. „Mluvili o ‚židovské‘ hybridní válce, dnes hovoří o ‚ruské‘ hybridní válce. Jsou velmi podobní esesákům,“ konstatuje politik.</p>
      <p>Závěrem shrnuje, že jejich život je násilí a nenávist. „Chtěl bych vyjádřit solidaritu obětem liberálního fašismu. Začíná to mít epidemické rozměry a my to musíme zastavit,“ dodává Blaha na závěr s tím, že sluníčkářská SS se stává hrozbou a je čas se jim postavit. Se vší razancí.</p>
      <p> </p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/-Mlatit-Parlamentni-listy-Facka-Foru-24-Drsne-kolem-Petry-Prochazkove-Zacina-byt-hodne-veselo-604570"/>
        <a href="https://www.parlamentnilisty.cz/arena/nazory-a-petice/Stanislav-Novotny-Videl-jsem-besnit-slunicko-Petra-Prochazkova-bacila-Vladimira-Frantu-604618"/>
        <a href="https://www.parlamentnilisty.cz/arena/nazory-a-petice/Lenka-Prochazkova-Politika-pro-kazdeho-604592"/>
        <a href="https://www.parlamentnilisty.cz/arena/nazory-a-petice/Vladimir-Pelc-Protofasismus-604543"/>
      </related>
      <p> </p>
      <p> </p>
    </article>
  </body>
</html>