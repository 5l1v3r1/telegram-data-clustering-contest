<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780645/%D9%85%D9%87%D9%85-%D8%AA%D8%B1%DB%8C%D9%86-%DA%86%D8%A7%D9%84%D8%B4-%D8%AD%D9%88%D8%B2%D9%87-%D8%B3%D9%84%D8%A7%D9%85%D8%AA-%D9%85%D8%A7%D8%AF%DB%8C-%DA%AF%D8%B1%D8%A7%DB%8C%DB%8C-%D8%AF%D8%B1-%D9%BE%D8%B2%D8%B4%DA%A9%DB%8C-%D8%B1%D8%B3%D9%88%D8%AE-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T22:36:53+00:00"/>
    <meta property="og:title" content="در گفتگو با مهر مطرح شد؛ مهم ترین چالش حوزه سلامت/ مادی گرایی در پزشکی رسوخ کرده است"/>
    <meta property="og:description" content="رئیس سازمان بسیج جامعه پزشکی تهران بزرگ، مهم ترین و پر اهمیت ترین چالش حوزه سلامت کشور را، اخلاق حرفه ای عنوان کرد."/>
  </head>
  <body>
    <article>
      <h1>در گفتگو با مهر مطرح شد؛ مهم ترین چالش حوزه سلامت/ مادی گرایی در پزشکی رسوخ کرده است</h1>
      <address>
        <time datetime="2019-11-25T22:36:53+00:00">25 Nov 2019, 22:36</time>
      </address>
      <p>عیسی مالمیر، در گفتگو با <a href="https://www.mehrnews.com/">خبرنگار مهر</a>، گفت: به نظر می رسد که مهم ترین و پر اهمیت ترین چالش حوزه سلامت کشور، بحث اخلاق حرفه ای است.</p>
      <p>وی افزود: متاسفانه به دلیل اینکه بحث مادی گرایی در جامعه پزشکی بیش از پیش و بسیار فراتر از حد انتظار رسوخ پیدا کرده است، اخلاق پزشکی به فراموشی سپرده شده است.</p>
      <p>مالمیر با عنوان این مطلب که اخلاق پزشکی دارای الزاماتی است، تاکید کرد: اخلاق حرفه ای از منشی مطب تا خود پزشک را شامل می شود.</p>
      <p>وی ادامه داد: در گذشته پزشک را به عنوان حکیم می شناختند و نام می بردند، چون ملاحظات اخلاقی را رعایت می کرد. الان خیلی از متخصصین ما از ۲۰ دقیقه وقت که می بایست برای بیمار اختصاص دهند، فقط دو سه دقیقه وقت می گذارند و آن هم صرف گرفتن خدمات پاراکلینیکی می شود.</p>
      <p>رئیس سازمان بسیج جامعه پزشکی تهران بزرگ، با اشاره به بار اقتصادی خدمات پاراکلینیکی در کشور، گفت: بیش از ۹۰ درصد موارد ام آر آی در کشور لازم نبوده که انجام شود.</p>
      <p>مالمیر در ارتباط با موضوع تعرفه ها و ارتباط آن با اخلاق حرفه ای، اظهار داشت: تعرفه ها یک بحث کلی است و قبل از آن لازم است که طرح تحول سلامت را مورد ارزیابی قرار دهیم.</p>
      <p>وی با اشاره به ابلاغ و اجرای شتاب زده طرح تحول سلامت، گفت: اجرای این طرح برای محرومان خوب بود، اما باعث شد که تعرفه ها برای بعضی از پزشکان درآمدهای میلیونی و میلیاردی داشته باشد و خیلی از گروه های پزشکی، در این طرح مورد غفلت واقع شدند.</p>
      <p>مالمیر افزود: تعرفه ها یکی از چالش های حوزه سلامت کشور است، اما همه مشکلات ناشی از تعرفه ها نیست. به نظر می رسد طرح هایی که در حوزه سلامت اجرا می شود، چون با جان و مال مردم در ارتباط است، نباید خیلی شتاب زده باشند.</p>
      <p>رئیس سازمان بسیج جامعه پزشکی تهران بزرگ، گفت: به نظر می رسد که متولیان و دست اندرکاران نظام سلامت کشور، می بایست طرح تحول سلامت و همچنین طرح های آتی که قرار است اجرا شود را، مورد بازبینی قرار دهند.</p>
      <p>مالمیر افزود: تعرفه ها نباید به گونه ای تصویب شود که بعضی پزشکان به درآمدهای کلان برسند و برخی گروه های پزشکی مثل خدمات پاراکلینیکی، آزمایشگاه ها و...، با همه زحمات و سختی هایی که رشته آنها دارد، از تعرفه ها محروم شوند.</p>
    </article>
  </body>
</html>