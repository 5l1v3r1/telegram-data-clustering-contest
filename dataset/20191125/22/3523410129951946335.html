<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642068/%D9%81%D8%B1%D9%88%D8%B4-%D8%A2%DB%8C%D9%81%D9%88%D9%86-%D8%AF%D8%B1-%D8%B1%D9%88%D8%B3%DB%8C%D9%87-%D8%A7%D8%AD%D8%AA%D9%85%D8%A7%D9%84%D8%A7-%D8%A7%D8%B2-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D9%85%DB%8C%D9%84%D8%A7%D8%AF%DB%8C-%D9%85%D8%AA%D9%88%D9%82%D9%81-%D9%85%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T22:28:00+00:00"/>
    <meta property="og:title" content="فروش آیفون در روسیه احتمالا از سال آینده میلادی متوقف می شود"/>
    <meta property="og:description" content="این احتمال وجود دارد که فروش آیفون در روسیه از سال آینده میلادی متوقف شود. علت این موضوع، اجبار برای نصب نرم افزار دولت روسیه روی این محصولات است."/>
  </head>
  <body>
    <article>
      <h1>
        <a href="https://www.bultannews.com/fa/news/642068/%D9%81%D8%B1%D9%88%D8%B4-%D8%A2%DB%8C%D9%81%D9%88%D9%86-%D8%AF%D8%B1-%D8%B1%D9%88%D8%B3%DB%8C%D9%87-%D8%A7%D8%AD%D8%AA%D9%85%D8%A7%D9%84%D8%A7-%D8%A7%D8%B2-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D9%85%DB%8C%D9%84%D8%A7%D8%AF%DB%8C-%D9%85%D8%AA%D9%88%D9%82%D9%81-%D9%85%DB%8C-%D8%B4%D9%88%D8%AF">فروش آیفون در روسیه احتمالا از سال آینده میلادی متوقف می شود</a>
      </h1>
      <h2>این احتمال وجود دارد که فروش آیفون در روسیه از سال آینده میلادی متوقف شود. علت این موضوع، اجبار برای نصب نرم افزار دولت روسیه روی این محصولات است.</h2>
      <address><time datetime="2019-11-25T22:28:00+00:00">25 Nov 2019, 22:28</time> by <a rel="author">بولتن نیوز | bultannews.com</a></address>
      <p><b>گروه IT:</b> به تازگی قانونی در کشور <b>روسیه</b> به تصویب رسیده که بر اساس آن، برخی محصولات باید برای فروش در این کشور به اپلیکیشن مخصوصی مجهز شوند. با توجه به این موضوع، احتمال توقف فروش<b> آیفون</b> در روسیه از تابستان سال آینده میلادی وجود دارد، چرا که<b> اپل</b> باید یک نرم افزار توسعه یافته توسط دولت روسیه را روی گوشی های هوشمند خود نصب کند.   <br/>به گزارش بولتن نیوز به نقل از کلیک، <b>اولگ نیکلایف</b>، یکی از مولفان این قانون اعلام کرده بسیاری از کاربران روسی از وجود اپلیکیشن های مشابه روسی موجود روی گوشی های هوشمند بی اطلاع هستند. زمانی که شما یک گجت جدید را می خرید، روی آن چندین اپلیکیشن به صورت پیش فرض نصب شده است که اکثر آن ها توسط شرکت تولیدکننده توسعه پیدا کرده اند. روسیه می خواهد به کاربران این کشور حق انتخاب دهد.</p>
      <figure>
        <img src="https://www.bultannews.com/files/fa/news/1398/9/4/1202297_229.jpg"/>
      </figure>
      <p>سال گذشته شاهد چنین موضوعی برای محصولات اندرویدی بودیم. شرکت <b>گوگل</b> به علت اجبار کاربران به استفاده از موتور جستجوی خود و همچنین کروم، مجبور به پرداخت<b> 5 میلیارد دلار جریمه</b> به اتحادیه اروپا شد. هدف از این اقدام، حق انتخاب کاربران برای استفاده از موتورهای جستجو و مرورگرهای دیگر است.<br/><br/>در حالی که قانون جدید روسیه تفاوت چندانی با<b> قانون اتحادیه اروپا</b> ندارد، بسیاری از افراد ابراز نگرانی کرده اند. این فرضیه مطرح شده که روسیه با نصب یک نرم افزار مخصوص، به دنبال<b> جاسوسی</b> از شهروندان خود است. همانطور که می دانید، به تازگی<b> اینترنت ملی</b> در این کشور راه اندازی شده است. با توجه به این موضوع که <b>اکوسیستم اپل</b> به صورت بسته توسعه پیدا کرده، احتمالا اپل نرم افزار دولت روسیه را روی آن ها نصب نمی کند. سهم اپل در این کشور برابر با 15.83 درصد است.</p>
    </article>
  </body>
</html>