<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/usuwanie-azbestu-wciaz-stanowi-klopot-takze-przy-rozliczaniu-podatku-vat,135565.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T22:18:00+00:00"/>
    <meta property="og:title" content="Usuwanie azbestu wciąż stanowi kłopot. Także przy rozliczaniu podatku VAT"/>
    <meta property="og:description" content="Czy dofinansowanie otrzymywane z WFOŚiGW na realizację czynności w zakresie usuwania azbestu powinno zostać opodatkowane VAT? W przypadku uznania dofinansowania za opodatkowane VAT - jaką stawkę powinna zastosować gmina? Czy gmina powinna potraktować dofinansowanie jako kwotę brutto zawierającą już VAT i obliczyć kwotę podatku VAT tzw. metodą „w stu”? Czy gminie przysługuje prawo do odliczenia VAT naliczonego z faktur dokumentujących wydatki związane z realizacją czynności w zakresie usuwania wyrobów zawierających azbest? Na te pytania odpowiedzi udzieliło Ministerstwo Finansów."/>
  </head>
  <body>
    <article>
      <h1>Usuwanie azbestu wciąż stanowi kłopot. Także przy rozliczaniu podatku VAT</h1>
      <address><time datetime="2019-11-25T22:18:00+00:00">25 Nov 2019, 22:18</time> by <a rel="author">aw  </a></address>
      <h4>Czy dofinansowanie otrzymywane z WFOŚiGW na realizację czynności w zakresie usuwania azbestu powinno zostać opodatkowane VAT? W przypadku uznania dofinansowania za opodatkowane VAT - jaką stawkę powinna zastosować gmina? Czy gmina powinna potraktować dofinansowanie jako kwotę brutto zawierającą już VAT i obliczyć kwotę podatku VAT tzw. metodą „w stu”? Czy gminie przysługuje prawo do odliczenia VAT naliczonego z faktur dokumentujących wydatki związane z realizacją czynności w zakresie usuwania wyrobów zawierających azbest? Na te pytania odpowiedzi udzieliło Ministerstwo Finansów.</h4>
      <hr/>
      <ul>
        <li>
          <b>O interpretację przepisów Ministerstwo Finansów poprosiła gmina, która realizowała zadanie polegające na usuwaniu wyrobów zawierających azbest ze swojego terenu.</b>
        </li>
        <li>
          <b>Zadania były realizowane na posesjach mieszkańców i dotyczyły wyrobów zawierających azbest pochodzących z należących do nich obiektów. Właściciele nieruchomości nie partycypowali w kosztach realizowanych przez gminę przedsięwzięć. Gmina nie otrzymywała z tego tytułu jakiegokolwiek wynagrodzenia od mieszkańców. </b>
        </li>
        <li>
          <b>Gmina zleciła wspomniane usługi wyspecjalizowanej firmie zajmującej się usuwaniem tego rodzaju odpadów i posiadającej przewidziane przepisami prawa stosowne uprawnienia. Z tego tytułu gmina otrzymywała od wykonawcy faktury VAT z wykazanym podatkiem.</b>
        </li>
      </ul>
      <p>Proces usuwania azbestu polegał na demontażu, usuwaniu, transporcie i utylizacji wyrobów zawierających azbest lub też wyłącznie na ich usuwaniu, transporcie i utylizacji. W celu realizacji zadań, gmina uzyskała dotację z Wojewódzkiego Funduszu Ochrony Środowiska i Gospodarki Wodnej w celu pokrycia części wydatków niezbędnych do poniesienia w związku z realizacją zadań. Jednocześnie w pozostałym zakresie, wydatki finansuje gmina ze środków własnych.</p>
      <p>Realizacja zadań należy do zadań własnych gminy, o których mowa w art. 7 ust 1 pkt 1 i 3 ustawy z dnia 8 marca 1990 r o samorządzie gminnym (Dz. U. z 2019, poz. 506, ze zm. dalej Ustawa o samorządzie. gminnym), obejmujących m.in. sprawy ochrony środowiska oraz unieszkodliwiania odpadów komunalnych.</p>
      <p>Czytaj też: <a href="https://www.portalsamorzadowy.pl/prawo-i-finanse/azbest-wciaz-wszechobecny-na-wsiach-wojtowie-tylko-100-proc-dotacje-szansa-na-pozbycie-sie,123364.html">Azbest wciąż wszechobecny na wsiach. Wójtowie: tylko 100-proc. dotacje szansą na pozbycie się</a></p>
      <h3>Kłopotliwy VAT</h3>
      <p>Gmina zwróciła się do MF z zapytaniem czy dofinansowanie otrzymywane z WFOŚiGW na realizację czynności w zakresie usuwania azbestu powinno zostać opodatkowane VAT?</p>
      <p>Zdaniem gminy dofinansowanie otrzymane z WFOŚiGW na realizację czynności w zakresie usuwania azbestu nie powinno podlegać opodatkowaniu tym podatkiem. Jednak z takim stanowiskiem nie zgadza się resort finansów.</p>
      <p>- Zgodnie z art. 5 ust. 1 pkt 1 ustawy z dnia 11 marca 2004 r. o podatku od towarów i usług (Dz. U. z 2018 r., poz. 2174, z późn. zm.) opodatkowaniu podatkiem od towarów i usług podlegają odpłatna dostawa towarów i odpłatne świadczenie usług na terytorium kraju – argumentuje MF. Jak dodaje, w myśl art. 8 ust. 1 cyt. ustawy, przez świadczenie usług, o którym mowa w art. 5 ust. 1 pkt 1, rozumie się każde świadczenie na rzecz osoby fizycznej, osoby prawnej lub jednostki organizacyjnej niemającej osobowości prawnej.</p>
      <p>MF przywołuje też art. 15 ust. 6 ww. ustawy, w myśl którego nie uznaje się za podatnika organów władzy publicznej oraz urzędów obsługujących te organy w zakresie realizowanych zadań nałożonych odrębnymi przepisami prawa, dla realizacji których zostały one powołane, z wyłączeniem czynności wykonywanych na podstawie zawartych umów cywilnoprawnych.</p>
      <p>- Dokonując wykładni art. 15 ust. 6 ustawy o podatku od towarów i usług należy więc zauważyć, że celem tej regulacji jest wyłączenie wszelkich organów władzy publicznej oraz innych organów podlegających prawu publicznemu z kategorii podatników podatku od towarów i usług w odniesieniu do czynności wykonywanych przez te podmioty w charakterze władz publicznych. Podatnikiem podatku od towarów i usług jest więc również organ władzy publicznej oraz urząd obsługujący ten organ, jeżeli w stosunku do określonej czynności lub transakcji zachowuje się jak podmiot gospodarczy. Z tego właśnie względu, ustawodawca uznał w art. 15 ust. 6 ustawy, że organy (urzędy) nie są podatnikami w zakresie realizowanych zadań nałożonych odrębnymi przepisami prawa, dla realizacji których zostały one powołane, z wyłączeniem czynności wykonywanych na podstawie umów cywilnoprawnych. Będą to zatem wszystkie realizowane przez te jednostki (urzędy) czynności w sferze ich aktywności cywilnoprawnej, np. czynności sprzedaży, zamiany (nieruchomości i ruchomości), wynajmu, dzierżawy, umów prawa cywilnego (nazwanych i nienazwanych) – czytamy w interpretacji MF.</p>
      <p>Jak wynika ze stanowiska resortu, stawką VAT, jaką powinna zastosować gmina, jest stawka 8 proc.</p>
      <p>- W skazać należy, że czynności wykonywane przez gminę w zakresie demontażu, usuwania, transportu i utylizacji wyrobów zawierających azbest z nieruchomości stanowiących własność prywatną są – stosownie do przepisu art. 41 ust. 2 w związku z art. 146a pkt 2 ustawy i poz. 152 załącznika nr 3 do niej – opodatkowane stawką obniżoną w wysokości 8%, jeżeli – jak wskazuje treść wniosku – usługi te są klasyfikowane w grupowaniu PKWiU 39.00.14.0 – argumentuje MF.</p>
      <p>Resort odniósł się też do kwestii określenia, czy podstawę opodatkowania dla usług świadczonych przez gminę, stanowi otrzymana kwota dotacji, pomniejszona o kwotę VAT należnego (tzn. kwotę dotacji należy uznać jako wartość brutto).</p>
      <p>- Należy zauważyć, że - jak słusznie wskazano we wniosku - podstawą opodatkowania otrzymanej dotacji jest jej wartość pomniejszona – zgodnie z art. 29a ust. 6 ustawy – o podatek. Zatem w kwocie dotacji powinna zostać zawarta kwota podatku. Podsumowując, gmina powinna wyliczyć wartość podatku VAT metodą „w stu”, traktując wskazaną kwotę dofinansowania jako kwotę brutto, tj. kwotę zawierającą podatek należny – wskazuje ministerstwo.</p>
      <p>Gmina pytała też, czy przysługuje jej o prawo do odliczenia VAT naliczonego z faktur dokumentujących wydatki związane z realizacją czynności w zakresie usuwania wyrobów zawierających azbest?</p>
      <p>- Odnośnie prawa do odliczenia podatku naliczonego z tytułu nabycia usług polegających na usuwaniu azbestu, należy stwierdzić, że z uwagi na związek ww. wydatków z czynnościami opodatkowanymi (włączeniem do podstawy opodatkowania świadczonych usług otrzymanej dotacji) Gmina będąca czynnym podatnikiem podatku od towarów i usług w myśl art. 86 ust. 1 ustawy ma/będzie miała prawo do obniżenia kwoty podatku należnego o kwotę podatku naliczonego w związku z ponoszeniem wydatków związanych z realizacją zadania, pod warunkiem niezaistnienia innych przesłanek negatywnych wymienionych w art. 88 ustawy – tłumaczy resort.</p>
    </article>
  </body>
</html>