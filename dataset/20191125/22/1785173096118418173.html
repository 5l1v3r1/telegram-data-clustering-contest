<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/doua-asociatii-de-magistrati-cer-din-nou-csm-sa-nu-plateasca-18-milioane-de-euro-pentru-un-sediu-nou-1922405525582019112219181508"/>
    <meta property="og:site_name" content="News.ro"/>
    <meta property="article:published_time" content="2019-11-25T22:55:58+00:00"/>
    <meta property="og:title" content="Două asociaţii de magistraţi cer din nou CSM să nu plătească 18 milioane de euro pentru un sediu nou"/>
    <meta property="og:description" content="Asociaţia “Forumul Judecătorilor din România” şi Asociaţia ”Iniţiativa pentru Justiţie” cer, din nou, CSM să renunţe la achiziţionarea unui imobil pentru un nou sediu, susţinând că banii pentru această achiziţie - 18 milioane de euro - pot fi folosiţi pentru investiţii urgente în sistemul judiciar."/>
  </head>
  <body>
    <article>
      <h1>Două asociaţii de magistraţi cer din nou CSM să nu plătească 18 milioane de euro pentru un sediu nou</h1>
      <address><time datetime="2019-11-25T22:55:58+00:00">25 Nov 2019, 22:55</time> by <a rel="author">News.ro</a></address>
      <p>
        <b>Asociaţia “Forumul Judecătorilor din România” şi Asociaţia ”Iniţiativa pentru Justiţie” cer, din nou, CSM să renunţe la achiziţionarea unui imobil pentru un nou sediu, susţinând că banii pentru această achiziţie - 18 milioane de euro - pot fi folosiţi pentru investiţii urgente în sistemul judiciar.</b>
      </p>
      <p>"În raport de relansarea procedurii de achiziţionare a unui nou imobil, distinct, în afara Cartierului pentru Justiţie, pentru a fi folosit exclusiv de Consiliul Superior al Magistraturii drept sediu nou, în suprafaţă de 12.000 mp, ale cărui costuri se ridică la suma de 84.600.000 de lei (18.000.000 EUR), apreciem în continuare că această iniţiativă este nepotrivită şi trebuie abandonată, inclusiv pentru evitarea dublei finanţări din fondurile publice, Cartierul pentru Justiţie cuprinzând şi realizarea unui sediu nou destinat Consiliului Superior al Magistraturii", se arată într-un comunicat de luni seară al Asociaţiei “Forumul Judecătorilor din România” şi Asociaţiei ”Iniţiativa pentru Justiţie”.</p>
      <p>Cele două asociaţii afirmă că nevoile de resurse de finanţare pentru sistemul judiciar sunt extrem de mari, fapt care reiese din simplul inventar realizat chiar de CSM, atât pentru construirea unor clădiri noi, cât şi pentru reparaţii capitale/curente, extinderi de spaţiu, achiziţionarea de mobilier, aparate telefonice, sisteme informatice etc.</p>
      <p>Conform sursei citate, starea de degradare considerabilă a sediilor unor instanţe şi parchete a fost documentată de Asociaţia Forumul Judecătorilor într-un studiu care a fost publicat la sfârşitul anului 2017, între sediile cu cele mai grave deficienţe aflându-se cel al Înaltei Curţi de Casaţie şi Justiţie, probabil cel mai impropriu sediu al unei instanţe supreme în Europa.</p>
      <p>"În acest context, dacă Ministerul Justiţiei şi Ministerul Finanţelor Publice ar realoca suma destinată Consiliului Superior al Magistraturii pentru noua achiziţie (18.000.000 EUR), către investiţiile cu adevărat urgente pentru sistemul judiciar, cel puţin o parte din necesarul reparaţiilor capitale/curente ar fi acoperită, cu beneficii atât pentru personalul instanţelor şi parchetelor în cauză, dar, mai ales pentru justiţiabili. Adresăm acest apel, deopotrivă, Consiliului Superior al Magistraturii, Ministerului Justiţiei şi Ministerului Finanţelor Publice", scrie în comunicatul celor două asociaţii.</p>
      <p>Şi în vară, Asociaţia “Forumul Judecătorilor din România” şi Asociaţia ”Iniţiativa pentru Justiţie” s-au arătat îngrijorate de intenţia CSM de a achiziţiona un imobil în scopul de a-l transforma în sediu al instituţiei, ”o investiţie extrem de costisitoare în contextul în care se derulează un proiect guvernamental de construire a unui sediu adecvat”.</p>
      <p>”În spaţiul public a apărut recent informaţia în sensul declanşării procedurii de achiziţionare a unui imobil pentru a fi folosit de către Consiliul Superior al Magistraturii ca sediu nou, în suprafaţă de nu mai puţin de 12.000 mp, ale cărui costuri se ridică la suma de 84.600.000 de lei (18.000.000 EUR). În Hotărârea de Guvern nr. 949 din 17 decembrie 2018 prin care s-a aprobat Nota de fundamentare, ce justifică necesitatea acestei achiziţii, se arată că actualul spaţiu al CSM, în suprafaţă utilă de 2.939,44 mp, este închiriat, că majoritatea birourilor nu beneficiază de ferestre sau balcoane, iar specificul activităţii CSM presupune şi participarea altor persoane din exterior, precum magistraţi şi inspectori judiciari, instituţia gestionând un număr mare de documente curente şi arhivate. De asemenea, se susţine şi că de la data închirierii actualului sediu a intervenit o intensificare a activităţii şi o creştere a rolului instituţiei în cadrul sistemului judiciar şi al societăţii în ansamblul său. Apreciem că aceste argumente nu sunt suficiente pentru a justifica efectuarea unei investiţii atât de considerabile în condiţiile în care nevoile de resurse de finanţare pentru sistemul judiciar sunt în continuare nesatisfăcute”, au transmis atunci asociaţiile magistraţilor.</p>
      <p>În replică, Consiliul Superior al Magistraturii (CSM) a transmis că de aproximativ 14 ani instituţia funcţionează într-un spaţiu impropriu pentru care s-au plătit deja 9,1 milioane de euro din bani publici. Reprezentanţii instituţiei spuneau că de mai multe ori s-au făcut demersuri pentru alocarea unui sediu corespunzător destinat desfăşurării activităţii, însă acesta au rămas fără rezultat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>