<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359664"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T22:09:00+00:00"/>
    <meta property="og:title" content="Наредне године вриједност инвестиција милијарду КМ"/>
    <meta property="og:description" content="Предсједник СНСД-а Милорад Додик изјавио је вечерас да ће у наредној години у Републици Српској вриједност инвестиција бити милијарду КМ."/>
  </head>
  <body>
    <article>
      <h1>Наредне године вриједност инвестиција милијарду КМ</h1>
      <address>
        <time datetime="2019-11-25T22:09:00+00:00">25 Nov 2019, 22:09</time>
      </address>
      <p>
        <i>Предсједник СНСД-а Милорад Додик изјавио је вечерас да ће у наредној години у Републици Српској вриједност инвестиција бити милијарду КМ.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152065.jpg"/>
        <figcaption>Милорад Додик<br/>Фото: РТРС</figcaption>
      </figure>
      <p>- Ствара се подлога за реконструкцију свих магистралних путева, за шта ће бити издвојено 200 до 300 милиона КМ. За изградњу дионице ауто-пута од ентитетске линије код Добоја до Јоховца биће издвојено 300 милиона КМ, а градимо и болницу у Добоју - рекао је Додик.</p>
      <p>Према његовим ријечима, биће грађене и хидроелектране "Бистрица" и "Бук Бијела".</p>
      <p>- Биће ријешена још нека инфраструктурна питања, а када се томе дода рјешавање питања водовода у Градишци чија је вриједност десет милиона КМ, онда је лако видјети вриједност планираних инвестиција у наредној години - додао је Додик, наводећи да ће ускоро бити представљен план свих инвестиција.</p>
      <p>Говорећи о процесима у Републици Српкој који су били блокирани због појединих одлука странака из Српске које су у власти на нивоу БиХ, Додик је оцијенио да је апсурдно што су нападали власт у Бањалуци за сваку врсту аранжмана за изградњу путева, болница, тврдећи да је то неодговорна политика задуживања.</p>
      <p>- У Српској има доста пројеката који су условљени одлукама појединих органа БиХ, иако ми повлачимо средства, задужујемо се и враћамо кредите. Истовремено, Мирко Шаровић и Савјет министара нису дали да Српска направи аранжман са Свјеткосм банком вриједан 35 милиона за побољшање пословне структуре - рекао је Додик, који је српски члан Предсједништва БиХ.</p>
      <p>Он је истакао да Влада Српске спроводи политику повећања плата, коју је утврдио СНСД, а биће усвојен сет измјена закона којим ће бити повећана примања од пет до 20 одсто.</p>
      <p>- Повећаћемо најнижу плату која ће бити 550 КМ, а служи као основ за обрачун коефицијената. Увијек ћемо ово радити у складу са нашим финансијским могућностима - рекао је Додик и поновио да је за то потребно обезбиједити 70 милиона КМ.</p>
      <p>Он је подсјетио да ће и пензије бити повишене за три одсто за шта ће бити издвојено 40 милиона КМ.</p>
      <p>- Све ово говори да смо приливе које смо остварили концентрисали на побољшање стандарда, јер је то неопходно. Подржавам премијера Српске Радована Вишковића да заврши овај посао и гдје год буде могућност да плате буду повећање то ћемо урадити, а тамо гдје нема могућности нећемо и никакви притисци неће помоћи - каже Додик.</p>
      <p>Говорећи о посљедњој посјети Русији, он је рекао да Српска са Санкт Петербургом има потписане уговоре о сарадњи.</p>
      <p>- Сваке године идем да извршимо инвентуру онога шта смо урадили. Највише сам поносан на чињеницу да у наш клинички центар долазе њихови специјалисти, а да наши љекари иду код њих на специјализацију и само плаћају смјештај - нагласио је Додик.</p>
      <p>Он је додао да покушава да Републику Српској уведе у бесцарински систем који са Русијом има Србија.</p>
      <p>- То је тешко, јер Русија о томе не одлучује сама, а било би добро када би ово хтјела БиХ, али неће за разлику од Србије. Русија је наш озбиљан партнер, али смо ми жртве транзиције која је долазила од запада, прије свега, приватизације која нам је девастирала привреду - каже Додик.</p>
      <p>Он је закључио да се упркос проблемима не може рећи да Српска није напредовала, наводећи као примјер да је 2006. године имала бруто домаћи производ вриједан 4,5 милијарди, а сада је 11 милијарди КМ.</p>
      <p>
        <i>Повезане вијести:</i>
      </p>
      <p>
        <b>
          <a href="https://www.rtrs.tv/vijesti/vijest.php?id=359652">За било какву сарадњу са НАТО, потребне одлуке Предсједништва</a>
        </b>
      </p>
    </article>
  </body>
</html>