<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/radni-miasta-gdanska-zachecaja-do-rejestrowania-sie-w-bazie-dawcow-szpiku-kostnego,135568.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T22:09:00+00:00"/>
    <meta property="og:title" content="Radni Miasta Gdańska zachęcają do rejestrowania się w bazie dawców szpiku kostnego"/>
    <meta property="og:description" content="W najbliższy czwartek, 28 listopada, w trakcie sesji Rady Miasta, każdy chętny będzie mógł zarejestrować się w bazie DKMS - dawców szpiku kostnego. Radni już dziś apelują, by skorzystać z tej okazji. Rejestracja trwa kilka minut, a może uratować czyjeś życie. W trakcie czwartkowego posiedzenia samorządowców, pracownicy Miejskiego Ośrodka Pomocy Rodzinie będą z kolei zachęcać do udziału w corocznej akcji charytatywnej."/>
  </head>
  <body>
    <article>
      <h1>Radni Miasta Gdańska zachęcają do rejestrowania się w bazie dawców szpiku kostnego</h1>
      <address><time datetime="2019-11-25T22:09:00+00:00">25 Nov 2019, 22:09</time> by <a rel="author">JS  </a></address>
      <h4>W najbliższy czwartek, 28 listopada, w trakcie sesji Rady Miasta, każdy chętny będzie mógł zarejestrować się w bazie DKMS - dawców szpiku kostnego. Radni już dziś apelują, by skorzystać z tej okazji. Rejestracja trwa kilka minut, a może uratować czyjeś życie. W trakcie czwartkowego posiedzenia samorządowców, pracownicy Miejskiego Ośrodka Pomocy Rodzinie będą z kolei zachęcać do udziału w corocznej akcji charytatywnej.</h4>
      <hr/>
      <ul>
        <li>
          <b>Beata Dunajewska przypomina, że dawcą można być do 57 roku życia.</b>
        </li>
        <li>
          <b>Trzeba być też pełnoletnim. Pomóc może każdy ogólnie zdrowy człowiek, ważący nie mniej niż 50 kg i o wskaźniku masy ciała nie wyższym niż 40 BMI.</b>
        </li>
        <li>
          <b>Bliźniaka genetycznego dla osoby chorej na białaczkę można spotkać wszędzie.</b>
        </li>
      </ul>
      <p>Za niecały miesiąc święta Bożego Narodzenia. To czas, kiedy częściej myślimy nie tylko o sobie, ale także o innych. O potrzebujących mieszkańcach naszego miasta pamiętają też Radni Gdańska. Dlatego podczas najbliższej sesji będą rozmawiać o dwóch ważnych społecznych akcjach.</p>
      <p>Jedną z nich jest świąteczny projekt pod hasłem: "Każdy może pomóc", który każdego roku organizuje Miejski Ośrodek Pomocy Rodzinie.</p>
      <p>- Z MOPR można pobrać specjalny list, w którym znajduje się opis dziecka. Na jego podstawie można sprezentować mu paczkę, w której znajdzie się to, co dana osoba uważa za stosowne. W liście znajdują się informacje dotyczące płci dziecka, jego wieku i zainteresowań. Na tej podstawie można kupić np. zabawki bądź książki. Co roku MOPR organizuje kilkaset takich paczek, w tym roku taką formą pomocy objętych jest 800 dzieci. Każdy z nas, nie tylko radni, ale również każdy gdańszczanin, może w taki sposób umilić święta i dać trochę radości dzieciom - zachęcała w trakcie poniedziałkowej konferencji Przewodnicząca Rady Miasta Gdańska, Agnieszka Owczarczak.</p>
      <p>Zainteresowani wsparciem tej akcji, w tym pobraniem listu, powinni skontaktować się z pracownikami gdańskiego MOPR przy ul. Dyrekcyjnej 5, tel. 797 909 120 lub mailowo: kmp@mopr.gda.pl. Przygotowane upominki dla dzieci trzeba będzie dostarczyć w dniach 10 - 14 grudnia, w godz. 8.00 – 16.00, do siedziby Międzynarodowych Targów Gdańskich - AmberExpo przy ul. Żaglowej 11.</p>
      <p>Rada Miasta Gdańska nawiązała też współpracę z Fundacją DKMS, w zakresie promowania dawstwa szpiku kostnego dla osób chorych na nowotwory krwi.</p>
      <p>- Codziennie ktoś w Polsce dowiaduje się, że ma białaczkę. Dotyczy to zarówno dzieci i młodzieży, jak i osób dorosłych. Zachorować można w każdym wieku. Są bardzo małe szanse, by znaleźć odpowiedniego dawcę, ale im więcej dawców jest zarejestrowanych w bazie DKMS, tym większe szanse na to, by taką pomoc otrzymać - zaznacza Przewodnicząca Owczarczak.</p>
      <p>W trakcie najbliższej sesji Rady Miasta Gdańska, która odbędzie się 28 listopada, w gmachu Nowego Ratusza, przy ul. Wały Jagiellońskie 1, będzie działał punkt, w którym będzie można zarejestrować się jako dawca (w godz. 9 - 13, na parterze budynku).</p>
      <p>- Każdy, kto będzie miał trochę czasu może przyjść, zarejestrować się w bazie danych dawców szpiku kostnego, dając w ten sposób szansę osobom chorym na nowe życie - zachęca Agnieszka Owczarczak.</p>
      <p>Radna Beata Dunajewska, szefowa klubu Wszystko Dla Gdańska, podkreśla, że bliźniaka genetycznego dla osoby chorej na białaczkę można spotkać wszędzie.</p>
      <p>- Może zdarzyć się tak, że jeśli zarejestrujemy się, to okaże się, że ktoś choruje na tę chorobę w Meksyku, a my możemy być jego dawcą i uratować mu życie. Zachęcamy już nie tylko do oddawania krwi, co robimy od wielu lat, ale właśnie także do badania i rejestrowania się w bazie dawców szpiku kostnego. Takie badanie trwa dosłownie kilka minut. Jest bezbolesne. Wcześniej wolontariusze DKMS przeprowadzają wywiad z potencjalnym dawcą - podkreśla radna Dunajewska, która jest także przewodniczącą Komisji Rodziny i Polityki Społecznej w RMG.</p>
      <p>Beata Dunajewska przypomina, że dawcą można być do 57 roku życia. Trzeba być też pełnoletnim. Pomóc może każdy ogólnie zdrowy człowiek, ważący nie mniej niż 50 kg i o wskaźniku masy ciała nie wyższym niż 40 BMI.</p>
      <p>- Białaczka to choroba niezwykle śmiertelna. Jeżeli tylko możemy pomóc, przyjść w czwartek do siedziby Rady Miasta Gdańska, to spróbujmy. W mojej rodzinie, na przykład, wszystkie osoby, które mogły być zarejestrowane, już są zarejestrowane - przyznała radna. - Gdańszczanie zawsze chętnie angażują się w tego typu akcje, więc serdecznie zachęcam i tym razem. To kilka minut, a można uratować czyjeś życie - apeluje radna.</p>
      <p>W trakcie czwartkowej sesji głos zabierze przedstawicielka Fundacji DKMS, a także osoby, które zostały dawcami i osoby, które z powodu choroby były biorcami szpiku kostnego. Będzie więc możliwość porozmawiania z nimi.</p>
    </article>
  </body>
</html>