<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779915/%D8%AB%D8%A8%D8%AA-%D9%86%D8%A7%D9%85-%D8%A7%D8%B2-%D9%86%D8%A7%D9%85%D8%B2%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D8%A7%D8%B2-%DB%B1%DB%B0-%D8%A2%D8%B0%D8%B1-%D9%85%D8%A7%D9%87-%D8%A2%D8%BA%D8%A7%D8%B2-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:44:37+00:00"/>
    <meta property="og:title" content="رئیس ستاد انتخابات استان قزوین: ثبت نام از نامزد انتخابات مجلس از ۱۰ آذر ماه آغاز می شود"/>
    <meta property="og:description" content="قزوین- رئیس ستاد انتخابات استان قزوین گفت: ثبت نام از نامزدهای انتخابات مجلس در استان قزوین از روز یکشنبه ۱۰ آذر ماه آغاز می شود."/>
  </head>
  <body>
    <article>
      <h1>رئیس ستاد انتخابات استان قزوین: ثبت نام از نامزد انتخابات مجلس از ۱۰ آذر ماه آغاز می شود</h1>
      <address>
        <time datetime="2019-11-25T04:44:37+00:00">25 Nov 2019, 04:44</time>
      </address>
      <p>منوچهر حبیبی در گفتگو با <a href="https://www.mehrnews.com/">خبرنگار مهر</a> اظهارداشت: در آستانه یکی از رویدادهای مهم سیاسی اجتماعی کشور و انتخابات مجلس شورای اسلامی هستیم که شرکت در آن سرنوشت کشور را تعیین می کند.</p>
      <p>وی اضافه کرد: با بسترسازی لازم باید مقدمات و تمهیدات شرکت توام با آرامش مردم را در این انتخابات مهیا کنیم و در این راه از همکاری همه دستگاهها استفاده خواهیم کرد.</p>
      <p>
        <b>رصد فضای مجازی استان</b>
      </p>
      <p>حبیبی تصریح کرد: از آنجا که فضای مجازی می تواند موجب التهاب در جامعه شده و مشکل ساز شود از فعالان این عرصه انتظار داریم ضمن دقت در اطلاع رسانی این بخش مراقب باشند تا فضای التهاب و نا امیدی را با خبرهای غیر واقعیبه جامعه منتقل نکنند.</p>
      <figure>
        <img src="https://media.mehrnews.com/d/2019/11/24/4/3302336.jpg"/>
      </figure>
      <p>وی اظهارداشت: با همکاری دادستانی محترم ضمن رصد کامل فعالیت رسانه های مجازی و پایگاه ها تاکنون ۲۸ کانال بی هویت که در زمینه انتخابات فعالیت می کردند در استان شناسایی شده و اخطار لازم به فعالان آن داده شده است و امیدواریم شاهد کنترل وضعیت آنها باشیم.</p>
      <p>معاون سیاسی و امنیتی استانداری قزوین گفت: ثبت نام داوطلبان انتخابات یازدهمین دوره مجلس شورای اسلامی از روز یکشنبه ۱۰ آذرماه آغاز شده و تا مدت یک هفته ادامه خواهد داشت.</p>
      <p>
        <b>۷ نفر از مدیران در استان استعفا داده اند</b>
      </p>
      <p>وی بیان کرد: داوطلبان با مراجعه به فرمانداری‌ها و وزارت کشور می‌ توانند برای ثبت نام اقدام کنند.</p>
      <p>حبیبی یادآورشد: افرادی که دارای مسئولیت دولتی هستند بایستی شش ماه قبل از ثبت نام یعنی تا قبل از ۱۶ خرداد ماه از مسئولیت خود استعفا می دادند که تاکنون ۷ نفر در استان در رده مدیرکل، معاون مدیرکل و عضو شورا، برای شرکت در انتخابات مجلس از مسئولیت خود استعفا داده اند.</p>
      <p>معاون سیاسی و امنیتی استانداری اضافه کرد: ستاد انتخابات استان قزوین از ۴ ماه قبل فعالیت خود را آغاز کرده و با کمک سایر دست اندرکاران مقدمات برگزاری انتخابات فراهم شده است.</p>
      <p>وی اظهارداشت: هر گونه فعالیت زودهنگام انتخاباتی نامزدها به صورت مستمر رصد می شود و در صورت خروج از مسیر قانونی با افراد برخورد خواهد شد.</p>
      <p>
        <b>دریافت کارت ملی توسط ۸۷ درصد جمعیت استان</b>
      </p>
      <p>وی افزود: ۸۷ درصد واجدان شرایط شرکت در انتخابات کارت هوشمند ملی دریافت کرده اند و درصددیم در آستانه انتخابات، همه واجدان شرایط کارت ملی هوشمند خود را دریافت کنند.</p>
      <figure>
        <img src="https://media.mehrnews.com/d/2019/05/22/4/3135817.jpg"/>
      </figure>
      <p>حبیبی یادآورشد: وزارت کشور آماده برگزاری انتخابات یازدهمین دوره مجلس شورای اسلامی به صورت مکانیزه است و در صورت موافقت شورای نگهبان، انتخابات این دوره مجلس به صورت الکترونیک برگزار خواهد شد.</p>
      <p>حبیبی یادآورشد: ۹۶ درصد انتخابات گذشته در استان به صورت مکانیزه برگزار شد و تلاش می کنیم انتخابات آینده نیز کاملا به صورت مکانیزه برگزار شود.</p>
      <p>وی گفت: در استان قزوین حدود ۲۰ هزار نفر برگزاری انتخابات را بر عهده خواهند داشت و این کار بزرگ، نیازمند نظارت و کنترل دقیق است تا تخلف در آن به حداقل برسد.</p>
      <p>حبیبی افزود: در هر حوزه اخذ رأی، بین ۱۵ تا ۲۰ نفر حضور دارند و بر روند برگزاری انتخابات نظارت می‌ کنند.</p>
      <p>رئیس ستاد انتخابات استان قزوین اظهارداشت: بر اساس بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> اسلامی، وظیفه داریم زمینه حضور حداکثری مردم را در انتخابات فراهم کنیم.</p>
      <p>حبیبی تصریح کرد: در انتخابات ریاست جمهوری بیش از ۷۵ درصد مردم استان شرکت کردند و در این دوره نیز امیدواریم برای نا امید کردن دشمنان شاهد مشارکت حداکثری مردم باشیم.</p>
    </article>
  </body>
</html>