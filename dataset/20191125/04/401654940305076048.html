<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/share-market-bse-sensex-nse-nifty-stock-rise-fall-maharashtra-dat-1-1140211.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-25T04:34:13+00:00"/>
    <meta property="og:title" content="530 अंकों की उछाल के साथ 40,889 के ऑल टाइम हाई पर बंद हुआ सेंसेक्स"/>
    <meta property="og:description" content="सोमवार को कारोबार के अंत में 530 अंकों की उछाल के साथ 40,889 के ऑल टाइम हाई पर बंद हुआ. कारोबार के दौरान दोपहर में सेंसेक्स 40,931.71 के ऑल टाइम हाई पर पहुंच गया था."/>
  </head>
  <body>
    <article>
      <h1>530 अंकों की उछाल के साथ 40,889 के ऑल टाइम हाई पर बंद हुआ सेंसेक्स</h1>
      <h2>सोमवार को कारोबार के अंत में 530 अंकों की उछाल के साथ 40,889 के ऑल टाइम हाई पर बंद हुआ. कारोबार के दौरान दोपहर में सेंसेक्स 40,931.71 के ऑल टाइम हाई पर पहुंच गया था.</h2>
      <address>
        <time datetime="2019-11-25T04:34:13+00:00">25 Nov 2019, 04:34</time>
      </address>
      <ul>
        <li>
          <b>लगातार दो दिन की गिरावट के बाद शेयर बाजार सोमवार को हरे निशान में</b>
        </li>
        <li>
          <b>दोपहर </b>
          <b>तक सेंसेक्स </b>
          <b>40,931.71 के ऑल टाइम हाई पर पहुंच गया था</b>
        </li>
        <li>
          <b>अंत में 530 अंकों की उछाल के साथ 40,889 के ऑल टाइम हाई पर बंद हुआ</b>
        </li>
      </ul>
      <p>सेंसेक्स ने एक बार फिर ऊंचाई का रिकॉर्ड तोड़ा है. शेयर बाजार सोमवार को हरे निशान में खुला और इसमें लगातार तेजी देखी गई. दोपहर में बॉम्बे स्टॉक एक्सचेंज (बीएसई) का सेंसेक्स 40,931.71 की अपनी सर्वकालिक ऊंचाई पर पहुंच गया. कारोबार के अंत में सेंसेक्स 530 अंकों की उछाल के साथ 40,889 के ऑल टाइम हाई पर बंद हुआ. </p>
      <p>नेशनल स्टॉक एक्सचेंज (NSE) का निफ्टी 164.60 अंकों की बढ़त के साथ 12,079.00 पर बंद हुआ. कारोबार की शुरुआत में बॉम्बे स्टॉक एक्सचेंज (BSE) का सेंसेक्स 74 अंकों की बढ़त के साथ 40,434 पर खुला. सभी सेक्टर में जमकर खरीदारी देखी गई. </p>
      <p>
        <b>क्यों आई तेजी</b>
      </p>
      <p>अमेरिका-चीन के बीच ट्रेड डील होने की उम्मीद, फ्यूचर ऐंड ऑप्शन सौदों की एक्सपायरी से पहले शॉर्ट कवरिंग, वैश्विक बाजारों में तेजी से बने सकारात्मक संकेत और सभी सेक्टर में जारी खरीदारी जैसी वजहों से शेयर बाजार में सोमवार को इतना जबरदस्त उछाल देखा गया.</p>
      <p>
        <b>इन शेयरों में आई तेजी</b>
      </p>
      <p>नेशनल स्टॉक एक्सचेंज (NSE) का निफ्टी 7 अंक की बढ़त के साथ 11,922 पर खुला. सुबह 11.15 बजे तक निफ्टी 76 अंकों की बढ़त के साथ 11,990 पर पहुंच गया. रिलायंस, HDFC, भारती एयरटेल और इन्फो‍सिस ने बाजार में जोश भरा है, जबकि बैंक शेयरों में भी जमकर खरीदारी देखने को मिली.</p>
      <p>भारती एयरटेल, भारती इन्फ्राट्रेल, टाटा स्टील, हिंडाल्को इंडस्ट्रीज और ग्रासिम इंडस्ट्रीज बढ़ने वाले प्रमुख शेयरों में रहे, जबकि जी एंटरटेनमेंट, ओएनजीसी, यस बैंक, बीपीसीएल और गेल गिरावट वाले प्रमुख शेयरों में शामिल रहे.</p>
      <p>
        <b>एयरटेल और वोडाफोन आइडिया के शेयरों में उछाल</b>
      </p>
      <p>टेलीकॉम शेयरों में भी जबरदस्त तेजी देखी गई. बीएसई में कारोबार के दौरान भारतीय एयरटेल और वोडाफोन आइडिया के शेयर कीमत में 6 फीसदी की बढ़त देखी गई. खबर है कि दोनों कंपनियों ने एडजेस्टेड ग्रॉस रेवेन्यू (AGR) के मामले में सुप्रीम कोर्ट के फैसले पर पुनर्विचार याचिका दायर की है. इस खबर के आते ही दोनों कंपनियों के शेयरों में तेजी आने लगी.</p>
      <p>
        <b>यस बैंक में करीब 2 फीसदी की गिरावट</b>
      </p>
      <p>यस बैंक के शेयर करीब 2 फीसदी तक टूट गए हैं. असल में बॉम्बे स्टॉक एक्सचेंज ने कहा है कि वह 24 दिसंबर से यस बैंक को 30 शेयरों वाले संवेदी सूचकांक सेंसेक्स से बाहर कर देगा, इस खबर के आने के बाद यस बैंक के शेयरों में गिरावट आने लगी. दोपहर 2.55 बजे तक यस बैंक के शेयर 1.54 फीसदी की गिरावट के साथ 63.80 पर कारोबार कर रहे थे.</p>
      <p>
        <b>ITD सीमेंटेशन में अपर सर्किट</b>
      </p>
      <p>ITD सीमेंटेशन में अपर सर्किट लगाना पड़ा. सोमवार को कंपनी के शेयरों का कारोबार 5 फीसदी के अपर सर्किट पर बंद हुआ. कंपनी को विभिन्न सरकारी विभागों से 3400 करोड़ रुपये का ऑर्डर मिला है.</p>
      <p>
        <b>क्या हुआ था पिछले हफ्ते</b>
      </p>
      <p>गौरतलब है कि पिछले सप्‍ताह के आखिरी कारोबारी दिन यानी शुक्रवार को भारतीय शेयर में बड़ी गिरावट दर्ज की गई थी. कारोबार के अंत में सेंसेक्‍स 215.76 अंक यानी 0.53 फीसदी लुढ़क कर 40,360 अंक के स्‍तर पर रहा. इसी तरह निफ्टी 54 अंक यानी 0.45 फीसदी की गिरावट के साथ 11,915 अंक के स्‍तर पर बंद हुआ.</p>
      <p>शुक्रवार को आईटी सेक्‍टर के शेयर पस्‍त नजर आए. आईटी सेक्‍टर के शेयर में गिरावट की वजह अमेरिकी वर्क वीजा को लेकर चल रही खबरें हैं. मीडिया रिपोर्ट के मुताबिक अमेरिकी प्रशासन प्रवासियों के लिए वर्क वीजा में बदलाव कर सकती है. अगर ऐसा होता है तो भारत के आईटी प्रोफेशनल्‍स पर इसका असर पड़ेगा. यही वजह है कि आईटी सेक्‍टर के शेयर में बिकवाली देखने को मिली.</p>
      <figure>
        <img src="https://akm-img-a-in.tosshub.com/sites/aajtak/resources/embed/201911/bse-4-pm_112519041036.jpg"/>
      </figure>
      <p>
        <b>इस हफ्ते किन बातों पर रखनी होगी नजर</b>
      </p>
      <p>जानकारों का मानना है कि भारतीय शेयर बाजार की दिशा इस सप्ताह विदेशी संकेतों के साथ-साथ घरेलू कारकों से तय होगी, खासतौर से महाराष्ट्र के ताजा राजनीतिक घटनाक्रमों पर निवेशकों की नजर होगी. हालांकि नवंबर महीने के फ्यूचर एंड ऑप्शन अनुबंधों की एक्सपायरी को लेकर उतार-चढ़ाव देखने को मिल सकता है.</p>
      <p>घरेलू शेयर बाजार में पिछले सप्ताह मुनाफावसूली के कारण आखिरी दो सत्रों में कमजोरी के कारण सेंसेक्स और निफ्टी तकरीबन सपाट बंद हुआ, जबकि सप्ताह के दौरान सेंसेक्स फिर नई उंचाई 40,816.38 तक उछला.</p>
      <p>महाराष्ट्र में भारतीय जनता पार्टी ने <a href="https://aajtak.intoday.in/story/maharashtra-government-formation-shivsena-ncp-congress-uddhav-thackeray-sharad-pawar-sonia-gandhi-1-1139474.html">राष्ट्रवादी कांग्रेस पार्टी (राकांपा) के सहयोग से </a>सरकार बनाई है, लेकिन दोबारा सत्ता की बागडोर संभालने वाले मुख्यमंत्री देवेंद्र फडणवीस के सामने बहुमत विधानसभा में साबित करना एक बड़ी चुनौती है क्योंकि राकांपा अध्यक्ष शरद पवार ने भाजपा को समर्थन नहीं दिया है.</p>
      <p>बाजार के जानकार बताते हैं कि भाजपा के नेतृत्व में महाराष्ट्र में सरकार बनने से बुलेट ट्रेन परियोजना से लेकर प्रदेश की दूसरी बुनियादी ढांचागत योजनाओं में तेजी आने की उम्मीदों से बाजार में सकारात्मक रुझान देखने को मिल सकता है. </p>
      <p>
        <b>जारी रह सकती है तेजी</b>
      </p>
      <p>न्यूज एजेंसी आईएएनएस के मुताबिक अमेरिका और चीन के बीच व्यापार वार्ता सकारात्मक दिशा में रहने के कारण विदेशी बाजारों से तेजी के संकेत मिलने और महाराष्ट्र में भाजपा की अगुवाई में बनी सरकार पर छाए अनिश्चितता के बादल दूर होने की सूरत में बाजार में तेजी का रुझान रह सकता है जिससे सेंसेक्स और निफ्टी नई ऊंचाइयों को छू सकते हैं. देश की आर्थिक राजधानी मुंबई की हलचल के साथ-साथ इस घटनाक्रम को लेकर दिल्ली में संसद की गतिविधियों पर भी बाजार की नजर होगी.  </p>
      <figure>
        <video src="https://aajtak-pdelivery.akamaized.net/aajtak/video/2018_01/23_jan_18_sensex_per_uchaal_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/delhi-khan-market-top-20-most-expensive-retail-locations-world-report-dat-1-1140287.html"/>
        <a href="https://aajtak.intoday.in/story/ril-airtel-expected-to-bid-for-anil-ambani-rcom-assets-dat-1-1140268.html"/>
        <a href="https://aajtak.intoday.in/story/paytm-raises-1-billion-dollar-latest-funding-takes-valuation-dat-1-1140246.html"/>
        <a href="https://aajtak.intoday.in/story/bsnl-employees-hunger-strike-accused-forcibly-giving-vrs-dat-1-1140227.html"/>
      </related>
    </article>
  </body>
</html>