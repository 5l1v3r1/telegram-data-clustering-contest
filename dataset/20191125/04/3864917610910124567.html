<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2824543-okupanti-obstrilali-iz-zaboronenih-minometiv-ukrainskih-zahisnikiv-pid-vodanim.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T04:14:00+00:00"/>
    <meta property="og:title" content="Окупанти обстріляли із заборонених мінометів українських захисників під Водяним"/>
    <meta property="og:description" content="Збройні формування Російської Федерації за минулу добу сім разів порушили режим припинення вогню на Донбасі."/>
  </head>
  <body>
    <article>
      <h1>Окупанти обстріляли із заборонених мінометів українських захисників під Водяним</h1>
      <h2>Збройні формування Російської Федерації за минулу добу сім разів порушили режим припинення вогню на Донбасі.</h2>
      <address>
        <time datetime="2019-11-25T04:14:00+00:00">25 Nov 2019, 04:14</time>
      </address>
      <p>Про це повідомляє у Фейсбуці <a href="https://www.facebook.com/pressjfo.news/">пресцентр штабу ООС</a>.</p>
      <p>"Противник обстрілював позиції підрозділів Об'єднаних сил із заборонених Мінськими домовленостями мінометів калібру 82 мм, гранатометів різних систем великокаліберних кулеметів та іншої стрілецької зброї", - йдеться у повідомленні. </p>
      <p>У районі відповідальності оперативно-тактичного угруповання "Схід" ворог здійснив шість <a href="https://www.ukrinform.ua/tag-obstril">обстрілів</a>: біля Тарамчука та Березового– з великокаліберних кулеметів; неподалік Водяного – з мінометів калібру 82 мм; поблизу Красногорівки – з СПГ та великокаліберних кулеметів; двічі біля Мар'їнки – з ручних протитанкових гранатометів, великокаліберних кулеметів та іншої стрілецької зброї.</p>
      <p>У районі відповідальності оперативно-тактичного угруповання "Північ", неподалік Луганського, зафіксовано ворожий вогонь зі станкових протитанкових гранатометів та стрілецької зброї, з великокаліберними кулеметами включно.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2824523-bojoviki-obstrilali-selise-na-doneccini-zgorili-sist-budinkiv.html">Бойовики обстріляли селище на Донеччині: згоріли шість будинків</a>
      </blockquote>
      <p>За неділю, 24 листопада, втрат серед особового складу Об'єднаних сил внаслідок обстрілів не було. </p>
      <p>З початку цієї доби російські окупаційні війська вогневої активності не проявляли. Втрат з нашого боку немає.</p>
      <p>
        <i>Фото: ООС</i>
      </p>
    </article>
  </body>
</html>