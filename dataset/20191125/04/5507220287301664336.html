<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188829/"/>
    <meta property="og:site_name" content="Janam TV"/>
    <meta property="article:published_time" content="2019-11-25T04:53:32+00:00"/>
    <meta property="og:title" content="കോടതിയലക്ഷ്യം, ഇമ്രാന്‍ഖാനെ അയോഗ്യനാക്കണം; പാകിസ്ഥാന്‍ പ്രധാനമന്ത്രിക്കെതിരെ കോടതിയില്‍ ഹര്‍ജി"/>
    <meta property="og:description" content="ലാഹോര്‍: പാകിസ്ഥാന്‍ പ്രധാനമന്ത്രി ഇമ്രാന്‍ ഖാനെ അയോഗ്യനാക്കണമെന്ന് ആവശ്യപ്പെട്ട് ഹൈക്കോടതിയില്‍ ഹര്‍ജി. പാകിസ്ഥാന്‍ സ്വദേശി താഹിര്‍ മഖ്‌സൗദ് എന്നയാളാണ്"/>
  </head>
  <body>
    <article>
      <h1>കോടതിയലക്ഷ്യം, ഇമ്രാന്‍ഖാനെ അയോഗ്യനാക്കണം; പാകിസ്ഥാന്‍ പ്രധാനമന്ത്രിക്കെതിരെ കോടതിയില്‍ ഹര്‍ജി</h1>
      <address><time datetime="2019-11-25T04:53:32+00:00">25 Nov 2019, 04:53</time> by <a rel="author">Janam TV Web Desk</a></address>
      <p>ലാഹോര്‍: പാകിസ്ഥാന്‍ പ്രധാനമന്ത്രി ഇമ്രാന്‍ ഖാനെ അയോഗ്യനാക്കണമെന്ന് ആവശ്യപ്പെട്ട് ഹൈക്കോടതിയില്‍ ഹര്‍ജി. പാകിസ്ഥാന്‍ സ്വദേശി താഹിര്‍ മഖ്‌സൗദ് എന്നയാളാണ് ലാഹോര്‍ ഹൈക്കോടതിയില്‍ ഹര്‍ജി സമര്‍പ്പിച്ചത്.</p>
      <p>ഇമ്രാന്‍ ഖാന്‍ കോടതിയലക്ഷ്യം നടത്തിയെന്നാണ് താഹിര്‍ മഖ്‌സൗദ് ആരോപിക്കുന്നത്. മുന്‍ പ്രസിഡന്റ് നവാസ് ഷെരീഫിനെ ചികിത്സയ്ക്കായി ലണ്ടനിലേക്ക് കൊണ്ടു പോകാന്‍ അനുമതി നല്‍കുന്നതുമായി ബന്ധപ്പെട്ട് ഇമ്രാന്‍ നടത്തിയ പരാമര്‍ശം കോടതിയെ അപമാനിച്ചെന്നാണ് പരാതിക്കാരന്‍ വ്യക്തമാക്കിയത്.</p>
      <p>ചികിത്സയ്ക്കായി ഷെരിഫീനെ കൊണ്ടുപോകണമെങ്കില്‍ 700 കോടി ജാമ്യ തുക കെട്ടിവെക്കണമെന്ന സര്‍ക്കാര്‍ നടപടി ലാഹോര്‍ ഹൈകോടതി റദ്ദാക്കിയിരുന്നു. ഇതേതുടര്‍ന്ന്, കോടതി നടപടിക്കെതിരേയും ജഡ്ജിമാരേയും ഇമ്രാന്‍ ഖാന്‍ വിമര്‍ശിച്ചു. പൊതുസമൂഹത്തിന് നീതിന്യായ വ്യവസ്ഥയിലുള്ള വിശ്വാസം തിരികെ കൊണ്ടു വരണമെന്ന് സുപ്രീം കോടതി ചീഫ് ജസ്റ്റിസ് ആസിഫ് സയിദ് ഖോസയോട് ഇമ്രാന്‍ ഖാന്‍ പറഞ്ഞതും വിവാദമായിരുന്നു.</p>
      <p>അതേസമയം, പ്രധാനമന്ത്രി സ്ഥാനത്തിരുന്ന് ഇത്തരം പ്രസ്താവനകള്‍ നടത്തരുതെന്നും പദവിക്ക് യോജിച്ചതല്ലെന്നും ചീഫ് ജസ്റ്റിസ് ഖാന് താക്കിത് നല്‍കിയിരുന്നു. 2013-ലും സുപ്രീം കോടതി നടപടിയെ വിമര്‍ശിച്ചതിന് ഇമ്രാന്‍ ഖാന് നോട്ടീസ് നല്‍കിയിരുന്നു.</p>
    </article>
  </body>
</html>