<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/thailand/579002"/>
    <meta property="og:site_name" content="Spring News"/>
    <meta property="article:published_time" content="2019-11-25T04:00:09+00:00"/>
    <meta property="og:title" content="แม่เผยลางร้าย “หนุ่ม” นักร้องนำวง FEEL ก่อนรถชน ฝันถึงพ่อชวนไปอยู่ด้วย"/>
    <meta property="og:description" content="แม่ “หนุ่ม” นักร้องวง FEEL เผยลางร้าย ก่อนประสบอุบัติเหตุรถชน ลูกฝันว่าพ่อมาชวนไปอยู่ด้วย ห้ามลูกออกทริป แต่เจ้าตัวยืนยันต้องไปเพราะบ่ายเบี่ยงมาหลายครั้งแล้ว ขณะที่บรรยากาศงานศพสุดเศร้า เพื่อนในวงการเพลง และกลุ่มบิ๊กไบค์ ร่วมอาลัย"/>
  </head>
  <body>
    <article>
      <h1>แม่เผยลางร้าย “หนุ่ม” นักร้องนำวง FEEL ก่อนรถชน ฝันถึงพ่อชวนไปอยู่ด้วย</h1>
      <h2>แม่ “หนุ่ม” นักร้องวง FEEL เผยลางร้าย ก่อนประสบอุบัติเหตุรถชน ลูกฝันว่าพ่อมาชวนไปอยู่ด้วย ห้ามลูกออกทริป แต่เจ้าตัวยืนยันต้องไปเพราะบ่ายเบี่ยงมาหลายครั้งแล้ว ขณะที่บรรยากาศงานศพสุดเศร้า เพื่อนในวงการเพลง และกลุ่มบิ๊กไบค์ ร่วมอาลัย </h2>
      <address>
        <time datetime="2019-11-25T04:00:09+00:00">25 Nov 2019, 04:00</time>
      </address>
      <p>จากกรณีเกิดอุบัติเหตุรถยนต์กระบะขับมาด้วยความเร็ว หักพวงมาลัย เพื่อแซงขวารถเก๋งคันข้างหน้า เป็นเหตุให้พุ่งชนรถจักรยานยนต์บิ๊กไบค์ ที่ขับขี่อยู่ในเลนของตัวเอง จนรถกระเด็นลงข้างทาง มีผู้เสียชีวิต 2 ราย หนึ่งในนั้นคือ <b>นายธัชพงศ์ บัวภา</b> หรือ <b>หนุ่ม</b> อายุ 32 ปี <b>นักร้องนำวง FEEL</b> <b>เจ้าของเพลง ความเหงา จากค่าย Friend Zone Records</b> เหตุเกิดเมื่อวันที่ 22 พ.ย.ที่ผ่านมา</p>
      <figure>
        <img src="https://spcdn.springnews.co.th/wp-content/uploads/2019/11/G7QWCMFL-1024x576.jpg"/>
      </figure>
      <p>ล่าสุด เมื่อเวลา 17.00  น.วันที่ 24 พ.ย.62  บรรยากาศที่ ศาลาริมน้ำ วัดสุคันธาวาส อ.บางบ่อ จ.สมุทรปราการ ซึ่งเป็นสถานที่ ตั้งศพสวดอภิธรรมนายธัชพงศ์ บัวภา  บรรยากาศเป็นไปด้วยความโศกเศร้า ของญาติพี่น้อง และเพื่อนๆ กลุ่มขับรถจักรยานยนต์บิ๊กไบค์</p>
      <p><b>นาง วรกาญจน์ บัวภา</b> อายุ 55 ปี   แม่ของนักร้องดังกล่าวว่า ก่อนวันเดินทาง 1 วัน ลูกชายได้โทรมาเล่าให้ฟังว่า ฝันถึงพ่อที่เสียชีวิตไปแล้ว 3 เดือน  โดยในฝันนั้นพ่อ บอกกับลูกชายว่า อยากเอาแม่ไปอยู่ด้วย ลูกชายก็เลยบอกว่าไม่ได้ พ่อเลยบอกว่า งั้นเอาลูกชายไปอยู่ด้วย ลูกชายก็เลยเงียบ</p>
      <figure>
        <img src="https://spcdn.springnews.co.th/wp-content/uploads/2019/11/25-11-2562-9-35-29-1024x576.jpg"/>
      </figure>
      <p><b>นาง วรกาญจน์</b> กล่าวอีกว่า พอรู้ว่าลูกชายฝันไม่ดี ประกอบกับตาข้างขวาของแม่ เขม่นตลอดเวลาเหมือนมีลางร้าย จึงห้ามลูกชายไม่ให้ไปออกทริปที่ภาคเหนือ  แต่ลูกชายยืนยันจะไป โดยบอกกับแม่ว่า ไม่ไปไม่ได้ เนื่องจากบ่ายเบี่ยง บริษัทมาหลายรอบแล้ว จึงจำเป็นต้องไป ไม่นึกว่าจะมาเกิดเรื่องขึ้นมาจริงๆ</p>
      <figure>
        <img src="https://spcdn.springnews.co.th/wp-content/uploads/2019/11/gBvnZ92A-1024x576.jpg"/>
      </figure>
      <p>ด้าน <b>น.ส.สุกัญญา ทองมาก</b>  อายุ 45 ปี   แฟนสาวของ<b>หนุ่ม ธัชพงศ์</b> กล่าวว่า  ตนเองคบหากับคุณหนุ่มมาแล้ว7 ปี  คุณหนุ่มมีลูกกับภรรยาเก่าที่เลิกรากันไป 1 คน  ก่อนเกิดเหตุ  ได้โทรคุยกันคุณหนุ่มบอกว่า กำลังไหว้พระธาตุแช่แห้งอยู่ กำลังถ่ายภาพเดี๋ยวจะส่งไปให้ดู จากนั้นได้วีดีโอคอลคุยกันอีกครั้งว่า กำลังจะเดินทางไปออกทริปต่อ ที่ จ.เชียงราย</p>
      <p>หลังจากวางสายไปประมาณ 30 นาที น้องของคุณหนุ่มก็โทรมาบอกว่า คุณหนุ่มเกิดอุบัติเหตุและเสียชีวิตแล้วตนเองถึงกับช็อค</p>
      <p>โดยศพของคุณหนุ่ม ถูกนำมา ตั้งบำเพ็ญกุศล ที่วัดสุคันธาวาส ซึ่งเป็นบ้านเกิดของคุณหนุ่ม ตั้งแต่เมื่อคืนวันที่ 23 พ.ย. และจะฌาปนกิจ วันพุธที่ 27 พ.ย 62 เวลา 16.00 น ซึ่งทางคู่กรณี ซึ่งเป็นรถกระบะ ได้เข้ามาที่วัดด้วย ตนเองจึงถามไปว่า ทำไมหลังจากเกิดเหตุไม่จอดเพื่อลงไปดู  เขาบอกว่าเขาตกใจ  ตนเองก็อโหสิกรรมให้เขา แต่ในเรื่องของคดีก็จะเรียกร้องให้ถึงที่สุด คุณหนุ่มกำลังมีอนาคตที่ดี  ปกติคุณหนุ่มจะเป็นคนรักชีวิตของตัวเองมาก จะทำอะไรก็ต้องเซฟตัวเองตลอดไม่นึกว่าจะเกิดเหตุการณ์นี้</p>
      <figure>
        <img src="https://spcdn.springnews.co.th/wp-content/uploads/2019/11/Sd6ulqzz-1024x576.jpg"/>
      </figure>
      <p>
        <b>อ่านข่าวที่เกี่ยวข้อง </b>
      </p>
      <p>
        <b>
          <a href="https://www.springnews.co.th/entertain/578681?utm_source=tiein&amp;utm_medium=internal_referral">-แซงผิดจังหวะ! ปิกอัพชนบิ๊กไบก์ นักร้องนำวง FEEL ดับพร้อมเพื่อน 2 ศพ (คลิป)</a>
        </b>
      </p>
    </article>
  </body>
</html>