<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/jobnieuws/failing-forward-met-yasmien-naciri-er-was-niemand-die-zei-dat-er-iets-niet-klopte"/>
    <meta property="og:site_name" content="Zita"/>
    <meta property="article:published_time" content="2019-11-25T04:30:24+00:00"/>
    <meta property="og:title" content="Failing Forward met Yasmien Naciri: «Er was niemand die zei dat er iets niet klopte»"/>
    <meta property="og:description" content="Onderneemster Yasmien Naciri weet van aanpakken. Nadat ze twee vzw’s uit de grond stampte, Amana vzw en Fleks, richtte ze een adviesbureau op. Al ging dat niet zonder slag of stoot. «Ik ben tegen heel wat obstakels gelopen.» Wat doe je precies bij het adviesbureau, Yasmien? Yasmien Naciri: «Ik geef zowel in de profit sector"/>
  </head>
  <body>
    <article>
      <h1>Failing Forward met Yasmien Naciri: «Er was niemand die zei dat er iets niet klopte»</h1>
      <address>
        <time datetime="2019-11-25T04:30:24+00:00">25 Nov 2019, 04:30</time>
      </address>
      <p>
        <b>Onderneemster Yasmien Naciri weet van aanpakken. Nadat ze twee vzw’s uit de grond stampte, Amana vzw en Fleks, richtte ze een adviesbureau op. Al ging dat niet zonder slag of stoot. «Ik ben tegen heel wat obstakels gelopen.»</b>
      </p>
      <h3>Wat doe je precies bij het adviesbureau, Yasmien?</h3>
      <p><b>Yasmien Naciri:</b> «Ik geef zowel in de profit sector als in de non-profit sector advies aan bedrijven die bezig zijn met allerlei beleidsbeslissingen, maar nog analyses of strategisch advies nodig hebben om die beslissingen door te voeren op de werkvloer of in hun communicatie.»</p>
      <h3>Welke struikelblokken ben je tegengekomen?</h3>
      <p>«In het begin werd ik onderbetaald. Je kan heel moeilijk een bedrag plakken op je eigen hersenkronkels en dat was behoorlijk confronterend. Ik had geen idee wat mijn uurtarief moest zijn en wat ik op mijn factuur moest zetten. Ik heb ook veel gratis gewerkt, omdat vrijwilligerswerk deel uitmaakt van mijn leven. Maar dan vervaagt de grens heel snel, omdat je als zelfstandige je eigen baas bent. Er is niemand die zegt dat er iets niet klopt. Ik had ook geen netwerk van ondernemers om hulp aan te vragen. Ik ben daar trouwens heel slecht in omdat ik het zelf graag oplos. Ik had natuurlijk mijn vrienden, maar zij zijn geen ondernemers.»</p>
      <h3>Waren jouw Marokkaanse roots wel eens een hindernis?</h3>
      <p>«Ja, dat gebeurt af en toe. Je wordt dan onderschat en sommige mensen kijken echt neer op je. Vooral als je dan ook nog eens een vrouw bent. Ik probeer het te relativeren en gewoon door te gaan.»</p>
      <blockquote>
        <b>«Een extra duwtje in de rug<br/></b>
        <b> is soms nodig»</b>
      </blockquote>
      <p>
        <b>Yasmien Naciri pakte het groots aan toen ze haar adviesbureau oprichtte, maar al snel liep ze tegen enkele problemen aan. Naciri’s verdienmodel stond niet op punt en ze moet nog steeds opboksen tegen stereotypen.</b>
      </p>
      <h3>Hoe bracht je meer geld in het laatje?</h3>
      <p>«Ik wist echt niet wat ik waard was. Uiteindelijk kon ik terecht bij een goede vriendin die mij gemotiveerd en aangemoedigd heeft om mijn prijzen te verhogen. Ik was bang dat niemand mij nog zou vragen, maar die angst bleek onterecht. De aanvragen bleven binnenstromen. Toen heb ik mezelf beloofd om al mijn prijzen de hoogte in te laten schieten.»</p>
      <h3>Ondernemen gaat om durven?</h3>
      <p>«Ja, je moet telkens opnieuw de moed bijeen rapen om een bepaalde stap te zetten. Dat op je eentje doen is heel moeilijk, dus een extra duwtje in de rug is soms nodig. Omring je dan ook met andere ondernemers, ga ze opzoeken zodat je je ei kwijt kan en om advies kan vragen.»</p>
      <h3>Hoe ga je om met stereotypen?</h3>
      <p>«Blijf vechten en blijf vooral gaan zodat ze niet om je heen kunnen. Dat is het belangrijkste, want vroeg of laat gaan ze je dan toch serieus moeten nemen. Ik heb contact gehad met ondernemers en managers die in het begin altijd wat afstandelijk waren en niet geloofden in wat ik kon. Na een tijdje zagen ze in dat ze de bal volledig mis hadden geslagen en kwamen ze dat ook zeggen tegen mij. Het lag dan gewoon aan hun vooroordelen.»</p>
      <p>«Wat je ook doet of wat je ook bereikt, er zullen altijd mensen zijn die commentaar hebben of klagen. Dat moet je naast je neerleggen zodat het geen drempel wordt.»</p>
      <p>
        <b>«Iedereen wil zijn kennis delen»</b>
      </p>
      <p>Aan een ondernemingsavontuur beginnen, is één ding. Maar hoe zorg je ervoor dat je bedrijfje niet kopje onder gaat? Veerle Boon, ondernemersbegeleider bij UNIZO, zet enkele tips op een rijtje voor beginnende ondernemers.<br/><b>Hoe zorg je ervoor dat je de correcte prijs vraagt voor je diensten?</b></p>
      <p><b>Veerle Boon:</b>«Je kan op een aantal manieren je prijs vastleggen. Bereken eens wat je vaste kosten zullen zijn en maak een overzicht op maandbasis. Vervolgens kijk je naar wat je nog zou willen overhouden voor je privékosten. Het bedrag voor deze laatste kosten doe je maal twee en zo kom je ongeveer te weten wat het bruto- en nettoverhaal is en wat je per maand moet binnen halen om comfortabel te leven.»<br/>«Daarnaast kan je ook berekenen hoeveel uren per week je kan werken. Je moet er wel rekening mee houden dat niet elk uur factureerbaar is. Je bent ook nog aan het netwerken, je moet je administratie doen… Die uren kan je natuurlijk niet doorrekenen aan de klant. De richtlijn is om per uur 45 euro te vragen, maar die prijs kan oplopen tot 100 euro per uur. De meeste freelancers zitten tussen de 45 en de 85 euro. Doe ook aan nacalculatie. Ga eens na hoeveel uren je daadwerkelijk aan een project hebt gewerkt in vergelijking met wat je op de factuur hebt gezet.»</p>
      <p>
        <b>Hoe bouw je een netwerk uit?</b>
      </p>
      <p><b>Boon:</b> «Netwerken schrikt de meeste ondernemers af omdat ze vaak bang zijn om zichzelf te verkopen. Maar er zijn laagdrempelige organisaties, zoals Open Coffee, die je met je pitch helpen. Soms kunnen ondernemers moeilijk benoemen wat ze doen, maar voor de klant is dat wel extreem belangrijk. Het belangrijkste is dat je andere ondernemers opzoekt, tegenwoordig wil iedereen zijn of haar kennis graag delen.»</p>
      <figure>
        <img src="https://www.zita.be/wp-content/uploads/2019/11/FF_Logo1-300x256.png"/>
      </figure>
      <figure>
        <img src="https://www.zita.be/wp-content/uploads/2019/11/unizo_rgb_shaded_0-300x187.jpg"/>
      </figure>
      <footer>Het bericht <a href="https://nl.metrotime.be/2019/11/25/start/failing-forward-met-yasmien-naciri/">Failing Forward met Yasmien Naciri: «Er was niemand die zei dat er iets niet klopte»</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>