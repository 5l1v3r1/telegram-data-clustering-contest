<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013244/%D9%88%D8%A7%DA%A9%D9%86%D8%B4-%D8%B9%D8%B6%D9%88-%D9%87%DB%8C%D8%A7%D8%AA-%D8%B1%D8%A6%DB%8C%D8%B3%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D9%87-%D8%A2%D9%85%D8%AF%D9%86-%D8%A8%D8%B1%D8%A7%D9%86%DA%A9%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T04:53:14+00:00"/>
    <meta property="og:title" content="واکنش عضو هیات رئیسه فدراسیون به آمدن برانکو"/>
    <meta property="og:description" content="عضو هیات رئیسه فدراسیون فوتبال درباره خبر توافق با برانکو و تلاش فدراسیون فوتبال برای فسخ قرارداد با ویلموتس واکنش نشان داد."/>
  </head>
  <body>
    <article>
      <h1>واکنش عضو هیات رئیسه فدراسیون به آمدن برانکو</h1>
      <address>
        <time datetime="2019-11-25T04:53:14+00:00">25 Nov 2019, 04:53</time>
      </address>
      <p>
        <i>عضو هیات رئیسه فدراسیون فوتبال درباره خبر توافق با برانکو و تلاش فدراسیون فوتبال برای فسخ قرارداد با ویلموتس واکنش نشان داد.</i>
      </p>
      <p>به گزارش مشرق، <b>عبدالکاظم طالقانی</b> درباره شائبه توافق <b>برانکو </b>با <b>فدراسیون فوتبال</b> و قطع همکاری با مارک ویلموتس گفت: این مطالب در سایت‌های خبری مطرح شده است. من در جریان این موضوع نیستم.</p>
      <p>وی در واکنش به این سوال که فدراسیون فوتبال در برابر اخبار متعدد درباره توافق با برانکو واکنشی قطعی نداشته و از جمله "تایید و تکذیب نمی‌کند" استفاده کرده است، گفت: این موضوع به معنی تایید است؟</p>
      <p>عضو هیات رئیسه فدراسیون فوتبال همچنین درباره اولتیماتوم فدراسیون فوتبال به ویلموتس برای بازگشت به ایران و اجرای کامل قرارداد گفت: در جریان درخواست فدراسیون فوتبال با ویلموتس هستم که از او خواستند به ایران بیاید و طبق قرارداد عمل کند.</p>
      <p>طالقانی در پاسخ به اینکه آیا از ویلموتس خواسته شده در صورت نیامدن به ایران و عدم تعهد به مفاد قرارداد، به طور دو طرفه قرارداد را فسخ کنند، گفت: در جریان این موضوع نیستم. از فدراسیون فوتبال بپرسید. از تاج بپرسید چون من نمی‌دانم.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013241/%D9%87%D8%B4%D8%AF%D8%A7%D8%B1-%D8%AF%D8%A7%D8%AF%D9%87-%D8%A8%D9%88%D8%AF%D9%85-%D8%A8%D8%A7-%D9%88%DB%8C%D9%84%D9%85%D9%88%D8%AA%D8%B3-%D9%82%D8%B1%D8%A7%D8%B1%D8%AF%D8%A7%D8%AF-%D8%A7%D9%85%D8%B6%D8%A7-%D9%86%DA%A9%D9%86%D9%86%D8%AF">هشدار داده بودم با <i>ویلموتس</i> قرارداد امضا نکنند</a>
      </blockquote>
      <p>او با بیان اینکه سخنگوی فدراسیون فوتبال و مهدی تاج مسئول پاسخگویی به سوالات اهالی رسانه هستند، گفت: فدراسیون فوتبال و مهدی تاج همواره نسبت به سوالات پاسخگو هستند. این دو نفر باید به سوالات جواب بدهند.</p>
      <p>عضو هیات رئیسه فدراسیون فوتبال همچنین درباره اینکه از حضور برانکو در تیم ملی استقبال می‌کند یا نه گفت: من چیزی نمی‌دانم که بخواهم استقبال کنم یا نه. مارک ویلموتس سرمربی تیم ملی ایران است. فدراسیون می‌تواند درباره‌اش اطلاع رسانی کند.</p>
      <p>چندی پیش وزیر ورزش و جوانان مدعی شد که علاوه بر پرداخت مطالبات معوقه مارک ویلموتس، دستمزد سه ماه آینده او را هم پرداخت کردند. طالقانی در واکنش به این سوال که چرا پیش از موعد مقرر حقوق او را پرداخت کردند، گفت: من در جریان نیستم.</p>
      <p>او درباره اینکه چطور وزیر ورزش مدعی چنین موضوعی شده اما او به عنوان عضو هیات رئیسه از چنین موضوعی بی اطلاع است، گفت: بروید از وزیر بپرسید. من چیزی نمی‌دانم.</p>
      <p>طالقانی در ادامه درباره اینکه اگر درباره ویلموتس یا برانکو تصمیمی گرفته شد، اعضای هیات رئیسه در جریان امور قرار می‌گیرند، گفت: با شناختی که از رئیس فدراسیون فوتبال دارم، او کار گروهی را ترجیح می‌دهد.</p>
      <p>عضو هیات رئیسه فدراسیون در واکنش به اینکه چرا در جریان امور فدراسیون فوتبال نیست و هر سوالی را با واژه "نمی‌دانم" پاسخ می‌دهد گفت: برای اینکه برخی مسائل را در نشریات خواندم و برای سایر مسائل هم سخنگو تعیین کرده‌ایم.</p>
      <p>منبع: ایسنا</p>
    </article>
  </body>
</html>