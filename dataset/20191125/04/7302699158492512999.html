<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112849"/>
    <meta property="og:site_name" content="MGR Online"/>
    <meta property="article:published_time" content="2019-11-25T04:15:00+00:00"/>
    <meta property="og:title" content="เด้งฟ้าผ่า!! บอสเพนตากอนสั่งปลด ‘รมว.ทบวงทหารเรือ’ หลังออกมาแย้งคำสั่ง ‘ทรัมป์’ ให้เลิกสอบหน่วยซีลแทงนักโทษ IS ในอิรัก"/>
    <meta property="og:description" content="มาร์ค เอสเปอร์ รัฐมนตรีกระทรวงกลาโหมสหรัฐฯ มีคำสั่งไล่ออกเจ้าหน้าที่พลเรือนระดับสูงสุดของกองทัพเรือวานนี้ (24 พ.ย.) หลังเจ้าหน้าที่คนดังกล่าวออกมาโต้แย้งคำสั่งของประธานาธิบดี โดนัลด์ ทรัมป์ ที่ขอให้กองทัพเรือหยุดสอบสวนทหารหน่วยซีล"/>
  </head>
  <body>
    <article>
      <h1>เด้งฟ้าผ่า!! บอสเพนตากอนสั่งปลด ‘รมว.ทบวงทหารเรือ’ หลังออกมาแย้งคำสั่ง ‘ทรัมป์’ ให้เลิกสอบหน่วยซีลแทงนักโทษ IS ในอิรัก</h1>
      <address><time datetime="2019-11-25T04:15:00+00:00">25 Nov 2019, 04:15</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011671901.JPEG"/>
      </figure>
      <p><b>รอยเตอร์ - มาร์ค เอสเปอร์ รัฐมนตรีกระทรวงกลาโหมสหรัฐฯ มีคำสั่งไล่ออกเจ้าหน้าที่พลเรือนระดับสูงสุดของกองทัพเรือวานนี้ (24 พ.ย.) หลังเจ้าหน้าที่คนดังกล่าวออกมาโต้แย้งคำสั่งของประธานาธิบดี โดนัลด์ ทรัมป์ ที่ขอให้กองทัพเรือหยุดสอบสวนทหารหน่วยซีลที่แทงนักโทษรัฐอิสลาม (ไอเอส) เสียชีวิตในอิรัก</b><br/><br/><b>เอสเปอร์ ยังลงความเห็นด้วยว่า เอ็ดเวิร์ด กัลลาเกอร์ สมาชิกหน่วยซีลที่เป็นข้อถกเถียงอยู่ในขณะนี้ สมควรเป็นเจ้าของเข็มกลัดเกียรติยศ ‘ไทรเดนท์’ ของหน่วยซีลต่อไป ซึ่งเท่ากับปิดประตูไม่ให้กองทัพเรือดำเนินการสอบสวนซึ่งอาจจะนำไปสู่การขับไล่ กัลลาเกอร์ ออกจากหน่วยซีลในที่สุด</b><br/><br/>ทรัมป์ ซึ่งคัดค้านการเรียกคืนเข็มกลัดไทรเดนท์ของ กัลลาเกอร์ และยังพยายามแทรกแซงการสอบสวนเพื่อคืนตำแหน่งให้แก่ทหารเรือผู้นี้ ออกมาชื่นชมการตัดสินใจของผู้นำเพนตากอน<br/><br/>“เอ็ดดี้จะได้เกษียณอายุอย่างสงบสุขพร้อมด้วยเกียรติยศทุกประการที่เขาเคยได้รับ รวมถึงเข็มกลัดไทรเดนท์ด้วย” ทรัมป์ ทวีตข้อความ<br/><br/><b>สำหรับเจ้าหน้าที่พลเรือนที่ถูกสั่งปลดคือ ริชาร์ด สเปนเซอร์ รัฐมนตรีทบวงทหารเรือ (Secretary of the Navy) ซึ่งออกมาแสดงตัวคัดค้าน ทรัมป์ เมื่อสัปดาห์ที่แล้ว โดยให้สัมภาษณ์กับรอยเตอร์ว่า กัลลาเกอร์ สมควรที่จะถูกสอบสวน</b><br/><br/>ศาลทหารตัดสินยกฟ้อง กัลลาเกอร์ เมื่อเดือน ก.ค. สำหรับข้อหาฆาตกรรมนักโทษไอเอสที่ได้รับบาดเจ็บในอิรักโดยการใช้มีดแทงเข้าไปที่คอของเขา แต่ยังคงมีความผิดฐานถ่ายรูปคู่กับศพนักโทษ ซึ่งทำให้ต้องถูกลดยศ<br/><br/><b>อย่างไรก็ตาม ทำเนียบขาวประกาศในเดือนนี้ว่าผู้นำสหรัฐฯ มีคำสั่งคืนยศให้แก่ กัลลาเกอร์ และยังอภัยโทษให้ทหารบกอีก 2 นายที่ก่ออาชญากรรมสงครามในอัฟกานิสถาน </b><br/><br/>นักวิจารณ์ชี้ว่าคำสั่งของ ทรัมป์ ถือเป็นการบั่นทอนกระบวนการยุติธรรมของฝ่ายทหาร และยังทำให้สหรัฐฯ ถูกมองว่าเพิกเฉยไม่เอาผิดกับผู้ที่ก่อความรุนแรงในสนามรบ<br/><br/>สื่อสหรัฐฯ ได้เผยแพร่เนื้อหาในจดหมายของ สเปนเซอร์ ซึ่งเขาออกตัวว่าไม่เห็นด้วยกับ ทรัมป์ และยืนยันความจำเป็นที่จะต้อง <i><b>“รักษาไว้ซึ่งกฎระเบียบและวินัยของทหารทุกลำดับชั้น” </b></i>ซึ่งเป็นสิ่งที่เจ้าหน้าที่กองทัพเรือเชื่อว่าสามารถกระทำได้ผ่านการตรวจประเมินภายในองค์กร (peer review) <br/><br/><i><b>“หลักนิติธรรมคือสิ่งที่ทำให้เราแตกต่างจากศัตรู”</b></i> สเปนเซอร์ ระบุ <i><b>“แต่ก็น่าเสียดายที่มันชัดเจนแล้วว่า ตัวผมเองไม่ได้มีความเข้าใจตรงกันกับท่านผู้บัญชาการสูงสุด (Commander in Chief) ซึ่งเป็นคนแต่งตั้งผม”</b></i><br/><br/>ชัค ชูเมอร์ แกนนำ ส.ว. เดโมแครต กล่าวชื่นชม สเปนเซอร์ ที่ “กล้าลุกขึ้นค้านประธานาธิบดี ทรัมป์ เมื่อเขาทำผิด ซึ่งเป็นสิ่งที่คนในรัฐบาลและพรรครีพับลิกันส่วนใหญ่ไม่กล้าทำ”<br/><br/>โจนาธาน ฮอฟฟ์แมน โฆษกกระทรวงกลาโหมสหรัฐฯ ออกมาเปิดเผยเรื่องราวอีกด้านหนึ่งก่อนที่ สเปนเซอร์ จะถูกปลด โดยยืนยันว่ารัฐมนตรีทบวงทหารเรือมีช่องทางติดต่อส่วนตัวกับทำเนียบขาว และ “เคยเสนออย่างเงียบๆ ให้คืนยศแก่ กัลลาเกอร์ รวมถึงอนุญาตให้เขาเกษียณอายุโดยมีเข็มกลัดไทรเดนท์” ซึ่งข้อมูลนี้ขัดแย้งสิ้นเชิงกับจุดยืนที่ สเปนเซอร์ ประกาศต่อสาธารณชน<br/><br/><b>ทรัมป์ ได้เสนอชื่อ เคนเนธ เบรธเวท (Kenneth Braithwaite) เอกอัครราชทูตสหรัฐฯ ประจำนอร์เวย์ ให้ขึ้นมาดำรงตำแหน่งรัฐมนตรีทบวงทหารเรือแทนที่ สเปนเซอร์</b><br/><br/>กัลลาเกอร์ ให้สัมภาษณ์กับฟ็อกซ์นิวส์วานนี้ (24) ว่า เขาอยากจะเกษียณอายุในวันเสาร์ที่ 30 พ.ย. โดยไม่ถูกตั้งคณะกรรมการสอบสวนว่าควรจะได้ชื่อว่าเป็นส่วนหนึ่งของ ‘นาวีซีล’ หนึ่งในหน่วยรบพิเศษที่ยอดเยี่ยมที่สุดของสหรัฐฯ ต่อไปหรือไม่</p>
    </article>
  </body>
</html>