<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401932/%DA%A9%D8%A7%D9%87%D8%B4-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%82%D8%B1%D9%85%D8%B2-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-14-%D9%87%D8%B2%D8%A7%D8%B1-%D8%AA%D9%86-%D9%85%D8%A7%D8%B2%D8%A7%D8%AF-%D8%AA%D9%88%D9%84%DB%8C%D8%AF-%D8%AF%D8%A7%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T04:30:57+00:00"/>
    <meta property="og:title" content="کاهش قیمت گوشت قرمز در کرمانشاه/ 14 هزار تن مازاد تولید داریم"/>
    <meta property="og:description" content="ایسنا/کرمانشاه رئیس سازمان جهاد کشاورزی استان کرمانشاه از کاهش قیمت گوشت قرمز در استان خبر داد."/>
  </head>
  <body>
    <article>
      <h6 class="kicker">رئیس سازمان جهاد کشاورزی استان عنوان کرد</h6>
      <h1>کاهش قیمت گوشت قرمز در کرمانشاه/ 14 هزار تن مازاد تولید داریم</h1>
      <address><time datetime="2019-11-25T04:30:57+00:00">25 Nov 2019, 04:30</time> by <a rel="author">زهرا مرادی</a></address>
      <p>ایسنا/کرمانشاه رئیس سازمان جهاد کشاورزی استان کرمانشاه از کاهش قیمت گوشت قرمز در استان خبر داد.</p>
      <p>نوربخش حاتمی در گفت و گو با ایسنا، با  اشاره به کاهش قیمت گوشت قرمز در استان، گفت: هم اکنون هر کیلوگرم گوشت قرمز گوسفندی لاشه به قیمت 93 هزار تومان در استان عرضه می‌شود. ضمن اینکه گوشت قرمز لاشه گوساله نیز در استان به قیمت هر کیلوگرم بین 65 تا 70 هزار تومان عرضه می‌شود.</p>
      <p>حاتمی ادامه داد: قیمت گوشت قرمز در استان کرمانشاه در اوج گرانی‌ها تا هر کیلوگرم 110 هزار تومان و حتی در مقاطعی تا 115 هزار تومان هم رفت.</p>
      <p>رئیس سازمان جهاد کشاورزی استان کرمانشاه با اشاره به تامین نهاده های مورد نیاز صنعت دامداری در استان، گفت: گوشت قرمز دیگر گران نمی شود، چرا که قیمت کنونی آن که در محدوده قیمت کشوری هم هست، منطقی است.</p>
      <p>وی در ادامه با اشاره به افزایش چهار هزار تنی تولید گوشت قرمز استان در سال جاری، گفت: تا سال گذشته میزان تولیدات گوشت قرمز استان حدود 36 هزار تن بود که این میزان تا پایان سال به 40 هزار تن خواهد رسید.</p>
      <p> حاتمی با بیان اینکه در استان کرمانشاه مازاد تولید گوشت قرمز داریم، گفت: نیاز سالانه استان به گوشت قرمز 26 هزار تن است و مابقی گوشت تولیدی در استان که  حدود 14 هزار تن است، به دیگر استانها فرستاده می‌شود.</p>
      <p>رئیس سازمان جهاد کشاورزی استان کرمانشاه ادامه داد: استان کرمانشاه 3.5 درصد جمعیت دامی کشور را در اختیار داشته و چهار درصد گوشت قرمز کشور را تامین می‌‎کند.</p>
      <p> انتهای پیام</p>
    </article>
  </body>
</html>