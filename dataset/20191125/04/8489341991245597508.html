<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806782/%D8%AF%D8%A7%D9%86%D8%A7%D8%A6%DB%8C%E2%80%8C%D9%81%D8%B1%D8%AF-%D9%85%D8%AA%D9%87%D9%85-%D8%A7%D8%B5%D9%84%DB%8C-%D9%86%D8%A7%E2%80%8C%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AF%D8%B1-%D8%B9%D8%B1%D8%A7%D9%82-%D8%AC%D8%A7%DB%8C-%D9%85%D8%AF%D8%B9%DB%8C%E2%80%8C%D8%A7%D9%84%D8%B9%D9%85%D9%88%D9%85-%D9%86%D8%B4%D8%B3%D8%AA%D9%87-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D8%A7%D9%85%D8%B1%D9%88%D8%B2-%D8%B9%D9%82%D8%A8%E2%80%8C%DA%AF%D8%B1%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T04:30:00+00:00"/>
    <meta property="og:title" content="در گفتگو با «دانشجو» مطرح شد؛ دانائی‌فرد: متهم اصلی نا‌آرامی‌ها در عراق جای مدعی‌العموم نشسته/ خاورمیانه امروز عقب‌گرد ندارد"/>
    <meta property="og:description" content="سفیر سابق ایران در عراق گفت: آمریکایی‌ها که خودشان متهم تراز یک فساد در عراق هستند امروز به جای قاضی و مدعی العموم نشسته‌اند و تمام اتفاقات ناخوشایند و فساد در عراق را متوجه ایران و به دلیل نفوذ کشورمان در عراق عنوان می‌کنند."/>
  </head>
  <body>
    <article>
      <h1>در گفتگو با «دانشجو» مطرح شد؛ دانائی‌فرد: متهم اصلی نا‌آرامی‌ها در عراق جای مدعی‌العموم نشسته/ خاورمیانه امروز عقب‌گرد ندارد</h1>
      <h2>سفیر سابق ایران در عراق گفت: آمریکایی‌ها که خودشان متهم تراز یک فساد در عراق هستند امروز به جای قاضی و مدعی العموم نشسته‌اند و تمام اتفاقات ناخوشایند و فساد در عراق را متوجه ایران و به دلیل نفوذ کشورمان در عراق عنوان می‌کنند.</h2>
      <address>
        <time datetime="2019-11-25T04:30:00+00:00">25 Nov 2019, 04:30</time>
      </address>
      <p>حسن دانایی فرد سفیر سابق ایران در عراق در گفتگو با خبرنگار سیاسی خبرگزاری دانشجو در خصوص موج ناآرامی‌ها در عراق و جنوب بغداد و آغاز بیست و نهمین روز این تنش‌ها پس از راهپیمایی بزرگ اربعین گفت: دو موضوع که جامعه عراق از آن رنج می‌برد و به هیچ عنوان قابل دفاع نیست یکی بحث انباشت مطالبات به حق مردم در زمینه خدمات رفاهی، توسعه‌ای و فساد است که مردم هم این موضوعات را با توجه به دوره پسا داعش و بازگشت آرامش در عراق از مسئولین خود مطالبه می‌کنند و دولتمردان آن‌ها نیز باید به این موضوعات رسیدگی کنند و مسئله بعدی انباشت مطالبات رفاهی در دوره‌هایی به ویژه زمان حکومت صدام است که مناطق شیعه نشین در تحریم کامل به سر می‌بردند.</p>
      <p>وی با تاکید براینکه این مطالبات بیشتر مدنی و صنفی است و فراتر از بحث‌های عشیره‌ای و قومی موضوعیت دارد، تصریح کرد: دولت و پارلمان عراق تلاش می‌کنند این موضوعات را هر چه سریعتر حل و فصل کنند البته ممکن است مدل حل و فصل این مشکلات و زمان آن قانع کننده نباشد.</p>
      <p>دانایی فرد با اشاره به اتفاق نظر مردم، احزاب و در راس آن‌ها مرجعیت عراق در بحث وجود فساد در این کشور گفت: پس از ورود مرجعیت رسیدگی به این امر سیر قابل قبولی را طی می‌کند، اما برخی نگران عملیاتی شدن قطعی وعده‌های مسئولین هستند و برخی دیگر نگرانند که شاید دولت کنونی نتواند فساد موجود را به طور کامل درمان کند.<br/><br/>سفیر سابق ایران در عراق با بیان اینکه بیش از ۴۵ روز قبل یعنی دور اول ناآرامی‌ها در عراق که به قبل از اربعین برمی گردد بحث مبارزه با فساد شروع شد و فراز و فرود‌هایی را طی کرد، افزود: عده‌ای به دنبال بحران آفرینی از ناآرامی‌های عراق بودند و در این میان ایالات متحده و رژیم صهیونیستی دنبال موج سواری و کلید زدن پروژه ایران هراسی در این کشور بوده‌اند که البته توفیقاتی را نیز حاصل کردند و در حقیقت آنها به دنبال سوء استفاده از مطالبات به حق ملت عراق هستند.</p>
      <p>دانایی فرد در تشریح موج سواری آمریکایی‌ها در مختل کردن روابط ایران و عراق گفت: آمریکایی‌ها که خودشان متهم تراز یک فساد در عراق هستند امروز به جای قاضی و مدعی العموم نشسته‌اند و تمام اتفاقات ناخوشایند و فساد در عراق را متوجه ایران و به دلیل نفوذ ایران در عراق عنوان می‌کنند. <br/><br/>سفیر سابق ایران در عراق با مخاطب قرار دادن مقامات آمریکایی یادآور شد: این شمایید که در عراق نیرو دارید، مدعی اداره این کشور هستید، اما نابه سامانی‌ها را به گردن ایران می‌اندازید. <br/><br/>وی تصریح کرد: پروژه ایران هراسی ایالات متحده از افغانستان و بیروت آغاز شده و به عراق و سایر کشور‌های منطقه در حال تسری است، اما به اعتقاد من همان فضایی که آمریکایی‌ها برای داعش ایجاد کرده‌اند و موج نفوذ آن را از لیبی و مصر آغاز و تا عراق گسترش داده‌اند و در نهایت دست خالی از معرکه خارج شده‌اند امروز نیز در مورد ایران هراسی مصداق پیدا خواهد کرد و</p>
      <p>مردم منطقه از این مرحله نیز با سرافرازی خارج خواهند شد.</p>
      <p>دانایی فرد در پایان خاطر نشان کرد: زمانی در سال ۲۰۰۵ خانم "رایس" وزیر خارجه وقت ایالات متحده به دنبال ایجاد خاورمیانه جدید با طرح تجزیه عراق و منطقه بود سپس آمریکائی‌ها در لبنان آتش جنگ را دامن زدند و بعد ار آن  مسئله داعش در خاورمیانه را گسترش داند  و در مرحله  بعدی به دنبال سرنگونی محور مقاومت در سوریه و لبنان بودند که تمام این توطئه‌ها با شکست روبه رو شد قطعا مقامات آمریکایی از رایس گرفته تا کری، پمپئو و بولتون بیکار نخواهند نشست و خاورمیانه را به حال خود رها نخواهند کرد اما باید این نکته را بدانند که خاورمیانه قرن ۲۱ خاورمیانه قرن ۱۹ و ۲۰ نیست و این منطقه امروز با روندی که پس از پیروزی انقلاب اسلامی در حال سپری کردن است به عقب بازنخواهد گشت.</p>
    </article>
  </body>
</html>