<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401914/%D8%AA%D9%88%D8%A7%D9%86%D9%85%D9%86%D8%AF%DB%8C-%D8%AA%D8%B9%D8%A7%D9%88%D9%86%DB%8C-%D9%87%D8%A7-%D8%A8%D8%A7-%D8%AA%D9%88%D8%B3%D8%B9%D9%87-%D8%A8%D8%A7%D8%B2%D8%A7%D8%B1%DB%8C%D8%A7%D8%A8%DB%8C-%D9%88-%D9%85%D9%87%D8%A7%D8%B1%D8%AA-%D8%A7%D9%81%D8%B2%D8%A7%DB%8C%DB%8C-%D9%85%D8%AD%D9%82%D9%82-%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T04:08:00+00:00"/>
    <meta property="og:title" content="توانمندی تعاونی‌ها با توسعه بازاریابی و مهارت افزایی محقق می شود"/>
    <meta property="og:description" content="مدیرکل ترویج، تحقیقات و آموزش وزارت تعاون، کار و رفاه اجتماعی بر لزوم مهارت افزایی در تعاونی‌ها تاکید کرد و گفت: فراهم کردن بستر مناسب برای بازارسازی و بازاریابی موجب تقویت و توانمندسازی شبکه تعاونی‌ها در کشور می‌شود."/>
  </head>
  <body>
    <article>
      <h6 class="kicker">در گفت وگو با ایسنا مطرح شد</h6>
      <h1>توانمندی تعاونی‌ها با توسعه بازاریابی و مهارت افزایی محقق می شود</h1>
      <address><time datetime="2019-11-25T04:08:00+00:00">25 Nov 2019, 04:08</time> by <a rel="author">ندا خسرو شاهی</a></address>
      <p>مدیرکل ترویج، تحقیقات و آموزش وزارت تعاون، کار و رفاه اجتماعی بر لزوم مهارت افزایی در تعاونی‌ها تاکید کرد و گفت: فراهم کردن بستر مناسب برای بازارسازی و بازاریابی موجب تقویت و توانمندسازی شبکه تعاونی‌ها در کشور می‌شود.</p>
      <p>مسلم خانی در گفت‌وگو با ایسنا، با اشاره به برنامه‌های پیش‌بینی شده برای آموزش و توانمندسازی تعاونی‌ها در سال جاری اظهار کرد: با توجه به اهمیت جایگاه آموزش و استفاده از ظرفیت فعالان همه بخشها، مراکز و نهادهای آموزشی تعاون درصدد هستیم با آموزش و ایجاد کسب و کارهای تعاونی به شکل شبکه‌ای و خوشه‌ای به سمت توسعه و توانمندسازی بخش تعاون گام برداریم.</p>
      <p>
        <b>توانمندسازی تعاونی‌ها با ارتقای دانش و مهارت‌افزایی </b>
      </p>
      <p>وی ایجاد بسترهای مناسب برای بازارسازی و بازاریابی و تقویت ارتباطات داخلی و بین المللی تعاونی‌ها را از جمله راهکارهای تقویت و توانمندسازی تعاونی‌ها عنوان کرد و گفت: یکی از برنامه‌های اساسی این دفتر، هدایت تعاونی‌ها به سمت تشکیل خوشه‌ها و شبکه‌های کسب و کار تعاونی است و انتظار داریم با ارائه آموزشهای لازم تحولات بخش تعاون را شاهد باشیم.</p>
      <p>مدیرکل ترویج، آموزش و تحقیقات وزارت تعاون، کار و رفاه اجتماعی درعین حال بر لزوم افزایش سطح مهارت تعاونی‌ها تاکید کرد و گفت: برای توسعه مدیریت و توانمندسازی اعضای تعاونی‌ها و ارتقای سطح دانش و مهارت مدیریت تعاونی‌ها لازم است از ظرفیتها و مزیتهای بخش تعاون در قالب برنامه‌ریزی‌های منسجم آموزشی استفاده شود به همین منظور بروزرسانی اطلاعات تخصصی و دانش مهارتی مدیران و کارشناسان بخش تعاون، کیفی‌سازی آموزشها و دانش افزایی نیروی انسانی شاغل در بخش تعاون کشور را در دستور کار داریم.</p>
      <p>
        <b>برگزاری دوره‌های آموزش مجازی برای تقویت تعاونی‌ها</b>
      </p>
      <p>خانی برگزاری دوره‌های آموزش الکترونیکی و مجازی را از دیگر برنامه‌های پیش‌بینی شده برای توسعه و توانمندسازی تعاونی‌ها ذکر کرد و گفت: این نوع آموزش‌ها از قابلیت‌ها و پتانسیل‌های بالایی برخوردار بوده و مورد علاقه و توجه عموم مخاطبین در سطوح مختلف آموزشی قرار دارد.</p>
      <p>امروز توسعه تکنولوژی و گستردگی فضای مجازی و فراهم بودن بسترهای فناوری اطلاعات و نرم افزارهای تخصصی آموزش موجب شده اغلب بخشهای آموزشی واحد مجازی خود را فعال کنند. آموزش‌های مجازی مزایای بسیاری دارند که از جمله آنها می‌توان به کاهش هزینه‌ها در عرصه تولید محتوا، تدریس و توسعه آموزش تعاون در کشور با استفاده از شیوه‌های نوین آموزشی اشاره کرد.</p>
      <p>به گفته مدیرکل ترویج، آموزش و تحقیقات وزارت کار جلب مشارکت سازمانهای آموزشی و نهادهای تعاونی نظیر سازمان آموزش فنی و حرفه‌ای کشور، خانه تعاونگران ایران، مرکز مطالعات بازرگانی، مجتمع فنی تهران، مرکزآموزش الکترونیکی وزارت تعاون و موسسه کار و تامین اجتماعی در تامین محتواهای الکترونیکی مورد نیاز تعاونی‌ها به ویژه در حوزه‌های مالی، بازرگانی، حقوقی و مدیریتی اثرگذار بوده و برگزاری دوره‌های آموزش مجازی نقش موثری در ارتقای سطح دانش و مهارت تعاونی‌ها خواهد داشت.</p>
      <p>به گزارش ایسنا، کارشناسان از تعاون به عنوان<a href="https://www.isna.ir/news/98070503411"><b> بهترین مدل کسب و کار </b></a>برای جوانان جویای کار نام برده و معتقدند اگر کسب و کارهای خرد و خانگی در قالب تعاونی‌های پشتیبان و تامین نیاز ساماندهی شوند، موجب کاهش قیمت تمام شده کالا و حل مشکل بازاریابی و فروش محصولات می‌شوند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/97012709933/%D9%86%DB%8C%D8%B1%D9%88%DB%8C-%D9%85%D8%A7%D9%87%D8%B1-%D8%AF%D8%B1-%DA%A9%D8%B4%D9%88%D8%B1%D9%87%D8%A7%DB%8C-%D8%AF%DB%8C%DA%AF%D8%B1-%DA%86%D8%B7%D9%88%D8%B1-%D8%AA%D8%B1%D8%A8%DB%8C%D8%AA-%D9%85%DB%8C-%D8%B4%D9%88%D8%AF"/>
      </related>
    </article>
  </body>
</html>