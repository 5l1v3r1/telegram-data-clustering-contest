<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/mehanizm-viplat-ukrayini-za-vvp-varantami-potrebuye-zamini-ekspert-330752_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T04:00:00+00:00"/>
    <meta property="og:title" content="Механізм виплат України за ВВП-варантами потребує заміни – експерт"/>
    <meta property="og:description" content="Є кілька шляхів, як можна реформувати механізм виплат. Хоча, звичайно, можна залишити все, як є – але це загрожує великими проблемами з фінансами."/>
  </head>
  <body>
    <article>
      <h1>Механізм виплат України за ВВП-варантами потребує заміни – експерт</h1>
      <h2>Є кілька шляхів, як можна реформувати механізм виплат. Хоча, звичайно, можна залишити все, як є – але це загрожує великими проблемами з фінансами.</h2>
      <address>
        <time datetime="2019-11-25T04:00:00+00:00">25 Nov 2019, 04:00</time>
      </address>
      <p>Додавання майбутніх виплат за ВВП-варантами з існуючим державним боргом України (45% ВВП) дає в підсумку величину, яка значно перевищує 60% ВВП — рівень, який використовується в Україні як фіскальне правило згідно з Бюджетним кодексом. Про це у своїй статті для <a href="https://dt.ua/">DT.UA</a> пише експерт, кандидат економічних наук, зав. відділу економіко-математичного моделювання ДННУ "Академія фінансового управління" Іван Богдан.</p>
      <p>"Тобто існуюче в Україні фіскальне правило щодо обмеження боргу рівнем 60% ВВП не має сенсу без урахування оцінок майбутніх виплат за ВВП-варантами", – робить висновок автор, вказуючи, що згідно з негативним сценаріям виплат за ВВП-варантами, вони можуть скласти до 118% ВВП.</p>
      <p>Втім, зазначає він, шляхи вирішення цієї проблеми є, хоча, звичайно, можна все залишити так, як воно є зараз.</p>
      <p>"<b>Шлях перший — викуп ВВП-варантів на вторинному ринку.</b> Необхідні для цього кошти залучаються або шляхом випуску нових облігацій, або шляхом отримання цільових позик МФО для компенсації таких витрат.</p>
      <p><b>Шлях другий — нова угода з кредиторами.</b> Здійснюється обмін ВВП-варантів на звичайні боргові зобов'язання або на інші деривативи з обмеженням максимальної суми виплат. Враховуючи, що ВВП-варанти пов'язані з ОЗДП 2015 р. обсягом 13 млрд дол. (із терміном погашення до 2027 р.), то для уникнення крос-дефолту проведення такої процедури доцільне після 2027 р.</p>
      <p><b>Шлях третій — проведення додаткової юридичної експертизи рішення уряду про випуск ВВП-варантів на предмет його конституційності. </b>Ознакою того, що Мінфін та уряд України в 2015 р. перевищили свої повноваження, є те, що 2015-го Мінфін мав право на здійснення правочинів <b>лише із борговими </b>зобов'язаннями (п. 14 Прикінцевих положень ЗУ "Про Державний бюджет України на 2015 рік"). Однак ВВП-варанти <b>не належать до боргових </b>цінних паперів (згідно із ЗУ "Про цінні папери та фондовий ринок" і міжнародними стандартами GFS і PSDS). А право на операції з деривативами Мінфін отримав лише у 2016 р. (п. 15 Прикінцевих положень ЗУ "Про Державний бюджет на 2016 рік"). Отже, є підстави вважати, що випуск ВВП-варантів на суму 3 млрд дол. у 2015 р. було проведено з порушенням норм законодавства України", – вказує експерт.</p>
      <p>Раніше повідомлялося про те, що до кінця 2020 року Україні <b><a href="https://dt.ua/ECONOMICS/valoviy-zovnishniy-borg-ukrayini-perevischiv-115-mlrd-dolariv-nbu-323949_.html">належить виплатити 24,8 млрд доларів</a></b> зовнішніх запозичень. Нагадаємо, на початку вересня <b><a href="https://zn.ua/ECONOMICS/ukraina-do-konca-dnya-pogasit-1-1-mlrd-gosudarstvennogo-dolga-minfin-328811_.html">Мінфін виплатив 1,1 млрд доларів</a></b> держборгу за єврооблігаціями 2015 року. <b><a href="https://dt.ua/ECONOMICS/mizhnarodni-rezervi-ukrayini-v-serpni-zrosli-na-0-8-322790_.html">Міжнародні резерви НБУ</a></b> на сьогодні за даними на 1 вересня складають $ 22,015 млрд.</p>
      <p>Детальніше про перспективи української економіки з огляду на борги та варанти держави, про наслідки політики Мінфіну у 2015 році та можливі шляхи вирішення проблеми читайте у матеріалі Івана Богдана <a href="https://dt.ua/macrolevel/fiskalna-disfunkciya-330611_.html"><b>"Фіскальна дисфункція"</b></a> у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>