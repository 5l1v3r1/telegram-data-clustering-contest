<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780086/%D9%81%D9%88%D9%84%D8%A7%D8%AF-%D8%A8%D9%87-%D8%AA%DB%8C%D9%85%DB%8C-%D8%A8%D8%A7%D8%AC-%D9%86%D9%85%DB%8C-%D8%AF%D9%87%D8%AF-%D8%A8%D8%A7%D8%B2%DB%8C%DA%A9%D9%86-%D8%A8%DB%8C-%D9%85%D8%B3%D8%A6%D9%88%D9%84%DB%8C%D8%AA-%D9%86%D9%85%DB%8C-%D8%AE%D9%88%D8%A7%D9%87%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:24:37+00:00"/>
    <meta property="og:title" content="سرمربی فولاد خوزستان: فولاد به تیمی باج نمی‌دهد/ بازیکن بی‌مسئولیت نمی‌خواهیم"/>
    <meta property="og:description" content="اصفهان- سرمربی تیم فوتبال فولاد خوزستان گفت: فولاد خوزستان به هیج تیمی باج نمی‌دهد و آینده روشنی دارد، در نیم‌فصل بازیکنانی که قدر پیراهن فولاد را نمی‌دانند از تیم کنار می‌گذاریم."/>
  </head>
  <body>
    <article>
      <h1>سرمربی فولاد خوزستان: فولاد به تیمی باج نمی‌دهد/ بازیکن بی‌مسئولیت نمی‌خواهیم</h1>
      <address>
        <time datetime="2019-11-25T04:24:37+00:00">25 Nov 2019, 04:24</time>
      </address>
      <p>به گزارش <a href="https://www.mehrnews.com/">خبرنگار مهر</a>، جواد نکونام، در پی شکست یک بر صفر تیمش در برابر ذوب‌آهن، در نشت خبری اظهار داشت: ما بازی را بد شروع کردیم و جوانانمان در برابر ذوب‌آهن نمایش خوبی نداشتند، در نیمه دوم اما تغییراتی ایجاد کردیم که بازی را تحت کنترل ما درآورد و موقعیت‌هایی را نیز به دست آوردیم و از دست دادیم.</p>
      <p>وی با انتقاد از داوری ادامه داد : داور مانند بازی قبل، پنالتی ۲۰۰ درصدی ما را نگرفت و اشتباهات داور نیز به ضرر ما تمام شد.</p>
      <p>سرمربی فولاد، با برشمردن مشکلات تیم خود افزود: صالح حردانی مریض بود و ما باوجود بیماری، از او استفاده کردیم؛ چند بازی دیگر نیز او را به دلیل مصدومیت همراه نداشتیم. همچنین حسن بیت سعید را هم شب پیش از بازی از دست دادیم، این مشکلات همه دست به دست هم داد تا ما در این دیدار شکست بخوریم.</p>
      <p>وی افزود: من نمی‌خواهم راجع به برخی مسائل صحبت کنم اما بازیکنان ذوب‌آهن وقتی توپ به آن‌ها می‌خورد خود را به زمین می‌انداختند.</p>
      <p>سرمربی تیم فوتبال فولاد خوزستان در دو باخت اخیر تیمش داوری را مقصر عنوان کرد و ادامه داد: نتایج تیم ما خوب بوده و ۳ پیروزی پشت سر هم داشتیم اما دو بازی اخیر را به دلیل اشتباهات داوری واگذار کردیم.</p>
      <p>نکونام آینده فولاد را روشن توصیف کرد و ادامه داد: فولاد به راحتی به تیمی باج نمی‌دهد و فوتبال خوبی ارائه می‌کنیم. تلاش می‌کنیم در نیم‌فصل شرایط تیم خود را تغییر دهیم. بازیکنانی را که قدر پیراهن فولاد را نمی‌دانند و برای این تیم تلاش نمی‌کنند از تیم کنار می‌گذاریم چرا که کسی حق ندارد بی‌مسئولیت برای ما بازی کند</p>
    </article>
  </body>
</html>