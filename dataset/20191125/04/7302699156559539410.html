<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/greeninnovation/detail/9620000112859"/>
    <meta property="og:site_name" content="MGR Online"/>
    <meta property="article:published_time" content="2019-11-25T04:40:00+00:00"/>
    <meta property="og:title" content="ปัญหาขยะจากมือทุกคน ถึงขั้นวิกฤติที่ต้องร่วมแก้ / ดร.สุวัฒน์ ทองธนากุล"/>
    <meta property="og:description" content="นึกไม่ถึงว่าสถานการณ์ขยะ ในเมืองไทยจะประสบปัญหาสะสมลุกลามลงสู่ทะเล จนไทยติดอันดับ โลกเป็น1ใน5ที่ขยะพลาสติกลงทะเลมากที่สุด"/>
  </head>
  <body>
    <article>
      <h1>ปัญหาขยะจากมือทุกคน ถึงขั้นวิกฤติที่ต้องร่วมแก้ / ดร.สุวัฒน์ ทองธนากุล</h1>
      <address><time datetime="2019-11-25T04:40:00+00:00">25 Nov 2019, 04:40</time> by <a rel="author">ผู้จัดการออนไลน์</a></address>
      <p><b>นึกไม่ถึงว่าสถานการณ์ขยะ ในเมืองไทยจะประสบปัญหาสะสมลุกลามลงสู่ทะเล จนไทยติดอันดับ โลกเป็น 1 ใน 5 ที่ขยะพลาสติกลงทะเลมากที่สุด</b><br/>ซ้ำร้ายถุงพลาสติกและเศษพลาสติก ก็เป็นสาเหตุหลักที่สัตว์น้ำหลายชนิดต้องจบชีวิต เช่น วาฬ ต่าทะเลและ โลมา ที่ถูกพัดมาเกยตื้นชายฝั่งทะเล ที่ชันสูตรพบมีถุงพลาสติกอยู่ในระบบทางเดินอาหาร<br/>แม้แต่พะยูนมาเรียมที่ต้องมาตายเมื่อกลางเดือนสิงหาคมปีนี้ ก็พบว่ามีพลาสติกชิ้นเล็กๆหลายชั้น อุดตันอยู่ในกระเพาะอาหาร<br/>นี่จึงเป็นประจักษ์พยานว่าปัญหาขยะมีได้ทำลายแค่ระบบนิเวศของสังคมมนุษย์ทั้งนั้น สัตว์โลกอื่นๆ ทั้งบนบกและในน้ำก็พลอยรับกรรมด้วยน้ำมือมนุษย์<br/><b>กระแสข่าวเหล่านี้จึงมีส่วนกระตุ้นให้ผู้ใฝ่ดีในสังคมเกิดความตระหนักว่าหากไม่หยุดยั้งความเลวร้ายในการทำลายสภาพแวดล้อมทางธรรมชาติ ปัญหายิ่งบานปลายหนักหนายิ่งขึ้น</b><br/>ที่มีการเคลื่อนไหวอย่างน่าสังเกตและดูมีพลังน่าสนใจ ก็คือ หน่วยงานกำกับและพัฒนาตลาดทุนไทยที่มีขึ้นเร็วๆนี้</p>
      <figure>
        <img src="https://mpics.mgronline.com/pics/Images/562000011675301.JPEG"/>
        <figcaption>จตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ภากร ปีตธวัชชัย กรรมการและผู้จัดการ ตลาดหลักทรัพย์แห่งประเทศไทย พร้อมด้วยผู้บริหารขององค์กรพันธมิตรร่วมแสดงพลัง เปิดตัวโครงการ Care the Whale: Climate Action Collaboration @Ratchada District “ขยะล่องหน”</figcaption>
      </figure>
      <p>เริ่มที่ตลาดหลักทรัพย์แห่งประเทศไทยได้ชักชวนองค์กรธุรกิจ อาคารสำนักงานและศูนย์การค้าที่อยู่บนถนนรัชดาภิเษกย่านเดียวกัน จับมือกลุ่มนักธุรกิจเพื่อสังคมด้านสิ่งแวดล้อม Impact Generation องค์กรพันธมิตรด้านสิ่งแวดล้อมรวมแล้วกว่า 30 องค์กร ผนึกกำลังสร้างปรากฏการณ์คนเมืองรูปแบบใหม่<br/>จัดเป็นความร่วมมือของภาคสังคม ภาคธุรกิจ และภาครัฐ เพื่อแก้ไขปัญหาสิ่งแวดล้อมในย่านรัชดาภิเษกในนามโครงการ Care the Whale "ขยะล่องหน The Climation Collaboration @Ratchda District ปฏิบัติการร่วมลดภาวะโลกร้อนสร้างสิ่งแวดล้อมที่สมดุลส่งเสริมให้เกิดเศรษฐกิจหมุนเวียนจาก(Circular Economy)จากต้นทาง<br/>นับเป็นการรวมพลังชุมชนย่านรัชดาและองค์กรพันธมิตรที่จะสร้างความเปลี่ยนแปลงให้เป็นรูปธรรมอย่างแท้จริง โดยผนึกกำลัง <b>“ลดแล้ว ลดได้อีก” </b>ด้วยการบันทึกมาตรการ-ทบทวน-คำนวณ-ประมวลผล การปล่อยก๊าซเรือนกระจกจากการลดขยะต้นทาง สร้างเส้นทางเดินของขยะ<br/>เป้าหมายก็คือ ทำให้ขยะล่องหนได้จริง เพราะทำให้สิ่งของยังใช้ต่อได้ คงจะมีกิจกรรมร่วมเรียนรู้และสร้างให้เกิดแหล่งความรู้เพื่อเป็นอีกพลังจุดประกายความคิดใหม่เกิดเป็นไลฟ์สไตล์คนไทยยุคใหม่ที่จะไม่สร้างอะไรให้กลายเป็นขยะ<br/>มาดูสื่ออาคารและหน่วยงานนำขบวนทที่ร่วมรายการนี้จัดการไม่ให้มีขยะที่เริ่มจากตึกตังเอง ก็นับว่าเป็นขบวนตึกเด่นที่จะเป็นตัวอย่างที่ดีในย่านนี้ได้แก่<br/>1. แกรนด์เมอร์เคียว กรุงเทพฯ ฟอร์จูน<br/>2. ศูนย์การค้าฟอร์จูนทาวน์ บริษัท ซี.พี.แลนด์ จำกัด (มหาชน)<br/>3. เซ็นทรัลพลาซา แกรนด์ พระราม 9 โดย บริษัท เซ็นทรัลพัฒนา จำกัด (มหาชน)<br/>4. บริษัท ทรู คอร์ปอเรชั่น จำกัด (มหาชน)<br/>5. IDEO Ratchada-Huay Kwang<br/>6. Emerald Residence<br/>7. อาคาร เอไอเอ แคปปิตอล เซ็นเตอร์<br/>8. อาคาร ซีดับเบิ้ลยู ทาวเวอร์<br/>9. ตลาดหลักทรัพย์แห่งประเทศไทย<br/>10. บริษัท ไทยประกันชีวิต จำกัด (มหาชน)<br/>11. บริษัท เดอะ สตรีท รีเทล ดีเวลลอปเม้นท์ จำกัด<br/>12. บริษัท ยูนิลีเวอร์ ประเทศไทย<br/>13. บริษัท เมืองไทยประกันชีวิต จำกัด (มหาชน)<br/>14. บริษัท ร้อกเวิธ จำกัด (มหาชน)</p>
      <figure>
        <img src="https://mpics.mgronline.com/pics/Images/562000011675302.JPEG"/>
        <figcaption>รื่นวดี สุวรรณมงคล เลขาธิการ ก.ล.ต. เมื่อวันแถลงข่าวเชิญชวน ร่วมโครงการ“ถนนวิภาวดี ไม่มีขยะ”</figcaption>
      </figure>
      <p><b>เหมือนใจตรงกัน ก.ล.ต. ก็ได้เชิญชวนบริษัทจดทะเบียนที่อยู่ในบริเวณถนนวิภาวดีฯ เข้าร่วมโครงการ “ถนนวิภาวดีฯ ไม่มีขยะ” ก็จะเปิดตัวในวันสิ่งแวดล้อมไทย วันที่ 4 ธันวาคม 2562</b><br/><b>รื่นวดี สุวรรณมงคล</b> เลขาธิการ สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) บอกว่า “การทำความดีเพื่อแผ่นดินสามารถเริ่มต้นจากเรื่องใกล้ตัว ดังนั้น ก.ล.ต.ซึ่งมีสำนักงานอยู่บนถนนวิภาวดีรังสิต จึงได้ริเริ่มโครงการ “ถนนวิภาวดีฯ ไม่มีขยะ” และเชิญชวนบริษัทจดทะเบียนที่ตั้งอยู่ในบริเวณถนนนี้ มาร่วมกันบริหารจัดการขยะภายในองค์กรอย่างมีประสิทธิภาพ และลดขยะที่ไม่สามารถหมุนเวียนไปใช้หรือทำประโยชน์อย่างอื่นให้เหลือน้อยที่สุด ซึ่งจะเป็นตัวอย่างที่ดีและสามารถขยายผลไปยังองค์กรอื่นได้”<br/>โครงการ “ถนนวิภาวดีฯ ไม่มีขยะ” ดำเนินการภายใต้ “โครงการเสริมสร้างตลาดทุนธรรมาภิบาล<br/>เฉลิมพระเกียรติ เนื่องในโอกาสมหามงคลพระราชพิธีบรมราชาภิเษก” ที่ ก.ล.ต. และหน่วยงานในตลาดทุน<br/>12 องค์กรร่วมกันจัดทำและมีพิธีเปิดโครงการไปเมื่อวันที่ 14 สิงหาคม 2562 เพื่อให้หน่วยงานและบุคลากร<br/>ในตลาดทุนร่วมกันทำความดี<br/>มองอีกแง่หนึ่งก็เป็นการขับเคลื่อนตลาดทุนไทยสู่ความยั่งยืนตามบทบาทของแต่ละหน่วยงานให้ สอดคล้องกับเป้าหมายการพัฒนาที่ยั่งยืน (SDGs) ขององค์การสหประชาชาติ และจะพัฒนาเครือข่ายความร่วมมือระหว่างกันเพื่อสนับสนุนองค์กรที่ได้ประกาศเจตนารมณ์ไว้แล้วให้สามารถนำไปปฏิบัติให้เกิดผลอย่างเป็นรูปธรรม<br/><br/>ขณะเดียวกัน โครงการ “ถนนวิภาวดีฯ ไม่มีขยะ” จะเป็นส่วนสำคัญในการเริ่มต้นกิจกรรมที่เป็นรูปธรรมของเครือข่ายเพื่อความยั่งยืนแห่งประเทศไทย (TRBN) ที่สมาคมบริษัทจดทะเบียนไทย ได้ร่วมกับก.ล.ต. และอีก 7 องค์กร<br/>จัดตั้งขึ้น<br/>ก.ล.ต. จะเชิญชวน บจ.ที่มีการทำหรือมีโครงการอยู่ในแนวถนนวิภาวดีรังสิต ซึ่งมีจำนวนมากกว่า 38 แห่ง เข้าร่วมโครงการ “ถนนวิภาวดีฯ ไม่มีขยะ”<br/>เพื่อให้มีการปักหมุดการเริ่มโครงการนี้อย่างเป็นทางการและสื่อสารออกไปในวงการ ก.ล.ต.จะจัดงานเปิดตัวโครงการในวันสิ่งแวดล้อมไทยในวันที่ 4 ธันวาคม 2562 เวลา 13.00-16.00 น. ณที่ทำการของ ก.ล.ต โดยจะเชิญบจ.ที่มีองค์กรความรู้และได้ลงมือปฏิบัติอย่างจริงจังในการบริหารจัดการขยะอย่างมีประสิทธิภาพซึ่งสอดคล้องกับวัตถุประสงค์ของโครงการไปร่วมแถลงข่าว<br/><br/>ข้อคิด...<br/><b>นี่เป็นตัวอย่างของการเคลื่อนไหวของหน่วยงานภาครัฐที่นำขบวนภาคเอกชนให้มีบทบาทลดความบอบช้ำของสภาพแวดล้อมที่มีผลต่อชีวิตความเป็นอยู่ของสังคม</b><br/><br/>โดยเฉพาะการมีจิตสำนึกที่ดีขององค์กรในตลาดทุนจึงมีความหมายมาก เพราะเป็นบริษัทมหาชนควรเป็นตัวอย่างที่ดี เมื่อมีความคิด ความเชื่อเรื่อง CSR ในการดำเนินกิจการ คือมีความรับผิดชอบต่อสังคม รวมทั้งสิ่งแวดล้อมซึ่งควรเป็นรากแก้วหรือ DNA ของผู้บริหาร<br/>ทั้งนี้ องค์ประกอบ 3 มิติ (ESG) ของการพัฒนาอย่างยั่งยืน (SD) คือ <b>(E)</b> เป็นมิตรกับสิ่งแวดล้อม <b>(S)</b> รับผิดชอบต่อสังคม <b>(G)</b> มีธรรมาภิบาล ล้วนเชื่อมโยงกันโดยเริ่มจากมี Good Governance<br/>อย่างเรื่องการจัดการขยะและไม่ปล่อยให้ขยะเป็นภาระสังคม ก็เป็นความรับผิดชอบของผู้บริหารและพนักงานทุกระดับ จึงต้องสร้างความตระหนักรู้แก่ผู้เกี่ยวข้องเพื่อให้เกิดการเปลี่ยนแปลงพฤติกรรม คือใช้พัสดุ หีบห่ออย่างคุ้มค่า ลด-เลิกใช้ถุงพลาสติกหรือใช้เท่าที่จำเป็นและใช้ซ้ำ เพื่อลดและจัดการขยะอย่างรับผิดชอบต่อสังคม<br/><b>ทางออกที่ยั่งยืน ต้องมีมาตรการและวิธีการเพื่อการใช้สิ่งของอย่างรู้ค่า ใช้แล้วทิ้งให้ถูกที่ และรู้จักแยกขยะเพื่อให้กลายเป็นวัตถุดิบรีไซเคิลสามารถนำกลับมาใช้ประโยชน์ได้อีก</b><br/>suwatmgr@gmail.com</p>
      <related>
        <h4>แกลเลอรี</h4>
        <a href="https://mgronline.com/greeninnovation/photo-gallery/9620000112859"/>
      </related>
    </article>
  </body>
</html>