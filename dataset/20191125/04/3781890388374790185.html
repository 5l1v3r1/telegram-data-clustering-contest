<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743317"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T04:59:00+00:00"/>
    <meta property="og:title" content="เตือนครูกว่า2แสนรายอย่ามัวใจเย็นต่อตั๋วครู"/>
    <meta property="og:description" content="“เอกชัย”เตือนครู 2 แสนกว่าราย อย่างมัวใจเย็นต่อตั๋วครู ก่อนหมดอายุต้องให้เสร็จก่อน 7 ธ.ค.นี้ ยันต่อตั๋วครูไม่ง่าย ตรวจเข้ม และมีประวัติในระบบดิจิทัล"/>
  </head>
  <body>
    <article>
      <h1>เตือนครูกว่า2แสนรายอย่ามัวใจเย็นต่อตั๋วครู</h1>
      <address>
        <time datetime="2019-11-25T04:59:00+00:00">25 Nov 2019, 04:59</time>
      </address>
      <p>
        <b>“เอกชัย”เตือนครู 2 แสนกว่าราย อย่างมัวใจเย็นต่อตั๋วครู ก่อนหมดอายุต้องให้เสร็จก่อน 7 ธ.ค.นี้ ยันต่อตั๋วครูไม่ง่าย ตรวจเข้ม และมีประวัติในระบบดิจิทัล</b>
      </p>
      <p>วันนี้( 25 พ.ย.)รศ.เอกชัย กี่สุขพันธ์ ประธานคณะกรรมการมาตรฐานวิชาชีพ (กมว.) คุรุสภา กล่าวถึงกรณีที่สำนักงานเลขาธิการสภาการศึกษา (สกศ.) ได้จัดเวทีสาธารณะรับฟังความคิดเห็นเกี่ยวกับ ร่าง พ.ร.บ.การศึกษาแห่งชาติ ซึ่งมีผู้แสดงความคิดเห็น ว่า ควรทำให้ใบอนุญาตประกอบวิชาชีพครูมีความศักดิ์สิทธิ์ ไม่ใช่ได้มาแล้วก็ไม่ได้ใช้ เมื่อใบอนุญาตหมดอายุก็ไปต่ออายุ ถ้าต่อไม่ทันก็เสียแค่ค่าปรับเท่านั้นว่า การต่อใบอนุญาตไม่ได้ง่ายขนาดนั้น เพราะคณะกรรมการรับรองความรู้ จะดูประวัติการพัฒนาตนเองอย่างต่อเนื่องในระยะเวลา 5 ปีของครู ซึ่งครูต้องมีการเข้าอบรมในหลักสูตรที่ กมว.รับรองไม่ต่ำกว่า 100 ชั่วโมง อย่างไรก็ตามที่ผ่านมาอาจจะขาดในเรื่องการเก็บข้อมูลการพัฒนาตนเองของครู และกรรมการรับรองความรู้ก็เชื่อตามที่ครูเขียนมา แต่ขณะนี้คณะกรรมการรับรองความรู้จะดูเข้มข้นขึ้น มีการปรับฐานข้อมูลบันทึกประวัติการพัฒนาตนเองของครูลงในระบบดิจิทัล รวมถึงประวัติต่างๆของครูว่าเคยถูกลงโทษทางวินัย หรือถูกเพิกถอนใบอนุญาตหรือไม่ เพื่อป้องกันผู้ที่ประพฤติตนไม่เหมาะสมและถูกเพิกถอนใบอนุญาตไปแล้วไม่ให้ย้ายไปสอนโรงเรียนอื่นได้ และถ้า พ.ร.บ.การศึกษาแห่งชาติฉบับใหม่ประกาศใช้ ก็จะมี การแก้ไข พ.ร.บ.สภาครูและบุคลากร. ทางการศึกษา พ.ศ2546 ให้ทันสมัยและเป็นสากลอีกด้วย<br/><br/>รศ.เอกชัย กล่าวต่อไปว่า ขณะนี้มีข้อมูลว่ามีผู้ที่ใบอนุญาตฯจะหมดอายุในวันที่ 8 ธ.ค.2562 ประมาณ 2 แสนกว่าราย ซึ่งต้องรีบดำเนินการยื่นคำขอต่ออายุใบอนุญาตประกอบวิชาชีพภายใน 180 วัน ก่อนวันที่ใบอนุญาตจะหมดอายุ หรือ ให้แล้วเสร็จภายในวันที่ 7 ธ.ค.2562 ตามข้อบังคับคุรุสภา ว่าด้วยใบอนุญาตประกอบวิชาชีพทางการศึกษา พ.ศ. 2559 เพื่อให้ใบอนุญาตฯสามารถใช้ได้ต่อเนื่องจากใบเดิม และเพื่อหลีกเลี่ยงค่าดำเนินการกรณีขอต่ออายุใบอนุญาตล่าช้าเป็นรายเดือน ทั้งนี้ตนอยากให้สถานศึกษาและสำนักงานเขตพื้นที่การศึกษาช่วยตรวจสอบวันหมดอายุใบอนุญาตฯของครูและบุคลากรทางการศึกษาที่อยู่ในสังกัดด้วย.<br/> </p>
    </article>
  </body>
</html>