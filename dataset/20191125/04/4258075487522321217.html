<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/atk-is-in-top-position-of-the-isl-league-table-1.1074888"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T04:00:42+00:00"/>
    <meta property="og:title" content="ড্র করেও লিগের শীর্ষে এটিকে"/>
    <meta property="og:description" content="কেরল ব্লাস্টার্সের বিরুদ্ধে হার দিয়ে এই মরসুমের আইএসএলে অভিযান শুরু করেছিল এটিকে। দ্বিতীয় ম্যাচ থেকেই ঘুরে দাঁড়ান রয় কৃষ্ণেরা। হায়দরাবাদ এফসি, চেন্নাইয়িন এফসি ও জামশেদপুর এফসি-কে হারিয়ে লিগ টেবলের শীর্ষ স্থান দখল করে এটিকে।"/>
  </head>
  <body>
    <article>
      <h1>ড্র করেও লিগের শীর্ষে এটিকে</h1>
      <address><time datetime="2019-11-25T04:00:42+00:00">25 Nov 2019, 04:00</time> by <a rel="author">নিজস্ব সংবাদদাতা</a></address>
      <p>পুণের মাটিতে এটিকের জয়রথ থামিয়ে দিল ওড়িশা এফসি। তবে ড্র করেও লিগ টেবলে শীর্ষ স্থান ধরে রাখলেন রয় কৃষ্ণেরা।</p>
      <p>কেরল ব্লাস্টার্সের বিরুদ্ধে হার দিয়ে এই মরসুমের আইএসএলে অভিযান শুরু করেছিল এটিকে। দ্বিতীয় ম্যাচ থেকেই ঘুরে দাঁড়ান রয় কৃষ্ণেরা। হায়দরাবাদ এফসি, চেন্নাইয়িন এফসি ও জামশেদপুর এফসি-কে হারিয়ে লিগ টেবলের শীর্ষ স্থান দখল করে এটিকে। কিন্তু রবিবাসরীয় সন্ধ্যায় জয়ের স্বপ্ন অপূর্ণই থেকে গেল।</p>
      <p>কলকাতা ছাড়ার আগেই উদ্বিগ্ন এটিকে কোচ আন্তোনিয়ো লোপেস হাবাস জানিয়েছিলেন, জয়ের ধারা বজায় রাখা একেবারেই সহজ নয়। তার উপরে আন্তর্জাতিক বিরতির জন্য প্রায় তেরো দিন পরে ম্যাচ খেলতে নামছেন ডেভিড উইলিয়ামসরা। বিশ্বকাপের যোগ্যতা অর্জন পর্বে ওমানের বিরুদ্ধে ম্যাচে চোট পেয়েছেন মিডফিল্ডার প্রণয় হালদার। তা সত্ত্বেও রবিবার ওড়িশার বিরুদ্ধে  ম্যাচের দু’মিনিটের মধ্যেই এগিয়ে যাওয়ার সুযোগ পেয়েছিল এটিকে। মাইকেল সুসাইরাজের শট অল্পের জন্য লক্ষ্যভ্রষ্ট হয়। ২৭ মিনিটে সামনে একা ওড়িশা গোলরক্ষক অর্শদীপ সিংহকে পেয়েও গোল করতে পারেননি ডেভিড উইলিয়ামস। এ দিন একাধিক নিশ্চিত গোল বাঁচান ওড়িশার তরুণ গোলরক্ষক।</p>
      <p>প্রাথমিক ধাক্কা সামলে ঘুরে দাঁড়াতে শুরু করে ওড়িশা। ৩৬ মিনিটে শুভম ষড়ঙ্গী এটিকের পেনাল্টি বক্সের মধ্যে পড়ে যান। সঙ্গে সঙ্গেই পেনাল্টির দাবি জানান ওড়িশার ফুটবলারেরা। তাঁদের অভিযোগ, পিছন থেকে শুভমকে আঘাত করেছেন এটিকের মাইকেল সুসাইরাজ। রেফারি অবশ্য সেই দাবি খারিজ করে দেন। তিন মিনিট পরেই অবিশ্বাস্য ভাবে গোল নষ্ট করেন এটিকের রয় কৃষ্ণ। বাঁ-প্রান্ত থেকে ওড়িশার পেনাল্টি বক্সে সেন্টার করেছিলেন উইলিয়ামস। কিন্তু বলে পা ছোঁয়াতেই পারেননি রয় কৃষ্ণ। </p>
      <p>জয়ের লক্ষ্যে দ্বিতীয়ার্ধে দু’টি পরিবর্তন করেন হাবাস। ৪৬ মিনিটে আনাস এডাথোডিকাকে তুলে নামান তরুণ সুমিত রাঠিকে। ৫৯ মিনিটে সুসাইরাজের জায়গায় জবি জাস্টিনকে। ৬৩ মিনিটে জবির হেড গোলে ঢোকার ঠিক আগে বিপন্মুক্ত করেন ওড়িশার নন্দকুমার সেকার। </p>
      <p>আগের ম্যাচে জামশেদপুর এফসি-র বিরুদ্ধে পরিবর্ত হিসেবে এদু গার্সিয়াকে নামিয়ে বাজিমাত করেছিলেন হাবাস। এদিনও ৭৭ মিনিটে উইলিয়ামসকে তুলে তাঁকে নামান এটিকে কোচ। কিন্তু তাতেও পুরনো ক্লাবের মাঠে জয় অধরা থেকে গেল হাবাসের।</p>
      <p>ওড়িশার বিরুদ্ধে ড্রয়ের পরে ৫ ম্যাচে ১০ পয়েন্ট নিয়ে শীর্ষ স্থানেই থাকল এটিকে। সমসংখ্যক ম্যাচ খেলে ৯ পয়েন্ট নিয়ে দ্বিতীয় স্থানে বেঙ্গালুরু এফসি। এক ম্যাচ কম খেলে ৮ পয়েন্ট নিয়ে তিনে এফসি গোয়া।</p>
      <p>ওড়িশা এফসি: অর্শদীপ সিংহ, শুভম ষড়ঙ্গী, কার্লোস দেলগাদো, নারায়ণ দাস, মার্কোস তেবার, মার্তিন গুয়েদেস (সিসকো হার্নান্দেস), জেরি মাউইমিংথাঙ্গা (রোমিয়ো ফার্নান্ডেজ),  নন্দকুমার সেকার, ড্যানিয়েল (বিক্রমজিৎ সিংহ) লালহিমপুইয়া ও আরিদানে সান্তানা।</p>
      <p>এটিকে: অরিন্দম ভট্টাচার্য, প্রীতম কোটাল, আনাস এডাথোডিকা (সুমিত রাঠি), অগাস্তিন ইনিগুয়েস, প্রবীর দাস, হাভিয়ের হার্নান্দেস, কার্ল ম্যাকহিউ, জয়েশ রানে, মাইকেল সুসাইরাজ (জবি জাস্টিন), ডেভিড উইলিয়ামস (এদু গার্সিয়া) ও রয় কৃষ্ণ।</p>
    </article>
  </body>
</html>