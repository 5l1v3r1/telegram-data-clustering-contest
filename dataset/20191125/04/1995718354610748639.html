<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152885-u-bryusseli-tysiachi-lyudej-vystupyly-proty-nasylstva-nad-zhinkamy"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T04:31:00+00:00"/>
    <meta property="og:title" content="У Брюсселі тисячі людей виступили проти насильства над жінками"/>
    <meta property="og:description" content="Близько десяти тисяч людей вийшли в бельгійській столиці на марш в знак протесту проти насильства над жінками в сім'ях."/>
  </head>
  <body>
    <article>
      <h1>У Брюсселі тисячі людей виступили проти насильства над жінками</h1>
      <address>
        <time datetime="2019-11-25T04:31:00+00:00">25 Nov 2019, 04:31</time>
      </address>
      <p>Близько десяти тисяч людей вийшли в бельгійській столиці на марш в знак протесту проти насильства над жінками в сім'ях. <br/><br/>Про це повідомляє <a href="https://www.unian.ua/world/10766651-u-bryusseli-tisyachi-lyudey-protestuvali-proti-nasilstva-nad-zhinkami.html">УНІАН</a>. <br/><br/>Протестувальники віддали шану жінкам, які загинули від рук партнерів. Вони зібрались біля Палацу справедливості, де розмістили жіноче взуття червоного кольору як символ жертв вбивств. Мітингувальники тримали плакати з надписами "Досить цього" та "Більше жодного життя". Вони також увімкнули сигналізацію та кричали на знак протесту проти замовчування проблеми насильства проти жінок. Також були згадані імена 22 жінок, вбитих чоловіками в Бельгії цього року.<br/><br/>"Бельгія - це дуже складна країна з багатьма рівнями влади: федеральним, регіональним і комунальним, і всі ці рівні влади мало що роблять для боротьби з насильством над жінками", - заявила одна з організаторів акції Селін Кудрон.<br/><br/>Згідно з даними бельгійської організації із боротьби з насильством над жінками Mirabal, у 2017 році у країні було зафіксовано 98 випадків вбивств жінок, що у співвідношенні з чисельністю населення є набагато вищим рівнем, ніж в інших європейських країнах. Напередодні десятки тисяч людей вийшли на марші проти насильства над жінками у Парижі та Римі. Акції проходять перед Міжнародним днем боротьби з насильством проти жінок, який відзначають 25 листопада.</p>
    </article>
  </body>
</html>