<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/polititeori---drepte-mor-da-hun-avslorte-gjeld/71844749"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T04:51:44+00:00"/>
    <meta property="og:title" content="Polititeori: - Drepte mor da hun avslørte gjeld"/>
    <meta property="og:description" content="Drapssiktet sønn tok opp forbrukslån i morens navn."/>
  </head>
  <body>
    <article>
      <h1>Polititeori: - Drepte mor da hun avslørte gjeld</h1>
      <h2>Drapssiktet sønn tok opp forbrukslån i morens navn.</h2>
      <address><time datetime="2019-11-25T04:51:44+00:00">25 Nov 2019, 04:51</time> by <a rel="author">Amanda Nordhagen Walnum</a></address>
      <p>En 30 år gammel mann ble i februar i år <a href="https://www.dagbladet.no/nyheter/har-gatt-hardt-inn-pa-ham/70818469">pågrepet og siktet for å ha drept sin egen mor på Ellingsrud i Oslo</a>.</p>
      <p>Mannen ble onsdag i forrige uke varetektsfengslet på nytt i Oslo tingrett. Av rettens kjennelse framgår det at mannen i forkant av drapet hadde tatt opp 1,2 millioner i forbrukslån i morens navn.</p>
      <p>Politiet har også avdekket tekstmeldinger fra moren til sønnen som viser at hun hadde fått mistanke om dette. Det ble også funnet dokumentasjon knyttet til forbrukslånet sammen med siktedes spillkort, ifølge kjennelsen.</p>
      <h3>Hypotese om spilleproblem</h3>
      <p>Politiadvokat Børge Enoksen forteller til Dagbladet at det er for tidlig å si noe om motivet for drapet.</p>
      <p>- Politiet har grunn til å tro at det kan ha vært økonomisk uoverensstemmelse mellom partene som har gjort at det har oppstått en situasjon.</p>
      <p>Siktede har vært i avhør, men ønsker ifølge politiadvokaten ikke å forklare seg videre om dette.</p>
      <p>
        <b>- Generelt ønsker han ikke å forklare seg om spørsmål rundt økonomi. Det er for tidlig å konstatere at han har hatt et spilleproblem. Det er beslag i saken som har gjort at det er en hypotese vi har.</b>
      </p>
      <p>
        <i>Dagbladet har vært i kontakt med forsvarer Solveig Høgtun, som ikke ønsker å kommentere saken.</i>
      </p>
      <figure>
        <img src="https://dbstatic.no/71844784.jpg?imageId=71844784&amp;width=1024&amp;height=615"/>
        <figcaption><b>ROLIG STRØK:</b> Drapet skjedde i et rolig boligstrøk med mange eldre beboere. Foto: Lars Eivind Bones / Dagbladet Vis mer</figcaption>
      </figure>
      <h3>Ringte AMK</h3>
      <p>30-åringen har gjennomgått en rettspsyiatrisk undersøkelse. Konklusjonen av denne er ennå ikke klar, fordi de sakkyndige har fått et tilleggsmandat for å gjennomføre en utvidet undersøkelse.</p>
      <p>Etterforskningen i saken er ellers så godt som avsluttet. Påtalemyndigheten vil holde mannen i varetekt fram til rettssaken, fordi de mener det vil støte allmenhetens rettsfølelse hvis han løslates.</p>
      <p>Det var den drapssiktede selv som ringte AMK i 04.40-tida natt til 27. februar.</p>
      <p>
        <b>- Dette er en tragisk hendelse som har gått hardt inn på ham, sa forsvarer Solveig Høgtun dagen etter drapet.</b>
      </p>
      <p>Da politiet ankom leiligheten, var bare mannen og den kritisk skadde moren til stede. Moren ble etter livreddende førstehjelp erklært død, mens sønnen ble pågrepet.</p>
      <p>Mor og sønn bodde i ei boligblokk på Ellingsrud, i et stille strøk med mange eldre beboere. Folk Dagbladet snakket i nabolaget var <a href="https://www.dinside.no/okonomi/sa-mye-far-du-i-feriepenger/61220158">rystet over det inntrufne</a>.</p>
      <p>- Dette er et sjokk. Det er vanligvis trygt og godt her på Ellingsrud, sa en mann som oppgir å ha bodd i naboblokka i sju år.</p>
    </article>
  </body>
</html>