<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d1%81-%d1%87%d1%83%d0%b6%d0%b4%d0%be-%d1%81%d1%8a%d1%80%d1%86%d0%b5-%d0%be%d0%b1%d0%b5%d0%b4%d0%b8%d0%bd%d0%b8-%d1%81%d1%8a%d0%bc%d0%b8%d1%88/"/>
    <meta property="og:site_name" content="Труд"/>
    <meta property="article:published_time" content="2019-11-25T04:30:52+00:00"/>
    <meta property="og:title" content="Шампионът с чуждо сърце обедини съмишленици"/>
    <meta property="og:description" content="Трансплантирани: Прекланяме се пред хората, които ни позволиха отново да живеем нормално! [gallery ids=&quot;3436821,3436825,3436826&quot;] Кой друг, ако не те - трансплантираните, хората, които живеят с чужд, дарен орган, могат да говорят най-добре за смисъла на донорството? Само те знаят колко непрогледна..."/>
  </head>
  <body>
    <article>
      <h1>Шампионът с чуждо сърце обедини съмишленици</h1>
      <h2>Огнян и приятели с лична кампания „ЗА донорството“ в Шумен</h2>
      <address><time datetime="2019-11-25T04:30:52+00:00">25 Nov 2019, 04:30</time> by <a rel="author">Цветелина Георгиева</a></address>
      <p>
        <b>Трансплантирани: Прекланяме се пред хората, които ни позволиха отново да живеем нормално!</b>
      </p>
      <slideshow>
        <figure>
          <img src="https://trud.bg/wp-content/uploads/2019/11/12-1-3-240x240.jpg"/>
        </figure>
        <figure>
          <img src="https://trud.bg/wp-content/uploads/2019/11/12_2-3-240x240.jpg"/>
        </figure>
        <figure>
          <img src="https://trud.bg/wp-content/uploads/2019/11/12_3-2-240x240.jpg"/>
        </figure>
      </slideshow>
      <p>Кой друг, ако не те – трансплантираните, хората, които живеят с чужд, дарен орган, могат да говорят най-добре за смисъла на донорството? Само те знаят колко непрогледна е тъмнината на болестта, колко тежка е присъдата, че без трансплантация нямаш шанс за живот и каква е мъката всеки ден да се будиш с мисълта, че може да ти е последен.</p>
      <p>Точно заради това в разгара на националната кампания „Да! За живот!“ у нас, когато медици, институции и медии говорят, популяризират, награждават заслужили, шуменецът Огнян Ганчев решил да подеме лична разгласа. Той може да говори от първо лице, защото от 14 години в гърдите му бие чуждо сърце. Преди 10 г. то го отвело на алпийския първенец Монблан (4809 м.), жъне медали от Европейски и Световни първенства за трансплантирани, не се спира… Убедил се, че трябва да направи кампания преди дни, когато отишъл на поредния контролен преглед (правят му такива 6 пъти годишно б. а.) в УМБАЛ „Св. Екатерина“ в София.</p>
      <p>Всеки път д-р Незабравка Чилингирова не пропуска да го среща с пациенти, а този път срещата била с двама мъже с изкуствени сърца на батерии. Огнян се видял с тях при всички мерки за здравословна сигурност.</p>
      <p>„Облякоха ме като един Робокоп – разказва той в типично свой стил. Те бяха чували и чели за мен, но е друго като те видят. Казах им да имат увереност и да са сигурни, че донор ще се намери. Не можете да си представите лицата им… В началото напрегнати, с изписан страх, а после очите им светнаха. Не мога да се отърся от тези погледи и досега. И докато ми оправяха документите, се сетих, че най-полезен ще бъда, ако направя кампания в Шумен“.</p>
      <p>Огнян се обадил в Изпълнителна агенция „Медицински надзор“, обяснил им и оттам веднага се съгласили да му предоставят материали. Върнал се в Шумен с брошури, донорски карти (сега чака още 100 б. а.), с тениски.</p>
      <p>В дома си, в село Осмар, поканил всички още девет трансплантирани от Шумен, приятели и съмишленици.</p>
      <p>„Често се събираме, но сега идеята е, че ние сме най-голямата гаранция за смисъла от донорството“, категоричен е Огнян. Всеки има своята история.</p>
      <p>Янко Железов (43 г.), бивш прокурор, е най-големият късметлия – само месец през 2013-та година бил „вързан“ към апаратурата за хемодиализа и му се обадили от Александровска болница, че „има донорска ситуация“. Преди това чувал коментари, че с неговата рядка 0 отрицателна кръвна група ще бъде трудно. След операцията пък приятели недоверчиво питали – „Връзкар?.. Колко платихте?“ Със съпругата му Юлияна казват: „Абсурд! един лев не сме дали до днес. Освен това всички лекарства са безплатни“.</p>
      <p>Сутрин алармата звъни в 8,30 часа, вечер в 20,30 ч. пак се приемат. С шепи. Много важни са медикаментите, които потискат имунната ти система да не отхвърли чуждия орган. Заради тях пък, всяко заразно кихане срещу теб може да те разболее. Но Янко казва: „Не живея в страх, не мисля на тази тема всеки ден! Не бива да се мисли за това, като за болест!“</p>
      <p>На всеки 3 месеца е на изследвания. Преди да излязат резултатите повече се страхува съпругата му Юлияна, а той признава: „Знам, че ще се добри. Има оптимисти хора и песимисти, аз съм от първия вид“. След трансплантацията завършил второ висше, задочно „Растителна защита“ в Лесотехническия университет. Сега се занимава и със земеделие, и обяснява, че е на пълен работен ден, който понякога трае по 12 часа.</p>
      <p>Не се е отказал от семейния си бизнес и другият шуменец с трансплантиран бъбрек Орлин Ангелов (45 г.). Живее пълноценен живот и успокоява: „Тези, които са в очакване (в България 1151 души се надяват на донорство б. а.), не бива да се отчайват и отказват. Много е важно обаче, да са в максимално добра здравословна кондиция“.</p>
      <p>За своите близо 2 години в очакване, до щастливия 31 май 2011 г., казва само: „Мъка, мъка! Всички са в такава ситуация, но най-облагодетелствани са бъбречноболните, защото при тях има междинен вариант с диализата, при другите не“. Обяснява, че човек минал през този ад, придобива различен поглед към живота и значителна зрялост в отношенията към хората.</p>
      <p>„Всички имаме подарък под наем. Душа под наем. Мисля, че ставаш по-добър. Това е втори даден шанс и той не бива да се пропилява“.</p>
      <p>И Огнян, и Орлин, и Янко са категорични: „Прекланяме се пред хората, които са ни позволили да живеем! Това е безценен дар. Само силни хора могат да помислят за спасението на един непознат и то, когато преживяваш най-страшното в живота си“. И призовават повече хора да размислят по темата, да посегнат към донорските карти, с които казваш „Да! За живот!“. Засега те нямат юридическа стойност, просто са информация за твоето отношение по един много значим въпрос.</p>
      <p>Колкото до тайната на донорството у нас, Огнян, като доайен по опит, разказва, че и приемниците, и близките на донора искат да се познават. Неписан закон е, че се намират, въпреки че лекарите се въздържат да дават информация. Огнян познава лелята на своя спасител Митко от Ловеч, а тя се радва на всеки негов успех. Получил много мило писмо и от съпругата му, която е в чужбина. Казват му, че носи мъжко сърце и се смее, че заради това още на третата година покорил с него Монблан. И до днес остава единственият в света, стъпил на върха с чуждо сърце.</p>
      <p>За 60-ия си юбилей догодина умува какво предизвикателство да предприеме – дали да не качи още по-високия Елбрус или пък да стигне до Австралия. Там непременно ще отиде на опера в Сидни.</p>
      <p>„Двамата синове ще ме „почерпят“. По-луди са от мен“, казва щастливият баща на три деца и дядо на двама внуци. Сигурно е, че до месец започва тренировки по плуване за участие в Европейските игри за трансплантирани в Испания, нищо че вече е събрал 5 златни медала от три европървенства.</p>
      <p>Затова шуменците казват, че трансплантираният човек живее за двама и е пълноценен.</p>
    </article>
  </body>
</html>