<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T04:55:28+00:00"/>
    <meta property="og:title" content="Συνταγματική αναθεώρηση: Ολοκληρώνεται σήμερα με θετικές παρεμβάσεις από τη ΝΔ και ατολμία… ΣΥΡΙΖΑ"/>
    <meta property="og:description" content="Με την κατοχύρωση μέσα από τη σημερινή ψηφοφορία σημαντικών αλλαγών, που μεταξύ άλλων θα αποσυνδέσουν πλήρως τη διαδικασία εκλογής Προέδρου της"/>
  </head>
  <body>
    <article>
      <h6 class="kicker">Τρεις μεγάλες θεσμικές αλλαγές</h6>
      <h1>Συνταγματική αναθεώρηση: Ολοκληρώνεται σήμερα με θετικές παρεμβάσεις από τη ΝΔ και ατολμία… ΣΥΡΙΖΑ</h1>
      <address><time datetime="2019-11-25T04:55:28+00:00">25 Nov 2019, 04:55</time> by <a rel="author">ΑΠΟΣΤΟΛΟΣ ΧΟΝΔΡΟΠΟΥΛΟΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">Facebook 0</a>
        </li>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">Twitter</a>
        </li>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">LinkedIn</a>
        </li>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">Περισσότερα</a>
        </li>
      </ul>
      <p>Με την κατοχύρωση μέσα από τη σημερινή ψηφοφορία σημαντικών αλλαγών, που μεταξύ άλλων θα αποσυνδέσουν πλήρως τη διαδικασία εκλογής Προέδρου της Δημοκρατίας από τις βουλευτικές εκλογές και θα βάλουν τέλος στην εργαλειοποίησή της προκειμένου να προκαλούνται εκλογές όπως συνέβη στο πρόσφατο παρελθόν, ολοκληρώνεται η διαδικασία της συνταγματικής αναθεώρησης.<br/>Ιδιαίτερα σημαντική θεωρείται και η κατοχύρωση του συστήματος Ελάχιστου Εγγυημένου Εισοδήματος, που προτάθηκε από τη Ν.Δ. για τη διασφάλιση συνθηκών αξιοπρεπούς διαβίωσης όλων των πολιτών και, όπως τονίζουν στο κυβερνών κόμμα, «αποδεικνύει στην πράξη -και όχι στα λόγια- ότι η κυβέρνηση και ο πρωθυπουργός νοιάζονται πραγματικά για τους κοινωνικά πιο ευάλωτους συμπολίτες μας». Πρόκειται για προσωπικό στοίχημα του Κυριάκου Μητσοτάκη, ο οποίος θα αναφερθεί σήμερα από το βήμα της Βουλής τόσο σε αυτήν και στις άλλες σημαντικές συνταγματικές ρυθμίσεις που προωθούνται όσο όμως και στις μεγάλες αλλαγές που δεν έγιναν διότι η προηγούμενη κοινοβουλευτική πλειοψηφία περιόρισε το εύρος της αναθεώρησης.</p>
      <p>Με τις επικείμενες συνταγματικές αλλαγές θα «θωρακίζεται» και η διευκόλυνση της ψήφου των Ελλήνων του εξωτερικού, για την οποία υπήρξε συμφωνία στο πλαίσιο της διακομματικής επιτροπής και δρομολογήθηκε η διευθέτηση μίας εκκρεμότητας δεκαετιών, ενώ γίνονται και ουσιαστικά βήματα στην κατεύθυνση ενίσχυσης της αξιοπιστίας του πολιτικού συστήματος με τον περιορισμό της βουλευτικής ασυλίας μόνο κατά την άσκηση των καθηκόντων και με την κατάργηση της αποσβεστικής προθεσμίας.</p>
      <p>Κατοχυρώνεται, παράλληλα, η δυνατότητα και της αντιπολίτευσης να συστήνει Εξεταστικές Επιτροπές, ενώ αναμένεται να ανοίξει ο δρόμος και για νομοθετική πρωτοβουλία πολιτών με 500.000 υπογραφές σε διάφορα ζητήματα πλην εθνικών θεμάτων, ζητημάτων εξωτερικής πολιτικής και δημοσιονομικών.</p>
      <p>Ολα αυτά θεωρούνται σε κάθε περίπτωση σημαντικά, αλλά είναι σαφές ότι δεν αρκούν για να χαρακτηριστεί τολμηρή η παρούσα αναθεώρηση. Η έκτασή της δεν είναι εκείνη που επιδίωξε η Ν.Δ. με τις προτάσεις της στην προηγούμενη Βουλή, που ήταν η προτείνουσα και στην οποία διέθετε πλειοψηφία ο ΣΥΡΙΖΑ. Λόγω ιδεοληψιών του τότε κυβερνώντος κόμματος δεν κρίθηκαν αναθεωρητέες μείζονος σημασίας διατάξεις για την προστασία του περιβάλλοντος, για τη συνταγματοποίηση δημοσιονομικών κανόνων και κυρίως για τη δυνατότητα ίδρυσης μη κρατικών πανεπιστημίων.</p>
      <p>Η μη αναθεώρηση, λόγω της ιδεοληψίας του ΣΥΡΙΖΑ, του εμβληματικού άρθρου 16 θεωρείται από τη Ν.Δ. ως η μεγάλη χαμένη ευκαιρία «για να εξαλειφθούν διατάξεις που κρατούν αιχμάλωτη τη δύναμη της Παιδείας». «Εμπόδισε τη δυνατότητα να μετεξελιχθεί η Ελλάδα σε Διεθνές Εκπαιδευτικό Κέντρο, που θα οδηγούσε στον επαναπατρισμό χιλιάδων επιστημόνων και θα μας επέτρεπε να εισάγουμε, αντί να εξάγουμε φοιτητές, συνάλλαγμα και θέσεις εργασίας», υπογραμμίζουν στο κυβερνών κόμμα.</p>
      <p>Σε πολλές από τις προωθούμενες αλλαγές έχει υπάρξει ευρύτερη συναίνεση, γεγονός που οφείλεται σε σημαντικό βαθμό στο ανοιχτό πνεύμα που επέδειξαν η Ν.Δ. και ο πρωθυπουργός, οι οποίοι «δεν λειτούργησαν ούτε στιγμή δογματικά», όπως τόνισε στο ΑΜΠΕ ο πρόεδρος της Επιτροπής Αναθεώρησης, Ευριπίδης Στυλιανίδης, με αφορμή το ζήτημα της λαϊκής νομοθετικής πρωτοβουλίας.</p>
      <p>Στο κυβερνών κόμμα καταλογίζουν πάντως στον ΣΥΡΙΖΑ ότι επιχείρησε τη δημιουργία εντυπώσεων για μικροκομματικούς σκοπούς με την κατάθεση του αιτήματος αντισυνταγματικότητας για το άρθρο που αφορά στην εκλογή ΠτΔ.</p>
      <p>Επιμένουν πως η Ν.Δ. στη συζήτηση αυτή κινήθηκε με συναινετική διάθεση, ώστε να υπάρξει κοινή θέση και να πάψει η εκλογή του Προέδρου της Δημοκρατίας να χρησιμοποιείται εκβιαστικά από πολιτικά κόμματα και τονίζουν ότι η πρόταση της Ν.Δ. επιδιώκει ευρύτερες συναινέσεις με αυξημένες πλειοψηφίες 200 και 180 ψήφων και εάν αυτές δεν υπάρξουν εκλογή με απόλυτη ή σχετική πλειοψηφία.</p>
      <p>Μετά και την ολοκλήρωση της συνταγματικής αναθεώρησης, το ενδιαφέρον αναμένεται να στρέφεται ολοένα και περισσότερο στην κατεύθυνση της επιλογής του πρωθυπουργού σε σχέση με το πρόσωπο που θα προταθεί για ΠτΔ. Ο ίδιος ο κ. Μητσοτάκης έχει βάλει χρονοδιάγραμμα ενός μήνα για τη λήψη της απόφασης και ο κυβερνητικός εκπρόσωπος Στ. Πέτσας επανέλαβε ότι «είναι πολύ πρόωρη αυτή η συζήτηση». Παράλληλα, πήρε αποστάσεις από τη σεναριολογία που ήδη αναπτύσσεται με αφορμή και προσωπικές απόψεις γαλάζιων στελεχών, ζητώντας «να μην κάνουμε σενάρια που όντως πλήττουν το θεσμό και προσβάλλουν και τον νυν Πρόεδρο της Δημοκρατίας».</p>
      <p>Σήμερα το βράδυ, ο πρωθυπουργός Κυριάκος Μητσοτάκης θα είναι ο κεντρικός ομιλητής στο συνέδριο Digital Economy Forum που διοργανώνει ο ΣΕΠΕ, ενώ στο κυβερνών κόμμα ξεκινά και η αντίστροφη μέτρηση για το 13ο Συνέδριο, οι εργασίες του οποίου θα ξεκινήσουν την Παρασκευή και θα ολοκληρωθούν την Κυριακή το μεσημέρι με την ομιλία του κ. Μητσοτάκη.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">Facebook 0</a>
        </li>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">Twitter</a>
        </li>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">LinkedIn</a>
        </li>
        <li>
          <a href="https://www.eleftherostypos.gr/politiki/491996-syntagmatiki-anatheorisi-oloklironetai-simera-me-thetikes-parembaseis-apo-ti-nd-kai-atolmia-syriza/#">Περισσότερα</a>
        </li>
      </ul>
    </article>
  </body>
</html>