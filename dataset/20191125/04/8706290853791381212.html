<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/686273/aneipoti-tragodia-sto-kongko-toulachiston-29-nekroi-apo-syntrivi-"/>
    <meta property="og:site_name" content="enikos.gr"/>
    <meta property="article:published_time" content="2019-11-25T04:10:00+00:00"/>
    <meta property="og:title" content="Ανείπωτη τραγωδία στο Κονγκό: Τουλάχιστον 29 νεκροί από συντριβή αεροσκάφους"/>
    <meta property="og:description" content="Τουλάχιστον 29 άνθρωποι έχασαν τη ζωή τους το πρωί της Κυριακής όταν επιβατικό αεροσκάφος συνετρίβη περίπου δύο λεπτά μετά την απογείωσή του πάνω σε σπίτια..."/>
  </head>
  <body>
    <article>
      <h1>Ανείπωτη τραγωδία στο Κονγκό: Τουλάχιστον 29 νεκροί από συντριβή αεροσκάφους</h1>
      <address>
        <time datetime="2019-11-25T04:10:00+00:00">25 Nov 2019, 04:10</time>
      </address>
      <p>Τουλάχιστον 29 άνθρωποι έχασαν τη ζωή τους το πρωί της Κυριακής όταν <a href="http://www.enikos.gr/international/685855/anagkastiki-prosgeiosi-aeroskafous-sto-los-antzeles-evgaze-fotia-">επιβατικό αεροσκάφος</a> συνετρίβη περίπου δύο λεπτά μετά την απογείωσή του πάνω σε σπίτια σε πυκνοκατοικημένη συνοικία στη Γκόμα, στο ανατολικό τμήμα της ΛΔ Κονγκό.</p>
      <p>«Έως αυτό το στάδιο, έχουν ανασυρθεί 29 πτώματα από τα συντρίμμια», γνωστοποίησαν με ανακοίνωση που έδωσαν στη δημοσιότητα οι Αρχές στην επαρχία Βόρειο Κίβου.</p>
      <p>Σύμφωνα με την ανακοίνωση, ανασύρθηκε ζωντανός ένας από τους 19 επιβαίνοντες στο αεροσκάφος και νοσηλεύεται σε νοσοκομείο μαζί με άλλους 16 τραυματίες.</p>
      <p>Είναι η πρώτη φορά που επίσημη πηγή έκανε λόγο περί επιζήσαντα μεταξύ των 19 ανθρώπων — 17 επιβατών και δύο μελών πληρώματος — που είχαν επιβιβαστεί στο μικρό αεροσκάφος Dornier 228 της εταιρείας Busy Bee.</p>
      <p>Προηγούμενος απολογισμός που είχε δοθεί στη δημοσιότητα από το υπουργείο Μεταφορών της κεντρικής κυβέρνησης έκανε λόγο για «26 νεκρούς», πιο συγκεκριμένα για «17 επιβάτες, δύο μέλη πληρώματος και επτά στο έδαφος».</p>
      <p>Το Ντορνιέ συνετρίβη πάνω σε δύο σπίτια στην πυκνοκατοικημένη συνοικία Μπιρερέ/Μαπεντό λίγο μετά τις 09:00, σε μικρή απόσταση από το αεροδρόμιο, κοντά στα σύνορα με τη Ρουάντα.</p>
      <p>Το αεροσκάφος θα εκτελούσε δρομολόγιο με προορισμό την Μπένι μέσω Μπουτεμπό, 350 χιλιόμετρα βόρεια από την Γκόμα — δύο πόλεις που πλήττονται από την επιδημία του Έμπολα και τη βία ένοπλων οργανώσεων.</p>
      <p>«Τα αίτια του δυστυχήματος δεν είναι ακόμη γνωστά. Διενεργείται έρευνα», ανέφερε η επαρχιακή κυβέρνηση χθες βράδυ. Ένας τεχνικός της εταιρείας ανέφερε πως υπήρχε «πρόβλημα στον έναν κινητήρα» που είχε διαπιστωθεί τις προηγούμενες ημέρες.</p>
      <p>Αυτόπτες μάρτυρες είπαν ότι είδαν το αεροσκάφος να βγάζει καπνούς πριν συντριβεί.</p>
      <p>Ανάμεσα στα θύματα του δυστυχήματος στην Γκόμα ήταν η συντονίστρια μιας οργάνωσης υπεράσπισης των δικαιωμάτων των γυναικών, η Μάμπο Ζαουάντι, ανέφεραν ΜΚΟ.</p>
      <p>Η Αποστολή των Ηνωμένων Εθνών στο Κονγκό (MONUSCO) έστειλε πυροσβέστες με δύο οχήματα να συμβάλλουν στην προσπάθεια κατάσβεσης της πυρκαγιάς που ξέσπασε μετά τη συντριβή. Κάτοικοι της συνοικίας έριχναν νερό στο αεροσκάφος με οικιακά σκεύη αμέσως μετά το δυστύχημα.</p>
      <p>Η Busy Bee εξυπηρετεί την Γκόμα, την Μπένι και την Μπουτεμπό τα τελευταία χρόνια, εκτελώντας πτήσεις τσάρτερ και τακτικά δρομολόγια, με έναν στόλο τριών δικινητήριων Ντορνιέ, σύμφωνα με τον ιστότοπό της.</p>
      <p>Ο κίνδυνος αεροπορικών δυστυχημάτων θεωρείται πάντα υψηλός στη ΛΔ Κονγκό, τη μεγαλύτερη σε έκταση χώρα της υποσαχάριας Αφρικής (2,3 εκατ. τετραγωνικά χιλιόμετρα). Σε όλες τις αεροπορικές εταιρείες της χώρας, συμπεριλαμβανομένης της Busy Bee, απαγορεύεται να εκτελούν δρομολόγια προς την Ευρωπαϊκή Ένωση.</p>
      <p>Τη 10η Οκτωβρίου, μεταγωγικό Antonov An-72 της Πολεμικής Αεροπορίας που απογειώθηκε από το ίδιο αεροδρόμιο και μετέφερε προσωπικό που εργαζόταν για τον πρόεδρο Φέλιξ Τσισεκέντι, ανάμεσά τους τον οδηγό του, συνετρίβη στη ζούγκλα, με αποτέλεσμα να σκοτωθούν και οι οκτώ επιβαίνοντες.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/685855/anagkastiki-prosgeiosi-aeroskafous-sto-los-antzeles-evgaze-fotia-%0A%20%20%20%20%0A"/>
        <a href="http://www.enikos.gr/international/685853/keravnos-chtypise-dipla-se-aeroskafos-pou-molis-eiche-prosgeiothe%0A%20%20%20%20%0A"/>
        <a href="http://www.enikos.gr/international/685545/par-oligon-aeroporiko-atychima-me-drone%0A%20%20%20%20%0A"/>
        <a href="http://www.enikos.gr/international/684014/tromos-gia-196-epivates-aeroskafos-tylichthike-stis-floges-molis-%0A%20%20%20%20%0A"/>
        <a href="http://www.enikos.gr/international/683839/efialtiki-prosgeiosi-sto-sikago-aeroskafos-vgike-ektos-diadromou-%0A%20%20%20%20%0A"/>
        <a href="http://www.enikos.gr/international/681275/mikro-aeroskafos-synetrivi-se-sygkrotima-diamerismaton-stin-atlan%0A%20%20%20%20%0A"/>
        <a href="http://www.enikos.gr/international/681106/mikro-aeroskafos-synetrivi-se-spiti-sto-niou-tzersei-tora%0A%20%20%20%20%0A"/>
        <a href="http://www.enikos.gr/international/681044/photo-apo-ti-syntrivi-aeroskafous-sta-katechomena%0A%20%20%20%20%0A"/>
        <a href="http://www.enikos.gr/international/681041/syntrivi-aeroskafous-sta-katechomena-dyo-nekroi-tora%0A%20%20%20%20%0A"/>
      </related>
    </article>
  </body>
</html>