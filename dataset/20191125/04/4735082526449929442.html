<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129679-Hongkong-w-wyborach-lokalnych-zaglosowal-przeciw-Pekinowi.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T04:01:15+00:00"/>
    <meta property="og:title" content="Hongkong w wyborach lokalnych zagłosował przeciw Pekinowi"/>
    <meta property="og:description" content="Obóz demokratyczny w Hongkongu odniesie prawdopodobnie miażdżące zwycięstwo w niedzielnych wyborach lokalnych w mieście, wysyłając wspieranym przez Pekin władzom Hongkongu jasny komunikat o poparciu mieszkańców dla żądań uczestników prodemokratycznych protestów, które trwają w Hongkongu od czerwca - informuje AFP."/>
  </head>
  <body>
    <article>
      <h1>Hongkong w wyborach lokalnych zagłosował przeciw Pekinowi</h1>
      <address><time datetime="2019-11-25T04:01:15+00:00">25 Nov 2019, 04:01</time> by <a rel="author">arb</a></address>
      <p>
        <b>Obóz demokratyczny w Hongkongu odniesie prawdopodobnie miażdżące zwycięstwo w niedzielnych wyborach lokalnych w mieście, wysyłając wspieranym przez Pekin władzom Hongkongu jasny komunikat o poparciu mieszkańców dla żądań uczestników prodemokratycznych protestów, które trwają w Hongkongu od czerwca - informuje AFP.</b>
      </p>
      <p>Częściowe wyniki wyborów wskazują, że kandydaci domagający się poszerzenia demokracji w <a href="https://www.rp.pl/article/20191120/EKO/311209878">Hongkongu </a>zdobędą większość w 18 radach dzielnic, zazwyczaj zdominowanych przez przedstawicieli establishmentu - podaje AFP.</p>
      <p>Wynik wyborów będzie poważnym ciosem dla Pekinu. Nie spełniły się też nadzieje szefowej administracji Hongkongu, Carrie Lam, która liczyła, że coraz gwałtowniejsze protesty zachęcą milczącą większość do poparcia władz Hongkongu.</p>
      <p>Tymczasem pragnący zmian politycy twierdzą, że wyniki wyborów są dowodem iż obywatele Hongkongu chcą mieć większy wpływ na rządy w mieście.</p>
      <p>Uczestnicy trwających w Hongkongu od miesięcy demonstracji sformułowali pięć żądań, których spełnienia domagają się od władz Hongkongu. Chcą m.in. bezpośrednich wyborów władz miasta i wszczęcia postępowań przeciwko policjantom w związku z brutalnym tłumieniem przez nich protestów. Carrie Lam odrzuca te postulaty nazywając je "myśleniem życzeniowym".</p>
      <p>Protesty w Hongkongu rozpoczęły się w związku z projektem zmian w prawie o ekstradycji, które umożliwiłyby sądzenie mieszkańców miasta przed sądami w Chinach, podporządkowanymi Komunistycznej Partii Chin. Pod presją coraz gwałtowniejszych demonstracji władze Hongkongu ostatecznie wycofały się z ustawy, ale nie uspokoiło to sytuacji w mieście.</p>
      <p>Rady dzielnic, które wybierano w niedzielę, zajmują się polityką lokalną - m.in. kwestiami komunikacji miejskiej czy wywozu śmieci. Zazwyczaj wybory do nich nie budzą emocji, ale tym razem nabrały one politycznego znaczenia jako głos "za" lub "przeciw" protestom.</p>
      <p>Chińskie media państwowe apelowały do mieszkańców Hongkongu, by głosowali przeciwko przemocy. W poniedziałek bagatelizują one wyniki wyborów w mieście.</p>
      <p>"China Daily" pisze, że wysoka frekwencja wyborcza wskazuje na to, iż "niezależnie od tego jak brutalni są protestujący, zwykli mieszkańcy niepokoją się o swój własny dobrobyt". Frekwencja w wyborach wyniosła 71 proc.</p>
      <p>Wstępne wyniki wyborów wskazują, że działacze prodemokratyczni obsadzili 333 z 452 mandatów w radach dzielnic. Działacze prochińscy obsadzili zaledwie 52 mandaty.</p>
    </article>
  </body>
</html>