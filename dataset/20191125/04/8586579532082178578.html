<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/ogretmenlerimiz-hak-ettigi-degeri-goremiyor-257777h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T04:00:00+00:00"/>
    <meta property="og:title" content="'Öğretmenlerimiz hak ettiği değeri göremiyor'"/>
    <meta property="og:description" content="CHP'li Kaya, &quot;Bugün eğitim fakültesini bitirmiş 700 bin öğretmenimiz atanmayı bekliyor. Her yıl 40 bin öğretmen daha atanamayanlar ordusuna katılıyor&quot; dedi"/>
  </head>
  <body>
    <article>
      <h1>'Öğretmenlerimiz hak ettiği değeri göremiyor'</h1>
      <address><time datetime="2019-11-25T04:00:00+00:00">25 Nov 2019, 04:00</time> by <a rel="author">Yeni Çağ Gazetesi</a></address>
      <p>
        <b>CHP'li Kaya, "Bugün eğitim fakültesini bitirmiş 700 bin öğretmenimiz atanmayı bekliyor. Her yıl 40 bin öğretmen daha atanamayanlar ordusuna katılıyor" dedi</b>
      </p>
      <p>CHP Genel Başkan Yardımcısı Yıldırım Kaya, yaptığı açıklamada öğretmenlerin sorularına değinirken iktidarı eleştirdi.<br/><br/>Öğretmenlerin kuru vaat beklemediğini kaydeden Kaya, "Öğretmen aç, yoksul, şiddet görüyor, atanamıyor, 3600 ek göstergesi hâlâ verilmedi, meslek kanunu çıkarılmadı, cumhuriyetin temel direği öğretmenler zor durumda. Mustafa Kemal Atatürk'ün yolundan giden öğretmenlerimiz hak ettiği değeri göremiyor" dedi.</p>
      <p>Öğretmenlerin en büyük eserinin insan olduğunu belirten Kaya, şunları kaydetti:</p>
      <p>"Bu eşsiz eseri yetiştirmek dünyanın en zor işlerinden biridir. Sabır gerek, sevgi gerek, yılların fedakarlığı gerek. O yüzden her insan bir emektir. Bu emekteki en büyük pay öğretmenlerimizindir. Biz öğretmenlerimize Öğretmen Meslek Kanunu'nu çıkartacağımıza, 3600 ek göstergeyi vereceğimize, söz verdik. Sözümüzü tuttuk, Öğretmen Meslek Kanunu ve 3600 ek göstergenin verilmesi için tekliflerimizi TBMM'ye sunduk. AKP ve küçük ortağı MHP, seçim döneminde söz vermesine rağmen sözlerinde durmadılar. Bizim getirdiğimiz tekliflerin komisyonlara getirilmesine dahi izin vermediler. Öğretmenler kuru vaat değil 60 bin atama bekliyor."  <br/><br/>"Öğretmenler kendi sorunlarına sahip çıkmalı" diyen Kaya, "Biz öğretmenlerimize sahip çıkıyoruz, öğretmenlerimiz de kendi sorunlarına sahip çıkmasını istiyoruz. Milli Eğitim Bakanlığı'nda bir milyona yakın eğitim emekçisi çalışıyor, 700 bin atanmayan öğretmenimiz var.  Size seçim dönemlerinde söz verip sözünü tutmayanlara, siz de kırmızı kart gösterin, sandıkta hesap sorun" ifadelerini kullandı. AKP iktidara geldiğinde 68 bin atanmayan öğretmen olduğunu bugün ise Eğitim Fakültesini bitirmiş 700 bin öğretmenin atanmayı beklediğini ifade eden Kaya, şunları söyledi:</p>
      <p>"Her yıl 40 bin öğretmen daha atanamayan öğretmen ordusuna katılıyor. Erdoğan, 'Her üniversiteyi bitirene devlet iş vermek zorunda değil' diyor. 700 bin öğretmen atanmayı beklerken, her yıl 40 bin yeni mezun öğretmenin daha işsizlik ordusuna katılmasına göz yummak bu ülkeye ihanet değil midir? 'Engelli öğretmenlerimizin önüne bir engel de siz koymayın, engelli öğretmenlerin atamalarını yapın' demekten dilimizde tüy bitti. Ancak AKP engelli öğretmenlerimizin çığlığına hep kulak tıkadı. Bugün yaklaşık 1250 engelli öğretmen atama bekliyor. Türkiye Cumhuriyeti engelli öğretmenlerimizin kazanılmış haklarını gasp edecek, görmezden gelecek aciz bir ülke değildir. AKP'nin kazanılmış bir hakkı yok sayma inadını anlamak mümkün değildir."<br/><br/>2020 Milli Eğitim Bakanlığı bütçesi 125 milyar 396 milyon olması öngörüldüğünü anlatan Kaya, " MEB bütçesinin yüzde 73'ü personel giderlerine, yüzde 11'i sosyal güvenlik prim giderlerine ayrılmış. AKP, 2002 yılında iktidara geldiğinde MEB bütçesinden eğitim yatırımlarına ayrılan pay yüzde 17,18 idi. Bu oran 2019 yılında yüzde 4,88'e düştü. 2020 yılı bütçesinde ise eğitime yapılan yatırım oranı biraz daha düşerek dibe vurdu; yüzde 4,65 oldu. Bu oran bugüne kadar gerçekleşen en düşük oran oldu. 2020 bütçesinde; öğretmen açığını kapatacak, öğretmenlerimizin ücretlerini iyileştirecek bir artış olmadı" diye konuştu. </p>
    </article>
  </body>
</html>