<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780087/%D9%88%D8%A7%D9%82%D8%B9%DB%8C-%D8%B4%D8%AF%D9%86-%D8%AA%D8%B9%D8%B1%D9%81%D9%87-%D9%87%D8%A7%DB%8C-%D9%BE%D8%B2%D8%B4%DA%A9%DB%8C-%D8%A7%D9%85%DA%A9%D8%A7%D9%86-%D9%BE%D8%B0%DB%8C%D8%B1-%D9%86%DB%8C%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:27:39+00:00"/>
    <meta property="og:title" content="عضو شورای عالی نظام پزشکی: واقعی شدن تعرفه های پزشکی امکان پذیر نیست"/>
    <meta property="og:description" content="عضو شورای عالی نظام پزشکی با بیان اینکه تعرفه های پزشکی به شدت با میزان واقعی خود فاصله دارد، گفت: واقعی شدن تعرفه های پزشکی با توجه به شرایط اجتماعی جامعه خیلی امکان پذیر نیست."/>
  </head>
  <body>
    <article>
      <h1>عضو شورای عالی نظام پزشکی: واقعی شدن تعرفه های پزشکی امکان پذیر نیست</h1>
      <address><time datetime="2019-11-25T04:27:39+00:00">25 Nov 2019, 04:27</time> by <a rel="author" href="https://www.mehrnews.com/archive?jr=36" target="_blank">حبیب احسنی پور</a></address>
      <p>به گزارش <a href="https://www.mehrnews.com/">خبرگزاری مهر</a>، حسین قشلاقی، با اشاره به واقعیت های موجود جامعه از جمله تورم، اظهار کرد: تعرفه های پزشکی با میزان واقعی خود به شدت فاصله دارد و این مهم را می توان با دلایل و مستندات کافی به سیاستگذاران عرصه سلامت نشان داد.</p>
      <p>وی افزود: سازمان نظام پزشکی روی این مبحث علمی کار کارشناسی انجام داده است و هزینه تمام شده و قیمت واقعی خدمات از سوی این سازمان اعلام خواهد شد اما اجرایی شدن آن جای سوال دارد زیرا هر ساله به بهانه های مختلف دولتمردان بسترهای لازم را برای افزایش تعرفه های پزشکی فراهم نمی کنند.</p>
      <p>قشلاقی ادامه داد: در طی چند سال گذشته با چالش های متفاوتی از جمله افزایش قیمت ارز،تورم و جابه جایی وزیر بهداشت مواجه بودیم و سازمان نظام پزشکی نیز در فضای کنترل قیمت نتوانست آن چنان که انتظار می رود از حقوق اعضای خود دفاع نماید.</p>
      <p>عضو شورای عالی نظام پزشکی با بیان اینکه تعرفه های پزشکی در مقایسه با حقوق کارمندان از افزایش چشمگیری برخوردار نبوده است، تصریح کرد: امسال هم در فصل تعریف و تدوین تعرفه با گرانی بنزین مواجه شدیم و اصرار نظام پزشکی برای واقعی شدن تعرفه های پزشکی با توجه به شرایط اجتماعی جامعه خیلی امکان پذیر نیست اما سازمان نظام پزشکی در راستای اجرای وظایف خود باید از حقوق اعضای خود دفاع کند، هر چند که هر سال به بهانه های مختلف بسترهای لازم برای افزایش تعرفه پزشکی فراهم نمی شود.</p>
      <p>قشلاقی تاکید کرد: به رغم این که قیمت واقعی خدمات به مراکز درمانی و جامعه پزشکی ابلاغ نمی شود ؛مردم باید بدانند که ویزیت پزشکی که به آن مراجعه می کنند، چقدر است اما در عمل اجرایی نمی شود.</p>
      <p>وی ادامه داد:  در چند سال اخیر شاهد هجمه های فراوان و ناعادلانه ای علیه پزشکان بودیم و مردم باید بدانند که به دلیل مشکلات اقتصادی و معیشتی ، پزشکان از آنها مبلغ واقعی تعرفه خدمات را دریافت نکرده و از جیب خود سوبسید پرداخت می کنند.</p>
      <p>به گفته عضو شورای عالی نظام پزشکی، عدم اعمال تعرفه واقعی و حق واقعی درمانگر مطابق عرف و قانون ،تبعات قابل توجهی دارد از جمله این که شاهد افزایش دریافت های نامتعارف خواهیم بود که اثرات روحی و اجتماعی نامناسبی در جامعه ایجاد می کند.</p>
      <p>قشلاقی با بیان اینکه تعرفه فقط در ویزیت خلاصه نمی شود، خاطرنشان کرد: کلینیک ها و پاراکلینیک ها که با تجهیزات کار کرده و نیازمند دستگاههای تشخیصی هستند ، باید به موقع تعمیر و سرویس شوند و اگر قیمت خدماتی که به بیماران ارائه می دهند ، واقعی نباشد با گذشت زمان نمی توانند دستگاههای خود را به روز و تجهیز کنند و طبیعی است که کیفیت خدمات نیز کاهش خواهد یافت.</p>
      <p>وی یاد آور شد: با سلب اختیار تعرفه گذاری از سازمان نظام پزشکی باید قوانینی اعمال می شد تا ساختار و ترکیب امروزی شورای عالی بیمه سلامت نیز تغییر کند و عادلانه نیست که خریدار خدمت برای خود نرخ تعیین کند بلکه باید تعامل منطقی بین فروشنده و خریدار خدمت وجود داشته باشد.</p>
    </article>
  </body>
</html>