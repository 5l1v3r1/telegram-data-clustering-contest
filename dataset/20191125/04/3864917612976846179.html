<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824541-likari-rozpovili-pro-stan-kulebi-ta-odnogo-iz-jogo-siniv-pisla-avarii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T04:21:00+00:00"/>
    <meta property="og:title" content="Лікарі розповіли про стан Кулеби та одного із його синів після аварії"/>
    <meta property="og:description" content="Уповноважений президента України з прав дитини Микола Кулеба, який 24 листопада разом із дітьми потрапив у ДТП, наразі у стані середньої тяжкості у лікарні Феофанія."/>
  </head>
  <body>
    <article>
      <h1>Лікарі розповіли про стан Кулеби та одного із його синів після аварії</h1>
      <h2>Уповноважений президента України з прав дитини Микола Кулеба, який 24 листопада разом із дітьми потрапив у ДТП, наразі у стані середньої тяжкості у лікарні Феофанія.</h2>
      <address>
        <time datetime="2019-11-25T04:21:00+00:00">25 Nov 2019, 04:21</time>
      </address>
      <p>Як повідомляє <a href="https://tsn.ua/amp/ukrayina/zagrozi-zhittyu-kulebi-nemaye-yogo-sin-u-vazhkomu-stani-i-bez-svidomosti-likari-1448463.html">ТСН</a>, він в повній свідомості, загрози його життю немає, однак його старший син — у важкому стані.</p>
      <p>"У Кулеби медики діагностували струс мозку та численні забої й травми. Зокрема, у нього закриті черепно-мозкова травма, травма грудної клітини й травма живота. Окрім того, у нього численні перелами ребер з обох боків, забій легень та пневмоторакс (скупчення повітря, яке призводить до часткового або повного колапсу легень - ред). Втім, медикам все ж вдалося стабілізувати його стан і наразі його життю нічого не загрожує", - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824461-kuleba-podakuvav-za-pidtrimku-najkrasou-dopomogou-bude-vasa-molitva.html">Кулеба подякував за підтримку: "Найкращою допомогою буде ваша молитва"</a>
      </blockquote>
      <p>А от старший син уповноваженого президента Тимофій перебуває у важкому стані. Наразі він в інтенсивному неврологічному відділенні.</p>
      <p>"За словами медиків, юнак непритомний. У нього закрита черепно-мозкова травма. Чи є загроза життю – не повідомляють. Про стан молодшого сина Єлісея поки невідомо. За непідтвердженою інформацією, ним опікуються лікарі в "Охматдиті"", - передає ТСН.</p>
      <p>Що стосується водія вантажного мікроавтобуса, він наразі перебуває у Києво-Святошинській лікарні. Його життю також нічого не загрожує. </p>
      <p>Як повідомлялося, уповноважений Президента з прав дитини Микола Кулеба разом з двома синами 24 листопада потрапив в <b><a href="https://www.ukrinform.ua/tag-dtp">аварію</a></b>. За інформацією ЗМІ, дитячого омбудсмена та одного із його синів доправили в реанімацію у тяжкому стані.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824446-policia-vidkrila-kriminalnu-spravu-cerez-dtp-za-ucastu-avto-kulebi.html">Поліція відкрила кримінальну справу через ДТП за участю авто Кулеби</a>
      </blockquote>
      <p>Поліція відкрила за фактом аварії кримінальне провадження за ст. 286 (Порушення правил безпеки дорожнього руху).</p>
    </article>
  </body>
</html>