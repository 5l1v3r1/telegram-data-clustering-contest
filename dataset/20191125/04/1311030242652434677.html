<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/international/article/1626135/%E0%A6%AC%E0%A6%B0%E0%A6%AB%E0%A7%87%E0%A6%B0-%E0%A6%AD%E0%A6%BE%E0%A6%B8%E0%A7%8D%E0%A6%95%E0%A6%B0%E0%A7%8D%E0%A6%AF-%E0%A6%8F%E0%A6%B8%E0%A7%87-%E0%A6%AA%E0%A7%9C%E0%A6%B2-%E0%A6%B6%E0%A6%BF%E0%A6%B6%E0%A7%81%E0%A6%B0-%E0%A6%93%E0%A6%AA%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T04:49:00+00:00"/>
    <meta property="og:title" content="বরফের ভাস্কর্য এসে পড়ল শিশুর ওপর"/>
    <meta property="og:description" content="বড়দিনের বাজারে এসে বরফের ভাস্কর্যের নিচে চাপা পড়ে এক শিশুর মৃত্যুর ঘটনায় শোকের ছায়া নেমে এসেছে ইউরোপের ছোট্ট দেশ লুক্সেমবার্গে। বার্তা সংস্থা এএফপির প্রতিবেদনে জানানো হয়, গতকাল রোববার বড়দিন উপলক্ষে আয়োজিত ‘ক্রিসমাস বাজারে’ এসে বরফের ভাস্কর্যের নিচে চাপা পড়ে একটি শিশু। পরে হাসপাতালে নেওয়ার পথে তার মৃত্যু হয়।"/>
  </head>
  <body>
    <article>
      <h1>বরফের ভাস্কর্য এসে পড়ল শিশুর ওপর</h1>
      <address><time datetime="2019-11-25T04:49:00+00:00">25 Nov 2019, 04:49</time> by <a rel="author">অনলাইন ডেস্ক</a></address>
      <p>বড়দিনের বাজারে এসে বরফের ভাস্কর্যের নিচে চাপা পড়ে এক শিশুর মৃত্যুর ঘটনায় শোকের ছায়া নেমে এসেছে ইউরোপের ছোট্ট দেশ লুক্সেমবার্গে। বার্তা সংস্থা এএফপির প্রতিবেদনে জানানো হয়, গতকাল রোববার বড়দিন উপলক্ষে আয়োজিত ‘ক্রিসমাস বাজারে’ এসে বরফের ভাস্কর্যের নিচে চাপা পড়ে একটি শিশু। পরে হাসপাতালে নেওয়ার পথে তার মৃত্যু হয়।</p>
      <p>শীতপ্রধান দেশগুলোতে খুবই জনপ্রিয় হলো বরফ দিয়ে ভাস্কর্য তৈরি। খ্রিষ্টান ধর্মাবলম্বীদের প্রধান ধর্মীয় উৎসব বড়দিনের আগে আগে ইউরোপের বিভিন্ন দেশেই এই নিয়ে উৎসবের আয়োজন হয়। এসব আয়োজনে সব সময় উৎসাহী থাকে শিশুরা। লুক্সেমবার্গের রাজধানী লুক্সেমবার্গ সিটিতেও বড়দিন উপলক্ষে বাজার বসেছে। এসব বাজারে এ ধরনের ভাস্কর্য তৈরি করা হয়েছে। তবে শিশুটির ওপর কেন এই ভাস্কর্য ভেঙে পড়েছিল তা এখনো জানা যায়নি।</p>
      <p>পুলিশ বলছে, প্রাথমিক তদন্তে দেখা গেছে, গতকাল স্থানীয় সময় রাত ৮টার দিকে ভাস্কর্যটি হঠাৎ ভেঙে শিশুটির গায়ের ওপর পড়ে। শিশুটি মারাত্মক আহত হয়। হাসপাতালে নেওয়ার পথে অ্যাম্বুলেন্সেই তার মৃত্যু হয়।</p>
      <p>এ বিষয়ে একটি তদন্ত কমিটি গঠন করা হয়েছে।</p>
    </article>
  </body>
</html>