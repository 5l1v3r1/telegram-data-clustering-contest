<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/premiert-boyko-borisov-se-sreshcha-dnes-s-prezidenta-na-sashch-donald-trmp"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T04:06:37+00:00"/>
    <meta property="og:title" content="Премиерът Бойко Борисов се среща днес с президента на САЩ Доналд Тръмп"/>
    <meta property="og:description" content="Министър-председателят Бойко Борисов се среща днес с президента на САЩ Доналд Тръмп в Белия дом. Двамата ще обсъдят двустранните отношения в сферата н..."/>
  </head>
  <body>
    <article>
      <h1>Премиерът Бойко Борисов се среща днес с президента на САЩ Доналд Тръмп</h1>
      <address><time datetime="2019-11-25T04:06:37+00:00">25 Nov 2019, 04:06</time> by <a rel="author">Александър Марков</a></address>
      <p>
        <b>Министър-председателят Бойко Борисов се среща днес с президента на САЩ Доналд Тръмп в Белия дом. Двамата ще обсъдят двустранните отношения в сферата на сигурността, енергетиката и търговията. Това е първото посещение на премиера по покана на президента Тръмп.</b>
      </p>
      <figure>
        <video src="https://nws2.bnt.bg/p/p/s/psn251119-6-borisov-x264-726480.mp4"/>
      </figure>
      <p>В Белия дом българският премиер Бойко Борисов и президентът на САЩ Доналд Тръмп ще обсъдят стратегическото партньорство между двете страни, начините за засилване на общите интереси в областта на сигурността и стабилността в Черноморския регион, както и енергийната диверсификация на България.</p>
      <p>Сделката за новите изтребители Ф-16, доставки на американски втечнен газ и ползите от реализирането на проектите за газовия хъб Балкан, Балкански поток и интерконекора с Гърция се очаква да бъдат сред другите теми, по които да говорят Бойко Борисов и Доналд Тръмп. Бойко Борисов ще бъде посрещнат от президента Тръмп, ще последва двустранна среща на четири очи и разширено заседание на двете делегации.</p>
      <p>Това е първото посещение на премиера по покана на президента Тръмп. През 2012 г. Борисов се срещна в Овалния кабинет с 44-тия американски президент Барак Обама. В рамките на посещението Бойко Борисов ще поднесе венец на Мемориала на незнайния воин в Националния гробищен парк "Арлингтън", след което ще се срещне с вицепрезидента на Националния демократичен институт Шари Браян и Международния републикански институт Даниел Туининг.</p>
      <p>В делегацията, водена от Бойко Борисов, са вицепремиерите Томислав Дончев и Красимир Каракачанов, финансовият министър Владислав Горанов и министърът на икономиката Емил Караниколов.</p>
      <p>САЩ са стратегически партньор на България не само в сферата на сигурността, но и в енергетиката и търговията. Двустранната търговия през 2018 г. достигна близо 1 млрд. щатски долара и отбеляза 36% увеличение, като само за първите четири месеца на тази година достигна 412 млн. щатски долара.</p>
      <related>
        <a href="http://news.bnt.bg/bg/a/premiert-boyko-borisov-pristigna-v-sashch"/>
      </related>
      <related>
        <h4>Свързани публикации</h4>
        <a href="http://news.bnt.bg/bg/a/premiert-boyko-borisov-pristigna-v-sashch"/>
        <a href="http://news.bnt.bg/bg/a/boyko-borisov-zaminava-za-ofitsialnata-sreshcha-s-donald-trmp-v-sashch"/>
        <a href="http://news.bnt.bg/bg/a/podrobnosti-za-predstoyashchata-sreshcha-mezhdu-borisov-i-trmp"/>
        <a href="http://news.bnt.bg/bg/a/komentari-ot-sveta-v-navecherieto-na-sreshchata-mezhdu-borisov-i-trmp"/>
        <a href="http://news.bnt.bg/bg/a/borisov-pozdravyavam-gabriel-za-izbiraneto-i-za-prvi-vitsepretsident-na-enp"/>
      </related>
    </article>
  </body>
</html>