<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/tak-faham-datang-ke-jakim/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T04:33:10+00:00"/>
    <meta property="og:title" content="Tak faham datang ke Jakim"/>
    <meta property="og:description" content="BANGI, 28 Rabiulawal 1441H, Isnin – Mana-mana pihak yang tidak memahami atau kurang jelas mengenai fungsi dan tugas Jabatan Kemajuan Islam Malaysia (Jakim), mereka dialu-alukan untuk hadir berbincang, kata Datuk Mohamad Nordin Ibrahim. Beliau yang juga Ketua Pengarah Jakim berkata demikian, merujuk kepada kenyataan Ahli Akademik Universiti Kebangsaan Malaysia (UKM), Dr Sharifah Munirah Alatas apabila …"/>
  </head>
  <body>
    <article>
      <h1>Tak faham datang ke Jakim</h1>
      <h2>Ahli Akademik persoal tugas Jakim konon tak ikut ajaran Islam sebenar</h2>
      <address><time datetime="2019-11-25T04:33:10+00:00">25 Nov 2019, 04:33</time> by <a rel="author">nurul atikah</a></address>
      <figure>
        <img src="https://www.ismaweb.net/wp-content/uploads/2019/11/ccec-780x470.jpg"/>
      </figure>
      <p><b>BANGI, 28 Rabiulawal 1441H, Isnin</b> – Mana-mana pihak yang tidak memahami atau kurang jelas mengenai fungsi dan tugas Jabatan Kemajuan Islam Malaysia (Jakim), mereka dialu-alukan untuk hadir berbincang, kata Datuk Mohamad Nordin Ibrahim.</p>
      <p>Beliau yang juga Ketua Pengarah Jakim berkata demikian, merujuk kepada kenyataan Ahli Akademik Universiti Kebangsaan Malaysia (UKM), Dr Sharifah Munirah Alatas apabila mendakwa Jakim tidak mengikut ajaran Islam sebenar dan membenarkan amalan bebas beragama.</p>
      <p>Sharifah mempersoalkan sejauh mana Jakim menyumbang ke arah menggalakkan kemajuan Islam di negara ini.</p>
      <p>“Jakim tidak mengikuti ajaran Islam sebenar kerana mereka tidak membenarkan amalan agama berbeza seperti dilakukan nabi.</p>
      <p>“Bagi saya, Jakim merosakkan masyarakat kita kerana layanan ke atas agama dan mazhab minoriti dalam Islam,” dakwanya.</p>
      <p>Mengulas perkara itu, Datuk Mohamad Nordin berkata, sesetengah pihak kurang jelas antara fungsi Jakim dan Jabatan Agama Islam Negeri, pengurusan agama Islam di persekutuan dan di negeri serta latar belakang kewujudan agensi pentadbiran berkenaan.</p>
      <p>Justeru, beliau mengalu-alukan Sharifah serta mana-mana pihak berkunjung ke Jakim untuk memberi pandangan mengenai mana-mana fungsi dan tugas Jakim.</p>
      <p>“Mungkin dengan pertemuan itu nanti ia dapat memberi kefahaman yang jelas mengenai persepsi terhadap agensi agama dan mengurangkan polemik berkaitan,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>