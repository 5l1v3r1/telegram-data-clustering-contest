<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743450"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T04:27:00+00:00"/>
    <meta property="og:title" content="'โอ๊ค'ยิ้มออก!ศาลยกฟ้องคดีฟอกเงิน ขอบคุณทุกกำลังใจ"/>
    <meta property="og:description" content="ศาลอาญาคดีทุจริตและประพฤติมิชอบกลาง สั่งยกฟ้อง 'โอ๊ค' คดีร่วมกันฟอกเงิน เจ้าตัวยิ้มออกบอกขอบคุณทุกกำลังใจ"/>
  </head>
  <body>
    <article>
      <h1>'โอ๊ค'ยิ้มออก!ศาลยกฟ้องคดีฟอกเงิน ขอบคุณทุกกำลังใจ</h1>
      <address>
        <time datetime="2019-11-25T04:27:00+00:00">25 Nov 2019, 04:27</time>
      </address>
      <slideshow>
        <figure>
          <img src="https://www.dailynews.co.th/admin/upload/20191125/news_WyyHXqDShA114141_533.jpg?v=20191125134"/>
        </figure>
        <figure>
          <img src="https://www.dailynews.co.th/admin/upload/20191125/news_WDBMyVaRqd115025_533.jpg?v=20191125134"/>
        </figure>
      </slideshow>
      <p>
        <b>ศาลอาญาคดีทุจริตและประพฤติมิชอบกลาง สั่งยกฟ้อง "โอ๊ค" คดีร่วมกันฟอกเงิน เจ้าตัวยิ้มออกบอกขอบคุณทุกกำลังใจ</b>
      </p>
      <p>เมื่อวันที่ 25 พ.ย. นายพานทองแท้ หรือโอ๊ค ชินวัตร อายุ 40 ปี บุตรชายคนโตของ นายทักษิณ ชินวัตร อดีตนายกรัฐมนตรี เดินทางมาถึงศาลอาญาคดีทุจริตและประพฤติมิชอบกลาง ถ.นครไชยศรี แล้ว เพื่อฟังคำพิพากษา ตามกำหนดนัดอ่านคำพิพากษาในคดีฟอกเงินกู้แบงก์กรุงไทย ที่พนักงานอัยการฝ่ายคดีพิเศษ 4 เป็นโจทก์ยื่นฟ้อง นายพานทองแท้ เป็นจำเลย ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 และ 91<br/><br/>จากกรณีที่ นายพานทองแท้  รับโอนเงินเป็นเช็คจำนวน 10 ล้านบาท เข้าบัญชี ซึ่งมีการกล่าวหาว่าเงินนั้นเป็นส่วนหนึ่งของการกระทำจากการทุจริตปล่อยกู้สินเชื่อระหว่างธนาคารกรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย และอดีตคณะผู้บริหารธนาคารกรุงไทย ตกเป็นจำเลยในคดีของศาลฎีกาแผนกคดีอาญาของผู้ดำรงตำแหน่งทางการเมือง ซึ่งศาลได้มีคำพิพากษาถึงที่สุดแล้วให้จำคุกนายวิชัยและนายรัชฎา บุตรชายคนละ 12 ปีร่วมกับพวก โดยในส่วนของนายวิชัย , นายรัชฎา บุตรชาย และกลุ่มอดีตกรรมการบริษัทเอกชนในเครือกฤษดา รวม 6 คนนั้น ก็ถูกอัยการ ยื่นฟ้องความผิดฟอกเงินการทุจริตปล่อยกู้ดังกล่าวต่อศาลอาญาคดีทุจริตและประพฤติมิชอบ  ด้วย เช่นกัน</p>
      <figure>
        <img src="https://www.dailynews.co.th/admin/upload/20191125/news_WDBMyVaRqd115025_533.jpg?v=20191125134?v=5264"/>
      </figure>
      <p>โดยศาลพิเคราะห์แล้วเห็นว่า พยานหลักฐานโจทก์ ยังไม่มีน้ำหนักให้รับฟังได้ว่านายพานทองแท้  จำเลยได้รู้ที่มาของเงินจำนวน 10 ล้านบาทที่นายวิชัย กฤษดาธานนท์  โอนเข้าบัญชีว่านายวิชัยได้มาจากการกระทำผิดทุจริตการปล่อยกู้แบงค์กรุงไทย ซึ่งขณะที่การรับโอนเงินจำเลยมีอายุเพียง 26 ปีและขณะนั้นมีเงินรายได้จากหุ้นในบริษัทอยู่แล้ว ถึง 4,000 ล้านบาทโดยเมื่อเทียบกับเงิน 10 ล้านบาท แล้วคิดเป็น 0.0025 เปอร์เซ็นต์จากยอดเงินดังกล่าว ขณะที่โจทก์นำสืบได้เพียงว่าขณะที่รับโอนหุ้นในพานทองแท้เป็นบุตรชายของนายทักษิณ ชินวัตรและมีความสนิทสนมกับครอบครัวของนายวิชัยเพียงเท่านั้น<br/><br/>ภายหลังศาลมีคำพิพากษานายพานทองแท้และกล่าวขอบคุณทุกคนที่ให้กำลังใจ   ขณะที่ ผู้สื่อข่าวสอบถามคุณหญิงพจมานว่ารู้สึกโล่งใจกับคดีนี้หรือไม่คุณหญิงพจมาน  ได้แต่พยักหน้าก่อนที่ครอบครัวจะขึ้นรถยนต์แล้วออกไป จากศาล ท่ามกลางกองเชียร์จำนวนหนึ่งที่มาให้กำลังใจ.</p>
      <figure>
        <img src="https://www.dailynews.co.th/admin/upload/20191125/news_xBlIxBnRHc115026_533.jpg?v=20191125134?v=3207"/>
      </figure>
    </article>
  </body>
</html>