<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/johor-rancang-wujudkan-sistem-dalam-talian-pantau-prestasi-exco/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T04:27:54+00:00"/>
    <meta property="og:title" content="Rancang wujud sistem dalam talian pantau prestasi Exco"/>
    <meta property="og:description" content="ISKANDAR PUTERI, 28 Rabiulawal 1441H, Isnin – Kerajaan Negeri Johor merancang untuk mewujudkan sistem dalamm talian bagi memantau prestasi pelaksanaan 183 titik fokus Belanjawan Johor 2020 para Ahli Majlis Mesyuarat Kerajaan Negeri. Menteri Besar, Datuk Dr Sahruddin Jamal berkata, pemantauan gerak kerja itu akan diselaraskan Pejabat Timbalan Setiausaha Kerajaan Johor (Pemantauan Projek dan Kesejahteraan Rakyat). …"/>
  </head>
  <body>
    <article>
      <h1>Rancang wujud sistem dalam talian pantau prestasi Exco</h1>
      <h2>8 Exco capai 85 peratus titik-titik fokus Belanjawan Johor 2019</h2>
      <address><time datetime="2019-11-25T04:27:54+00:00">25 Nov 2019, 04:27</time> by <a rel="author">ainulillia</a></address>
      <figure>
        <img src="https://www.ismaweb.net/wp-content/uploads/2019/11/johor-780x470.jpg"/>
      </figure>
      <p><b>ISKANDAR PUTERI, 28 Rabiulawal 1441H, Isnin</b> – Kerajaan Negeri Johor merancang untuk mewujudkan sistem dalamm talian bagi memantau prestasi pelaksanaan 183 titik fokus Belanjawan Johor 2020 para Ahli Majlis Mesyuarat Kerajaan Negeri.</p>
      <p>Menteri Besar, Datuk Dr Sahruddin Jamal berkata, pemantauan gerak kerja itu akan diselaraskan Pejabat Timbalan Setiausaha Kerajaan Johor (Pemantauan Projek dan Kesejahteraan Rakyat).</p>
      <p>“Pada waktu sama, semua titik fokus yang saya telah bentangkan itu akan menjadi Petunjuk Prestasi Utama (KPI) kepada semua exco (Ahli Majlis Mesyuarat Kerajaan Negeri) dan wajib dimasukkan di dalam KPI jabatan berkaitan.</p>
      <p>“Semua exco akan duduk semeja dengan ketua-ketua jabatan berkaitan bagi membincangkan gerak kerja pelaksanaan titik fokus tersebut,” katanya pada Persidangan Dewan Undangan Negeri (DUN) Johor, di sini hari ini.</p>
      <p>Beliau menjawab soalan Datuk Ir Hasni Mohammad (BN-Benut) yang ingin tahu perkembangan terkini pelaksanaan semua inisiatif yang diumum dalam Belanjawan Johor 2019 dan Hahasrin Hashim (BN-Panti) berhubung kaedah digunakan kerajaan negeri untuk memantau prestasi exco khususnya dalam pelaksanaan Belanjawan Johor dan Pelan Pembangunan Mampan Negeri Johor.</p>
      <p>Dr Sahruddin berkata, sebanyak 207 titik fokus digarap menerusi Belanjawan Johor 2019 dengan 194 titik fokus iaitu 93.71 peratus daripadanya siap dan dalam pelaksanaan setakat 19 November lepas manakala baki 13 titik fokus lagi iaitu 6.28 peratus, kini dalam peringkat awal pelaksanaan.</p>
      <p>Menurutnya, seramai lapan exco mencapai 85 peratus pelaksanaan ke atas titik-titik fokus Belanjawan Johor 2019 manakala titik fokus yang masih dalam perancangan dan giat dijalankan akan terus dipantau agar ia dapat dilaksanakan sebaiknya.</p>
      <p>“Kesimpulannya, kerajaan negeri yang diterajui oleh Pakatan Harapan sentiasa serius dan fokus dalam melakukan perancangan dan pembangunan Johor yang lebih mampan,” katanya. – Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>