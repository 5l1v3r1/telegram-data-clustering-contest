<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-subiectele_zilei-23512487-subiectele-zilei-noaptea-cutitelor-lungi-psd-baronii-pregatesc-debarcarea-vioricai-dancila-lupta-trei-pentru-sefia-partidului-romania-din-afara-transforma-tara-dinauntru.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T04:25:00+00:00"/>
    <meta property="og:title" content="Subiectele zilei: Noaptea cuţitelor lungi în PSD. Baronii pregătesc debarcarea Vioricăi Dăncilă. Luptă în trei pentru şefia partidului; România din afară transformă țara dinăuntru"/>
    <meta property="og:description" content="C.T.P: „Românii au căpătat experiență în meseria de votant. Au rezistat la frig și manipulare și au venit la vot. Îmi pun mari speranțe în evoluția alegătorilor"/>
  </head>
  <body>
    <article>
      <h1>Subiectele zilei: Noaptea cuţitelor lungi în PSD. Baronii pregătesc debarcarea Vioricăi Dăncilă. Luptă în trei pentru şefia partidului; România din afară transformă țara dinăuntru</h1>
      <address><time datetime="2019-11-25T04:25:00+00:00">25 Nov 2019, 04:25</time> by <a rel="author">Gabriela Florea</a></address>
      <p><b>Noaptea cuţitelor lungi în PSD. Baronii pregătesc debarcarea Vioricăi Dăncilă. Luptă în trei pentru şefia partidului.</b> Viorica Dăncilă ar urma să fie executată la fel ca predecesorii săi: Adrian Năstase, Mircea Geoană şi Victor Ponta, pierzători în lupta pentru Cotroceni. Favoriţi pentru şefia PSD: Marcel Ciolacu (preşedintele Camerei Deputaţilor), Lia Olguţa Vasilescu şi Gabriela Firea, primarul Capitalei. „Doamna Dăncilă va pleca destul de repede, marea problemă e cine vine, că PSD-ul e într-o secetă de lideri, cum de altfel sunt cam toate partidele“, a preconizat fostul președinte Traian Băsescu, scrie <a href="https://adevarul.ro/news/politica/surse-urmeaza-traditionala-noapte-cutitelor-lungi-psd-baronii-pregatesc-debarcarea-vioricai-dancila-lupta-trei-sefia-partidului-1_5ddaea375163ec42716048bd/index.html">Adevărul</a>.<br/><br/><b>Tolontan: Victoria clară pune o mare responsabilitate pe umerii dreptei. Vor continua Iohannis și PNL populismul de campanie sau se vor îngriji de buna guvernare? </b>Dar entuziasmul se poate nărui în dezamăgire, dacă cei învestiți cu încredere nu vor fi în stare să se ridice la nivelul a ceea ce au promis. O veche vorbă din politică zice așa: campania e în poezie, guvernarea e în proză. Pe acul ascuțit de seismograf al diasporei și pe rezultatul spontan al votului din țară s-a ridicat o nouă Putere. Speranța e la cer, comentează Cătălin Tolontan pentru <a href="https://www.libertatea.ro/opinii/tolo-victoria-clara-pune-o-mare-responsabilitate-pe-umerii-dreptei-klaus-iohannis-pnl-2812059">Libertatea</a>. <br/><br/><b>C.T.P: „Românii au căpătat experiență în meseria de votant. Au rezistat la frig și manipulare și au venit la vot. Îmi pun mari speranțe în evoluția alegătorilor români”. </b>Ce înseamnă pentru PSD acest rezultat? „Ce a spus doamna Dăncilă: Un triumf, o mare victorie. Este specialitatea partidului comunist - să spoim înfrângerea netă în victorie. Problema d-nei Dăncilă acum este că acest număr de voturi în continuare nu sunt voturile ei. Aceste voturi nu le-a câștigat Viorica Dăncilă de la USR, PMP. Astea sunt voturile primarilor. Acum va fi întrebată: Ce voturi ne-ai adus, Viorico? Tu. Că pe astea știm noi cum le-am făcut”, a spus jurnalistul, potrivit <a href="https://republica.ro/c-t-popescu-zromanii-au-capatat-experienta-in-meseria-de-votant-au-rezistat-la-frig-si-manipulare-si-au">Republica</a>.<br/><br/><b>România din afară transformă țara dinăuntru.</b> Victoria e zdrobitoare. Dar nu e doar a lui. E succesul unui stat ce tocmai renaște. E triumful unei Românii noi, moderne, apusene. Grație României din afară, românii dinăuntru încep să-și facă o țară ca afară. Unii au vrut să-și vadă copiii alungați de comunism, repatriați. Iar ceilalți, să revină ei înșiși la vatră. Împreună, i-au oferit țării, mai degrabă decât președintelui ei, una din cele mai frumoase victorii repurtate vreodată de români, relatează <a href="https://www.dw.com/ro/rom%C3%A2nia-din-afar%C4%83-transform%C4%83-%C8%9Bara-din%C4%83untru/a-51395410">Deutsche Welle</a>.<br/><br/><b>Au pierdut pentru că au fost prea mârlani, prea corupți, prea incapabili.</b> În momentul de față, cei mai mari potențiali dușmani ai României sunt Klaus Iohannis, Ludovic Orban, Dan Barna și Dacian Cioloș. Acum, dușmanii nu mai sunt la PSD decât dacă cei patru și partidele pe care le reprezintă îi lasă să câștige. Douăzeci douăzeci e aici, scrie Cătălin Prisacariu pentru <a href="https://newsweek.ro/opinii/au-pierdut-pentru-ca-au-fost-prea-marlani-prea-corupti-prea-incapabili">Newsweek</a>.<br/><br/><b>Cea mai tânără primăriță face campanii de promovare pentru satul ei. “Foaie verde de măcriş”.</b> Pe Valea Mureșului, la o sută de kilometri de orașul Arad, în comuna Petriș, este primăriță Irina Lazăr Onescu, fostă realizatoare de emisiuni Muzicale. Irina s-a născut și a trăit până acum câțiva ani în București. Părinții sunt geologi și au cumpărat o casă în Petriș pe când cercetau munții din zona. Așa s-a îndrăgostit ea de aceste locuri și a creat mai multe campanii ca să îl prezinte și altora, notează <a href="https://stirileprotv.ro/stiri/actualitate/cea-mai-tanara-primarita-face-campanii-de-promovare-pentru-satul-ei-foaie-verde-de-macris.html?fbclid=IwAR0l2hXc3Z3Rdgf0BoPcXlZuaab8IvMtASSsPyWfyeDVc8Tkh_2lO8JNdwU">Știrile ProTv.ro</a><br/><br/><b>Ioan Stanomir. „Votul masiv al diasporei arată că i se cuvin 10% din mandatele parlamentare”. </b>Prezența masivă la vot a diasporei la turul al doilea al alegerilor prezidențiale este semnalul, pentru profesorul de științe politice Ioan Stanomir, că la alegerile parlamentare este nevoie de mai multe mandate de senatori și deputați care să-i reprezinte pe românii de peste granițe. În opinia sa, rezultatul obținut de Viorica Dăncilă, deși este la jumătate din scorul lui Klaus Iohannis, arată că PSD are încă un electorat fidel, care votează câtă vreme reforma statului nu se împlinește și nu sunt eliminate sărăcia și mentalitatea de asistat social, conform <a href="https://romania.europalibera.org/a/alegeri-prezidentiale-vot-masiv-diaspora-pnl-capitalizeaza-victoria/30289604.html">Radio Europa Liberă</a>.<br/><br/><b>BEJ Cluj, bomboane calmante sau antistres pentru membrii secțiilor de votare. ”E o recompensă pentru cei care au stat ore întregi în secții”. </b>„Sunt bomboane cu cafea, contra somnului, sau cu gust de eucalipt, cu efect antistres, dar şi bomboane calmante cu lapte şi caramel. Este o acţiune gândită ca recompensă pentru cei care au stat ore întregi în secţiile de votare şi care sunt obosiţi. Ne-am gândit să le îndulcim acestora timpii de aşteptare la predarea materialelor electorale”, a declarat un reprezentant al BEJ Cluj potrivit <a href="https://actualdecluj.ro/bej-cluj-bomboane-calmante-sau-antistres-pentru-membrii-sectiilor-de-votare-e-o-recompensa-pentru-cei-care-au-stat-ore-intregi-in-sectii/">Actual de Cluj</a>.<br/><br/><b>Am ieșit pe stradă îmbrăcat în robot, ca să aflu de ce ar vota oamenii cu mine.</b> Votează lumea cu robotul? Și, dacă da, ce vrea de fapt lumea de la un președinte robotizat? Poate într-un registru mai filosofic, ce înseamnă să fii un candidat mecanic ca Iohannis? Poți să-ți îndeplinești rutina de zi cu zi, poți să ai hobby-uri? „Oricum, nu contează, că duminică tot între doi roboți dobitoci avem de ales”, a răspuns unul dintre oamenii întrebați potrivit <a href="https://www.vice.com/ro/article/9kepny/robot-in-bucuresti">Vice</a>.</p>
    </article>
  </body>
</html>