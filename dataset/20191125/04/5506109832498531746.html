<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146160/%D8%B5%D9%86%D8%B9%D8%AA%DA%AF%D8%B1%D8%A7%D9%86-%D8%A7%DB%8C%D8%B1%D8%A7%D9%86%DB%8C-6-%D8%A8%D8%B1%D8%A7%D8%A8%D8%B1-%DA%A9%D8%B4%D9%88%D8%B1%D9%87%D8%A7%DB%8C-%D9%BE%DB%8C%D8%B4%D8%B1%D9%81%D8%AA%D9%87-%D9%85%D8%A7%D9%84%DB%8C%D8%A7%D8%AA-%D9%85%DB%8C-%D8%AF%D9%87%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T04:44:33+00:00"/>
    <meta property="og:title" content="صنعتگران ایرانی ۶ برابر کشورهای پیشرفته مالیات می‌دهند"/>
    <meta property="og:description" content="به گزارش خبرگزاری تسنیم، سینا احدیان، کارشناس اقتصادی در برنامه پایش در خصوص وضعیت صنعت در اقتصاد ایران تصریح کرد: سهم صنعت در تولید ناخالص داخلی، 12 درصد است. اما صنعت به تنهایی 61 درصد مالیات کشور را پرداخت می کند. در دنیا این روند برعکس است."/>
  </head>
  <body>
    <article>
      <h1>صنعتگران ایرانی ۶ برابر کشورهای پیشرفته مالیات می‌دهند</h1>
      <h2>یک کارشناس اقتصادی با بیان این که صنعت به تنهایی ۶۱ درصد مالیات در ایران را پرداخت می کند گفت: این در حالی است که در اکثر کشورهای پیشرفته سهم مالیات صنعت کمتر از ۱۰ درصد است.</h2>
      <address>
        <time datetime="2019-11-25T04:44:33+00:00">25 Nov 2019, 04:44</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1396/05/25/1396052509210872311662084.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a>، سینا احدیان، کارشناس اقتصادی در برنامه پایش در خصوص وضعیت صنعت در اقتصاد ایران تصریح کرد: سهم صنعت در تولید ناخالص داخلی، 12 درصد است. اما صنعت به تنهایی 61 درصد مالیات کشور را پرداخت می کند. در دنیا این روند برعکس است.</p>
      <p>وی ادامه داد: سهم صنعت در تولید ناخالص کشورهای مالزی، کره جنوبی و فرانسه بیش از 20 درصد است و در پرداخت مالیات نیز 3.2، 13.6 و 16.5 درصد می باشد. به طورکلی در اکثر کشورهای پیشرفته سهم مالیات صنعت کمتر از 10 درصد است.</p>
      <p>احدیان گفت: وقتی وضعیت صنعت ما بدین شکل است، پس توان رقابت با کشورهای پیشرفته را از دست می دهد. در حال حاضر دست دولت در گلوی صنعت گران است و آنها تحت فشار هستند. اساسا مالیات منبع درآمد دولت ها در کشورهای پیشرفته است. همچنین به عنوان ابزار تنظیمی استفاده می شود.</p>
      <p>وی تصریح کرد: این مسئله بدین معناست که مالیات ابزاری برای رشد صنایع مولد است. بدین ترتیب که دولت با کاهش مالیات صنایع مولد به رشد و نمو آنان کمک می کند و به نوعی از مالیات به عنوان مشوق استفاده می نماید.</p>
      <p>این کارشناس اقتصادی ادامه داد: بر اساس قانون رفع موانع تولید رقابت پذیر و ارتقای نظام مالی کشور مصوب سال 94، واحدهای مستقر در مناطق کمتر توسعه یافته به مدت 10 سال با نرخ صفر مشمول مالیات می باشد. همچنین طبق قانون برای شهرک های صنعتی که فاصله 120 کیلومتر تا تهران دارند، 5 سال معافیت مالیاتی باید در نظر گرفته شود.</p>
      <p>احدیان تاکید کرد: پس از این موضوع، هیئت وزیران در تدوین آیین نامه اجرایی این قانون، بندی اضافه می کند که باید فاصله هوایی شهرک ها بیش از 120 کیلومتر باشد تا مشمول قانون گردند. همین مسئله باعث شد که خیلی از صنایع اطراف تهران مشمول مالیات شوند. البته نکته جالب ماجرا اینجاست که شهرک های صنعتی قم و سمنان مشمول این فاصله نمی شوند.</p>
      <p>وی ادامه داد: البته در توضیح این استثنا باید از آقای رئیس جمهور و رئیس مجلس سوال شود!</p>
      <p>احدیان تصریح کرد: همین اضافه شدن بند به آیین نامه، خیلی از صنایع را به تعطیلی کشاند و باعث شد تولید به انزوا برود. همچنین باعث فرار سرمایه گذاران داخلی و خارجی از تولید شد.</p>
      <p>وی ادامه داد: دو نفر از وزرای وقت در همان زمان نسبت به فاصله هوایی صنایع اعتراض کردند. اما تا کنون هیچ اتفاقی صورت نگرفته است و معاون اول رئیس جمهور به این نامه ها پاسخ نداده است.</p>
      <p>احدیان با بیان اینکه 52 درصد از 300 هزار میلیاردر کشور پرونده مالیاتی ندارند، افزود: 48 درصد مابقی نیز مالیات واقعی خود را پرداخت نمی کنند. در این کشور باید دلالان و پزشکان و وکلا مالیات دهند که درآمد های راحت و بالا دارند. اما در حال حاضر بار مالیات کشور روی تولید است.</p>
      <p>احدیان در پایان گفت: یک ستاد اقتصاد مقاومتی در کشور با فرماندهی معاون اول رئیس جمهور تشکیل شد اما تاکنون هیچ تاثیری نداشته است. باید از فرار مالیاتی در کشور جلوگیری کرد و بار پرداخت مالیات را ار دوش کارآفرینان و صنعتگران برداشت.</p>
      <p>انتهای پیام/</p>
    </article>
  </body>
</html>