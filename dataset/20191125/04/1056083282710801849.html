<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401926/%D8%B3%D9%84%DB%8C%D9%85%DB%8C-%D8%A8%D8%A7%DB%8C%D8%AF-%D8%B2%D9%85%DB%8C%D9%86%D9%87-%D8%A8%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B3%D8%A7%D9%84%D9%85%D8%AA-%D8%A2%D9%85%DB%8C%D8%B2-%D9%85%D8%B1%D8%AF%D9%85-%D9%81%D8%B1%D8%A7%D9%87%D9%85-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T04:14:14+00:00"/>
    <meta property="og:title" content="سلیمی: باید زمینه برای اعتراضات مسالمت‌آمیز مردم فراهم شود"/>
    <meta property="og:description" content="سخنگوی کمیسیون امور داخلی کشور و شوراها تاکید کرد که برای جدایی صفوف معترضان از اغتشاش‌گران باید بستر اعتراضات به حق و مسالمت آمیز مردم فراهم شود."/>
  </head>
  <body>
    <article>
      <h1>سلیمی: باید زمینه برای اعتراضات مسالمت‌آمیز مردم فراهم شود</h1>
      <address><time datetime="2019-11-25T04:14:14+00:00">25 Nov 2019, 04:14</time> by <a rel="author">علی قورچیان</a></address>
      <p>سخنگوی کمیسیون امور داخلی کشور و شوراها تاکید کرد که برای جدایی صفوف معترضان از اغتشاش‌گران باید بستر اعتراضات به حق و مسالمت آمیز مردم فراهم شود.</p>
      <p>اصغر سلیمی در گفت‌وگو با ایسنا، با اشاره به ضرورت فراهم کردن بستر اعتراضات مسالمت آمیز مردم بیان کرد: مسئولان اعلام می‌کنند که مردم باید صف خود را از اغتشاش‌گران جدا کنند که این حرفی به حق و به جاست، ولی مردمی که اعتراض به حقی دارند و یا نسبت به تصمیمات مجلس یا دولت معترض هستند در کجا باید حرف خود را بزنند؟.</p>
      <p>وی در ادامه اظهار کرد:‌ در قانون اساسی تاکید شده که مردم حق دارند اعتراضات خود را مطرح کنند و ما باید بستر لازم برای اعتراضات به حق و مسالمت آمیز مردم را فراهم کنیم. کمیسیون امور داخلی کشور و شوراها این موضوع را با جدیت پیگیری کرده است و تاکنون در این زمینه سه طرح به کمیسیون آمده است.</p>
      <p>نماینده مردم سمیرم در مجلس تصریح کرد:‌ بر اساس طرحی که در کمیسیون امور داخلی کشور به جمع بندی رسیده است محل‌هایی در شهرها در اختیار معترضان قرار داده می‌شود تا افراد بتوانند اعتراضات خود را مطرح کنند و حتی پیش بینی شده مسئولان مربوطه با توجه به سطح اعتراضات در محل‌های تعیین شده حضور یافته و با مردم صحبت کنند.</p>
      <p>وی در ادامه تاکید کرد:‌ ما در هفته گذشته شاهد بودیم که عده‌ای بر موج اعتراضات سوار شده و به بهانه‌ی گران شدن بنزین به اموال عمومی آسیب زدند. می‌طلبد مجلس هر چه سریعتر  با تصویب این طرح مکانهای اعتراضات را تعیین کند.</p>
      <p>سخنگوی کمیسیون امور داخلی کشور و شوراها افزود:‌ از قوه قضاییه انتظار می‌رود تا با افرادی که چهره‌ی انقلاب را مخدوش کرده و به اموال عمومی آسیب زدند، برخورد کند. باید به طور عملی صف معترضان از اغتشاش گران جدا شود و زمینه برای برای اعتراضات مسالمت آمیز که از حقوق به جای افراد جامعه است فراهم شود.</p>
      <p>انتهای پیام  </p>
    </article>
  </body>
</html>