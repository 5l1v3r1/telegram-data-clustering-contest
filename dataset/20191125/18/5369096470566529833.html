<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/basket-league/779510/panathinaikos-iraklis-130-81/"/>
    <meta property="og:site_name" content="to10.gr"/>
    <meta property="article:published_time" content="2019-11-25T18:41:12+00:00"/>
    <meta property="og:title" content="Παναθηναϊκός – Ηρακλής 130-81"/>
    <meta property="og:description" content="Σε διαγωνισμό τριπόντων μετέτρεψε ο Παναθηναϊκός τη συνάντηση με τον Ηρακλή. Μέχρι κι ο Βουγιούκας ήταν... άχαστος, σε μια ευχάριστη βραδιά"/>
  </head>
  <body>
    <article>
      <h1>Παναθηναϊκός – Ηρακλής 130-81</h1>
      <h2>Σε διαγωνισμό τριπόντων μετέτρεψε ο Παναθηναϊκός τη συνάντηση με τον Ηρακλή. Μέχρι κι ο Βουγιούκας ήταν... άχαστος, σε μια ευχάριστη βραδιά</h2>
      <address><time datetime="2019-11-25T18:41:12+00:00">25 Nov 2019, 18:41</time> by <a rel="author">to10.gr</a></address>
      <p>Η αλήθεια είναι πως ούτε το 8/8 που έχει κάνει ως τώρα στο ελληνικό πρωτάθλημα ο Παναθηναϊκός μας κάνει εντύπωση, ούτε το γεγονός ότι νίκησε με εμφατικό τρόπο τον Ηρακλή, έτσι κι αλλιώς η διαφορά δυναμικότητας είναι δεδομένη. Αυτό που δεν περιμέναμε ήταν η απίστευτη παραγωγικότητα (130-81 τέλειωσε το ματς), η ευστοχία έξω από τη γραμμή των τριών πόντων (21/34, ή αλλιώς 61%), το ότι ο Βουγιούκας θα τέλειωνε με 2/2 τρίποντα (ακριβώς όπως το διαβάσατε).</p>
      <p>Αν, δηλαδή, ο σέντερ της ομάδας σημειώνει 2/2 τρίποντα (γνώρισε την αποθέωση από τον κόσμο, όχι για τα σουτ, ούτε για τους 16 πόντους που πέτυχε, αλλά για τη συνολική του παρουσία), υπήρχε περίπτωση να μην βάλει 6/8 ο «μπόμπερ» Φριντέτ; Ο Αμερικανός συμπαρέσυρε στον ρυθμό του όλη την ομάδα και σταμάτησε στους 24 πόντους, σε λιγότερο από 22 λεπτά συμμετοχής.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Η αλήθεια είναι πως με 130 πόντους στο ενεργητικό μιας ομάδας, δεν υπάρχει περίπτωση να βρεις παίκτη που δεν έκανε κάτι θετικό. Μήπως δεν είναι εξαιρετικό το 12 πόντοι και 10 ασίστ του Παππά, το 7 πόντοι και 10 ριμπάουντ του Μπέντιλ, οι 8 ασίστ του Καλάθη, οι 18 πόντοι του Ουάιλι, ή οι 15 του Μήτογλου; Ο Γιώργος Βόβορας έκλεισε με τον καλύτερο δυνατό τρόπο, με ένα… μοναδικό πάρτι, τη θητεία του ως πρώτος τεχνικός και περιμένει αύριο τον Πατ Ράιλι για να συνεργαστούν εκ νέου.</p>
      <p>Στην αντίπερα όχθη ο Ηρακλής έπαιξε ρόλο… σάκου του μποξ, αλλά μπορεί να περηφανεύεται ότι σημείωσε 81 πόντους και να ασχοληθεί με τον αγώνα με το Λαύριο που ακολουθεί. Ο Χάνλαν με 24 πόντους ήταν αιχμή του δόρατος, αν κι εδώ που τα λέμε οι άμυνες δεν είχαν θέση στο «Νίκος Γκάλης».</p>
      <p>Τα δεκάλεπτα: 36-13, 64-34, 95-50, 130-81.</p>
      <figure>
        <img src="https://www.to10.gr/wp-content/uploads/2019/11/panathinaikos-iraklis1.jpg"/>
      </figure>
      <figure>
        <img src="https://www.to10.gr/wp-content/uploads/2019/11/panathinaikos-iraklis2.jpg"/>
      </figure>
      <p>
        <b>
          <a href="https://www.to10.gr/basket/basket-league/779510/panathinaikos-iraklis-130-81/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>