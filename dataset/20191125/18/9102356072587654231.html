<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/25/seimas-apsvarstes-grazino-vyriausybei-2020-m-valstybes-biudzeto-projekta-tobulinimui/"/>
    <meta property="og:site_name" content="alkas.lt"/>
    <meta property="article:published_time" content="2019-11-25T18:51:00+00:00"/>
    <meta property="og:title" content="Seimas apsvarstęs grąžino Vyriausybei 2020 m. valstybės biudžeto projektą tobulinimui"/>
    <meta property="og:description" content="Lapkričio 25 d. Seimas po pirmojo svarstymo grąžino Vyriausybei patobulintą 2020 metų valstybės biudžeto ir savivaldybių biudžetų finansinių rodiklių patvirtinimo įstatymo projektą (Nr. XIIIP-4014). Pagrindiniu šio klausimo svarstyme paskirto Biudžeto ir finansų komiteto (BFK) pirmininkas Valius Ąžuolas Seimo Spaudos biurui sakė, kad, apsvarstęs kitų komitetų ir Seimo narių siūlymus, komitetas siūlo biudžeto asignavimus didinti 59,3 mln. eurų. Iš viso sulaukta Seimo narių pasiūlymų už 369 mln., komitetų pasiūlymų – už 285 mln. eurų."/>
  </head>
  <body>
    <article>
      <h1>Seimas apsvarstęs grąžino Vyriausybei 2020 m. valstybės biudžeto projektą tobulinimui</h1>
      <address>
        <time datetime="2019-11-25T18:51:00+00:00">25 Nov 2019, 18:51</time>
      </address>
      <figure>
        <img src="http://alkas.lt/wp-content/uploads/2013/11/IGP6516.jpg"/>
        <figcaption>Seimas | Alkas.lt, A.Rasakevičiaus nuotr.</figcaption>
      </figure>
      <p>Lapkričio 25 d. Seimas po pirmojo svarstymo grąžino Vyriausybei patobulintą 2020 metų valstybės biudžeto ir savivaldybių biudžetų finansinių rodiklių patvirtinimo įstatymo projektą (Nr. XIIIP-4014). Pagrindiniu šio klausimo svarstyme paskirto Biudžeto ir finansų komiteto (BFK) pirmininkas Valius Ąžuolas Seimo Spaudos biurui sakė, kad, apsvarstęs kitų komitetų ir Seimo narių siūlymus, komitetas siūlo biudžeto asignavimus didinti 59,3 mln. eurų. Iš viso sulaukta Seimo narių pasiūlymų už 369 mln., komitetų pasiūlymų – už 285 mln. eurų.</p>
      <p>Pasak V. Ąžuolo, komitete nuspręsta daugiausiai papildomų lėšų skirti švietimui – iš viso per 30 mln. eurų:</p>
      <p>6 mln. 250 tūkst. eurų nemokamam aukštajam mokslui bakalauro studijose įgyvendinti;</p>
      <p>10 mln. 300 tūkst. eurų švietimo pagalbos specialistų darbo užmokesčiui;</p>
      <p>6 mln. eurų mokytojų, dirbančių pagal ikimokyklinio ir priešmokyklinio ugdymo programas, darbo užmokesčiui;</p>
      <p>12 mln. eurų neformaliam vaikų švietimui (finansuoti valstybės biudžeto, tarp jų ir ES paramos lėšomis);</p>
      <p>185 tūkst. eurų Lietuvos agrarinės ekonomikos institutui, veiklos tęstinumui ir įsipareigojimų vykdymui.</p>
      <p>„Kalbant apie ekonomiką, žemės ūkį atradom, kad ne visos numatomos pajamos buvo įskaičiuotos, pavyzdžiui, numatomos gauti papildomos pajamos pardavus įsiterpusios valstybinės žemės ūkio paskirties žemės plotus (iki 3 ha) ir miškus, pajamos, nustačius žemės nuomos mokesčio priedą bei papildomos pajamos iš rinkliavų už veterinarines paslaugas. Suradę pajamų šiek tiek padidinom ir išlaidas“, – sakė BFK pirmininkas.</p>
      <p>9 mln. 250 tūkst. eurų siūloma papildomai skirti Žemės ūkio ministerijai valstybei nuosavybės teise priklausančių inžinerinių melioracijos statinių rekonstravimo darbams finansuoti (investiciniams projektams įgyvendinti);</p>
      <p>1 mln. 905 tūkst. eurų numatoma papildomai skirti Valstybinei maisto ir veterinarijos tarnybai (VMVT), (iš jų: 650 tūkst. eurų Valstybinės maisto ir veterinarijos tarnybos Nacionalinio maisto ir veterinarijos rizikos vertinimo instituto parengtam investiciniam projektui „Nacionalinio maisto ir veterinarijos rizikos vertinimo instituto techninių gebėjimų stiprinimas“ tikslu užtikrinti eksportuojamų į trečias šalis maisto produktų laboratorinę kontrolę ir kitoms reikmėms, 1 mln. 255 tūkst. eurų – užtikrinti VMVT gebėjimus vykdyti efektyvesnę maisto produktų saugos ir kokybės kontrolę bei garantuoti maisto saugos ir vartotojų apsaugos reikalavimų vykdymą šalyje);</p>
      <p>631 tūkst. eurų papildomai siūloma skirti Žemės ūkio ministerijai, ikimokyklinio ugdymo įstaigose vaikų maitinimui naudojamų ekologiškų ir išskirtinės kokybės produktų kainų skirtumui kompensuoti.</p>
      <p>Biudžeto ir finansų komitetas atsižvelgė į Kultūros komiteto nuomonę, kad meno darbuotojų darbo užmokestis yra viena sričių, kuriai trūksta lėšų, pažymėjo V. Ąžuolas. Kitų metų biudžeto projektą kultūros ir meno darbuotojų darbo užmokesčiui padidinti siūloma papildomai skirti 6 mln. 400 tūkst. eurų; 300 tūkst. eurų papildomai numatoma skirti Kultūros ministerijai bibliotekų fondams komplektuoti; 2,5 mln. eurų – Švietimo, mokslo ir sporto ministerijai Kultūros paso priemonei įgyvendinti.</p>
      <p>Pasak BFK pirmininko, Kultūros paso priemonei kaip ir neformaliam vaikų švietimui numatoma panaudoti ne tik valstybės biudžeto, bet ir ES paramos lėšas. Nemokamam aukštajam mokslui bakalauro studijose įgyvendinti numatoma skirti biudžeto įplaukas iš gautų loterijų ir lošimų mokesčių.</p>
      <p>Seimo grąžintame Vyriausybei patobulintame kitų metų valstybės biudžeto projekte siūloma papildomai numatyti 800 tūkst. eurų Vidaus reikalų ministerijai, Priešgaisrinės apsaugos ir gelbėjimo departamento aprūpinimui gaisrų gesinimo ir gelbėjimo darbų priemonėmis;</p>
      <p>2,5 mln. eurų – Vidaus reikalų ministerijai, savivaldybių atliekamai priešgaisrinei funkcijai vykdyti (gyvybiškai būtinai ugniagesio apsaugos įrangai, gesinimo bei gelbėjimo įrangai įsigyti ir nuo kitų metų didėjančiam minimaliam savivaldybių ugniagesių darbo užmokesčiui mokėti);</p>
      <p>300 tūkst. eurų – Finansinių nusikaltimų tyrimo tarnybai (asignavimų valdytojas Vidaus reikalų ministerija) prevencinei veiklai finansinių technologijų sektoriuje vykdyti.</p>
      <p>Biudžeto ir finansų komitetas taip pat pasiūlė nekeičiant bendros asignavimų sumos perskirstyti asignavimus: Narkotikų, tabako ir alkoholio kontrolės departamentui – 50 tūkst. eurų padidinti darbo užmokesčiui skiriamus asignavimus (darbo užmokesčiui skirti 721 tūkst. eurų); skirti 62 tūkst. eurų Nacionalinės šeimos tarybos veiklai finansuoti, atitinkamai sumažinant Socialinės apsaugos ir darbo ministerijos programai „Užimtumo didinimas“ skiriamus asignavimus.</p>
      <p>Kiti komitetų, Seimo narių pasiūlymai, kuriems BFK nepritarė, pasak V. Ąžuolo, perduodami svarstyti Vyriausybei, kuri priims galutinį sprendimą.</p>
      <p>Vyriausybės pateiktu projektu buvo siūloma patvirtinti daugiau nei 11,545 mlrd. eurų valstybės biudžeto pajamas ir apie 12,650 mlrd. eurų išlaidas išlaidoms ir turtui įsigyti (asignavimai viršija pajamas beveik 1,105 mlrd. eurų).</p>
      <p>Antrasis 2020 metų valstybės biudžeto ir savivaldybių biudžetų finansinių rodiklių patvirtinimo įstatymo projekto (Nr. XIIIP-4014) svarstymas Seimo posėdyje numatytas <b>gruodžio 10 d.</b></p>
      <related>
        <h4>Susiję straipsniai:</h4>
        <a href="http://alkas.lt/2013/11/21/po-seimo-svarstymo-vyriausybei-siuloma-tobulinti-2014-metu-valstybes-biudzeto-projekta/"/>
        <a href="http://alkas.lt/2017/11/30/vyriausybe-teikia-seimui-patobulinta-2018-metu-biudzeto-projekta/"/>
        <a href="http://alkas.lt/2018/12/11/seimas-prieme-2019-m-valstybes-biudzeto-istatyma/"/>
        <a href="http://alkas.lt/2016/10/19/seimui-pristatytas-2017-m-deficitinis-valstybes-biudzeto-projektas/"/>
        <a href="http://alkas.lt/2014/12/04/seimas-prieme-2015-m-valstybes-biudzeta/"/>
      </related>
    </article>
  </body>
</html>