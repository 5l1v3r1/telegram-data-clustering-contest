<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Blog/Lazar-Jovanovic/a315644-Bajern-opet-melje-ipak-je-bilo-do-trenera.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T18:00:00+00:00"/>
    <meta property="og:title" content="Bajern opet melje, ipak je bilo do trenera"/>
    <meta property="og:description" content="Gostovanje u Frankfurtu i brodolom kakav Bajern ne pamti u Bundesligi – poraz od 5:1. Drugi izgubljen meč u ligi, 18 bodova i čak 16 primljenih golova na deset utakmica. Ne izgleda dobro."/>
  </head>
  <body>
    <article>
      <h1>Bajern opet melje, ipak je bilo do trenera</h1>
      <h2>Gostovanje u Frankfurtu i brodolom kakav Bajern ne pamti u Bundesligi – poraz od 5:1. Drugi izgubljen meč u ligi, 18 bodova i čak 16 primljenih golova na deset utakmica. Ne izgleda dobro.</h2>
      <address><time datetime="2019-11-25T18:00:00+00:00">25 Nov 2019, 18:00</time> by <a rel="author">Lazar Jovanović</a></address>
      <figure>
        <img src="https://sportklub.rs/Picture/170450/jpeg/Bajern-Minhen.jpg"/>
        <figcaption>
          <cite>Lars Baron/Bongarts/Getty Images</cite>
        </figcaption>
      </figure>
      <p>Bajernova odbrana izgleda kao sir, a sredina terena, gledajući defanzivno, još gore. I moralo je da se seče. Niko Kovač je otišao. Bilo je mnogih koji su branili hrvatskog stratega i govorili da Bajern nije na vreme renovirao tim i da nema ekipu za velike uspehe, ali tri meča od odlaska Kovača situacija je mnogo jasnija. Definitivno je bilo do trenera.</p>
      <p>Hans Diter Flik, nekadašnji pomoćnik Joakima Leva u reprezentaciji i sportski direktor FS Nemačke, dobio je šansu, upisao tri pobede bez primljenog gola i već posle drugog trijumfa dobio poverenje uprave bar do zimske pauze. A šta je to popularni Hansi promenio? Mnogo toga. Prva stvar je odbrana, Kovač je previše često menjao, nekada nije imao izbora (povrede Zilea i Ernandeza), ali je bilo i bespotrebnih rotacija – Pavaru je menjao pozicije, Francuz je delovao loše, a Zile više nije znao s kim će igrati u tandemu (igrali su i Boateng i Martinez i Pavar i Ernandez).</p>
      <figure>
        <iframe data-src="https://twitter.com/FCBayern/status/1198971367791775746?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Flik nije imao mnogo rešenja posle svih povreda, pa je uz Martineza na štopersku poziciju stavio Alabu, a mesto levog beka pokrio je supertalentovani Alfonso Dejvis (inače krilni fudbaler, ali je i za reprezentaciju Kanade igrao na mestu beka), dok je kraj desne aut linije postavio Pavara.</p>
      <p>Druga stvar koja je promenjena je izgled veznog reda. Bajern ima veliki broj odličnih vezista, ali kada su na terenu Tijago i Kutinjo zajedno nema čvrstine u igri. A upravo je Kovač najčešće igrao sa Tijagom i Kutinjom uz Kimiha. Tijago Alkantara je od dolaska u Bajern ubedljivo najbolje igrao kada je bio u tandemu sa Martinezom, tako da njegove defanzivne slabosti nisu bile vidljive. Flik je to znao, zato je Kimihu, kome je promenjeno mesto u timu i zbog odluke Leva da ga prekomanduje sa desnog beka na centralnog veznog, gde je igrao ranije, pridodao Gorecku i Milera.</p>
      <figure>
        <embed-post data-src="https://www.instagram.com/p/B5ScOG2IR1G" data-service="Instagram"/>
      </figure>
      <p> laza</p>
      <p>Dvojicu disciplinovanih igrača, koji će izginuti na terenu, što su i pokazali protiv Olimpijakosa i Dortmunda. Miler je imao motiv više, da pokaže svima, a najviše Kovaču, da je pogrešio što ga je koristio na desnom krilu i da nisu u pravu oni koji tvrde da je za staro gvožđe. Tri asistencije na tri meča, najbolji asistent Bundeslige za sada.</p>
      <p>U napadu Flik nije menjao, nije bilo ni potrebe da eksperimentiše u prva dva meča, gde su po bokovima igrali Koman i Gnabri, a u sredini Levandovski. Za meč sa Fortunom je najavio da će dati šansu Kutinju, koji je igrao na levoj strani umesto Komana i dao gol (igrao je i Toliso umesto Gorecke). Videćemo šta je ideja za meč u Beogradu protiv Crvene zvezde, Alaba i Kuizans propuštaju meč, a Boateng bi trebalo da dobije šansu u poslednjoj liniji uz Martineza. Boateng koji je i tokom reprezentativne pauze naporno radio uz nadzor novog šefa struke, koji je rekao da ga je bivši reprezentativac Nemačke oduševio. Imaćemo priliku već u utorak to da vidimo.</p>
      <figure>
        <img src="https://sportklub.rs/Picture/170451/jpeg/Diter-Flik.jpg"/>
        <figcaption>
          <cite>Lars Baron/Bongarts/Getty Images</cite>
        </figcaption>
      </figure>
      <p>Pored jasnih kadrovskih promena, Bajernova igra je drugačija – ponovo se igra visoki presing, što je Kovač tvrdio da ne može da igra sa fudbalerima koje ima na raspolaganju kada je poredio Bajern i Liverpul. Bajern ponovo igra direktnije, kao u vreme dok je Hajnkes bio na klupi (dok je bio Gvardiola bio je drugi sistem, koji se bazirao na čuvenoj tika-taki), a nekoliko nemačkih stručnjaka je istaklo da Flik svojim idejama i shvatanjem fudbala podseća upravo na legendarnog Jupa.</p>
      <p>Flik je za pomoćnika uzeo čuvenog Hermanda Gerlanda, čoveka koji je godinama u klubu i koga neki nazivaju „duhom Jupa Hajnkesa“, iako je u Bajernu asistirao i Anćelotiju, Gvardiolu i Van Galu. Flik ume da ubode „žicu“ igračima, svi ga vole, tako je bilo i u reprezentaciji, sa kojom je inače postao i prvak sveta.</p>
      <p>Nema sumnje da je Bajern pogodio sa Flikom, koji će naći ulogu u timu i za Kutinja, Alkantaru, Tolisoa, Perišića, a kada mu se vrati Lukas Ernandez imaće i više opcija u odbrani (Zile ne igra do kraja sezone). Flik je svojevremeno i igrao za Bajern, od 1985. do 1990. godine (osvojio četiri titule), a kao trener je radio i sa Đovanijem Trapatonijem od koga je mnogo naučio, ali se nije slagao sa njim oko jedne stvari – da je odbrana najbitnija.</p>
      <figure>
        <iframe data-src="https://twitter.com/UEFAcom_de/status/1198984817330794497?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Trener kakav treba Bajernu, ali u Minhenu i dalje razmišljaju kako i s kim dalje. Poketino je navodno opcija, Braco Salihamidžić, koji radi odličan posao, ima želju da nekadašnji trener Totenhema sedne na klupu Bajerna na kraju sezone. Ali ako Flik nastavi sa ovakvim radom i rezultatima, biće mnogo teško upravi da se odluči da ga ipak ne ostavi na klupi.</p>
      <p>U utorak duel sa Crvenom zvezdom (21), 5. kolo Lige šampiona, a zatim slede mečevi sa Bajer Leverkuzenom i Borusijom Menhengladbah, što će takođe biti veliki ispiti za Flika.</p>
    </article>
  </body>
</html>