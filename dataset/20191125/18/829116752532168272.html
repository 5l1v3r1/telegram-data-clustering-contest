<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/20191125-sport-dopping-oroszorszag-elveszitheti-reszveteli-jogat-az-olimpian-es-a-labdarugo-ebn.html"/>
    <meta property="og:site_name" content="Origo"/>
    <meta property="article:published_time" content="2019-11-25T18:07:00+00:00"/>
    <meta property="og:title" content="Oroszország elveszítheti részvételi jogát az olimpián és a labdarúgó Eb-n"/>
    <meta property="og:description" content="Elképzelhető, hogy a kontinensbajnokság során Szentpétervár sem rendezhet mérkőzéseket."/>
  </head>
  <body>
    <article>
      <h1>Oroszország elveszítheti részvételi jogát az olimpián és a labdarúgó Eb-n</h1>
      <address><time datetime="2019-11-25T18:07:00+00:00">25 Nov 2019, 18:07</time> by <a rel="author">MTI</a></address>
      <p>
        <b>Valóban fennáll a valószínűsége annak, hogy Oroszország elveszíti részvételi jogát a 2020-as tokiói olimpián és a labdarúgó Eb-n Jurij Ganusz, az Orosz Doppingellenes Ügynökség (RUSADA) vezetője szerint.</b>
      </p>
      <p>A tisztségviselő úgy nyilatkozott a BBC orosz szolgálatának, elképzelhető, hogy a kontinensbajnokság során Szentpétervár sem rendezhet mérkőzéseket.</p>
      <p>Ganuszt azzal kapcsolatban szólaltatta meg hétfőn a brit közszolgálati médium, hogy a Nemzetközi Doppingellenes Ügynökség (WADA) megfelelésügyi bizottsága szombaton azt javasolta a szervezet végrehajtó bizottságának, hogy a RUSADA státusát sorolja át a nem megfelelő kategóriába. Ettől a státustól függ, hogy részt vehetnek-e majd az orosz sportolók a nemzetközi versenyeken, a visszavonása pedig az eddigi legmélyebb válságot idézheti elő a már negyedik éve tartó orosz doppingbotrányban. A döntést december 9-én fogják kihirdetni.</p>
      <p>A megfelelési bizottság a WADA hírszerző és vizsgálati részlegének és független törvényszéki orvosszakértők vizsgálataira támaszkodva hozta meg javaslatát. Ezekben megállapítást nyert, hogy a RUSADA moszkvai laboratóriuma által a WADA rendelkezésére bocsátott adatokban rendellenességek voltak.</p>
      <p>Ganusz emlékeztetett rá, hogy a RUSADA feltételesen visszanyerte ugyan a 2015-ben a rendszerszerű doppingolás miatt megvont megfelelési státusát, de ennek megőrzéséhez két feltételnek kellett volna eleget tennie. Egyrészt 2018. december 31-ig be kellett engednie a WADA szakértőit a moszkvai laboratóriumba és átadni nekik az ott tárolt elektronikus adatbázist, amely az idén január közepére teljesült, másrészt idén június 30-ig kellett válaszolnia a WADA vizsgálata nyomán felmerülő kérdésekre.</p>
      <figure>
        <img src="https://cdn.nwmgroups.hu/s/img/i/1807/20180701oroszorszag-valogatottja-a-legjobb-nyolc.jpg"/>
        <figcaption>Az orosz válogatott nem lesz ott az Eb-n?<cite>Forrás: AFP/Yuri Cortez</cite></figcaption>
      </figure>
      <p>Ganusz a BBC-nek elmondta, hogy "sokkolta", amikor a WADA kifogásaiból kiderült: nem véletlen fájltörlések, hanem az egész struktúrát érintő módosítások történtek az adatbázisban. A fordulatot "tragédiaként" érte meg, a helyzetet pedig "kilátástalannak" látta, mert az új megfelelési szabványok megsértése nemcsak az olimpiákon, a világ- és Európa-bajnokságokon, hanem minden nemzetközi sportrendezvényen való részvétel jogát korlátozza, csakúgy, mint ezek megrendezését. A büntetés érintheti a nemzetközi sportszervezetek vezetésében való részvételt is.</p>
      <p>A sportvezető sérelmezte, hogy a Pavel Kolobkov vezette orosz sportminisztérium kizárta a RUSADA-t az adatbázis átadásának folyamatából.</p>
      <p>A RUSADA főnöke szerint a manipulációt 2018 decemberében és idén januárban, még az átadást megelőzően hajthatták végre. Úgy vélekedett, mivel a laboratóriumban a 2011 és 2015 közötti időszakra vonatkozó, vagy még korábbi adatokat tároltak, a változtatások olyan sportolók eredményeit érinthették, akiket azóta hatalommal ruháztak fel. Ganusz rossznak ítélte meg az esetleges meg nem felelési határozat bírósági megtámadásának esélyeit.</p>
      <p>Ganusz elmondta, hogy az adatbázis őrzése a Nyomozó Bizottság (SZK) feladata volt, de kételyét fejezte ki azzal kapcsolatban, hogy a beavatkozás érdekében állt volna ennek a hatóságnak. Cáfolta, hogy csak Oroszországban lenne doppingválság, az Egyesült Államokat, Ausztriát, Finnországot, Franciaországot és Portugáliát hozva fel példaként.</p>
      <p>"A kérdés csak az, hogy hogyan reagálnak rá a hatóságok" - fogalmazott Ganusz, aki elismerte, hogy az adatbázis manipulálása a doppingolás állami támogatásának bizonyítéka, amelynek "a legfelső szintű sportvezetők" részesei voltak.</p>
      <p>Sajnálkozását fejezte ki amiatt, hogy szerinte "már semmit sem lehet tenni", egyúttal feladatként nevezte meg az ügy tisztázását és lezárását elsősorban az oroszok felé. Úgy vélekedett, Oroszország még vagy három évig a válság állapotában lesz, "ami nagyon sok".</p>
      <p>"Magamnak kell vezetnem a hajót, a jégtörőt. Küldetésünk, hogy megtörjük a doppingolás iránti türelem régi, sokéves jegét" - nyilatkozott Ganusz az esetleg kihirdetendő szankciók utáni saját szerepéről.</p>
      <p>Kiemelte, a RUSADA az ő vezetése alatt helyreállította szakmai minőségét és "hihetetlen nehéz körülmények között" biztosította, hogy csaknem az összes orosz sportoló ott lehessen a dél-koreai téli olimpián.</p>
      <p>Dmitrij Peszkov, a Kreml szóvivője hétfőn Moszkvában újságíróknak kijelentette, hogy az orosz sporthatóságok a WADA minden kérdésére "megadták a szüksége választ" és továbbra is együttműködnek az ügynökséggel. Arra intette a sajtó munkatársait, hogy várják meg az orosz fél által adott válaszok elemzésének eredményét.</p>
    </article>
  </body>
</html>