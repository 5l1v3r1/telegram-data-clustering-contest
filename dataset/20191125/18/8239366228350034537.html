<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/kurinnya_tse_takozh_hvoroba_u_lvovi_vidbuvsya_bryfing_z_protydii_tyutyunopalinnyu_331633.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T18:02:00+00:00"/>
    <meta property="og:title" content="Куріння це також хвороба: у Львові відбувся брифінг з протидії тютюнопалінню"/>
    <meta property="og:description" content="У Львівському обласному центрі громадського здоров’я відбувся брифінг, присвячений Всесвітньому дню відмови від куріння. ПАро це Гал-інфо розповіли у прес-службі ЛОДА."/>
  </head>
  <body>
    <article>
      <h1>Куріння це також хвороба: у Львові відбувся брифінг з протидії тютюнопалінню</h1>
      <h2>У Львівському обласному центрі громадського здоров’я відбувся брифінг, присвячений Всесвітньому дню відмови від куріння. ПАро це Гал-інфо розповіли у прес-службі ЛОДА.</h2>
      <address>
        <time datetime="2019-11-25T18:02:00+00:00">25 Nov 2019, 18:02</time>
      </address>
      <slideshow>
        <figure>
          <img src="https://galinfo.com.ua/media/gallery/full/k/u/kurinnia_bryfing.jpg"/>
          <figcaption>У Львові відбувся брифінг з протидії тютюнопалінню</figcaption>
        </figure>
        <figure>
          <img src="https://galinfo.com.ua/media/gallery/full/k/u/kurinnia_bryfing1.jpg"/>
          <figcaption>У Львові відбувся брифінг з протидії тютюнопалінню</figcaption>
        </figure>
        <figure>
          <img src="https://galinfo.com.ua/media/gallery/full/k/u/kurinnia_bryfing2.jpg"/>
          <figcaption>У Львові відбувся брифінг з протидії тютюнопалінню</figcaption>
        </figure>
      </slideshow>
      <p>Метою цього дня є активні дії, що сприяють зниженню поширеності небезпечної тютюнової залежності. Паління належить до числа найбільш поширених шкідливих звичок у більшості країн світу. </p>
      <p>ʺЦе є досить поширена проблема. Адже коли людина починає курити, в неї виникає залежність: з’являється підвищений настрій, і з кожною наступною сигаретою відчувається піднесення. Водночас, як свідчать дослідження, у кожного курця виявляється патологія: 25% - легенева патологія, 25% - серцево-судинна, 25% – онкологія та 25% - інші. Приблизно 7 тисяч шкідливих речовин засвоюється організмом при згорянні сигарети. Близько 70 з них вважаються канцерогенними. Куріння викликає не тільки бронхіт, ХОЗЛ, а також рак губи, глотки, трахеї, легень і т.д.ʺ, - зазначила Надія Рудницька,  експерт департаменту охорони здоров’я з пульмонології.</p>
      <p>Курці молодого та підліткового віку відстають не лише у фізичному розвитку, а й у розумовому. При вагітності можливі передчасні пологи, викидні або недорозвинення плоду. Багато хто не усвідомлює, що їхнє захворювання спричинене саме курінням. Тому яким би не був вид куріння, він шкодить організму!</p>
      <p>За словами Ореста Тріля, заступника генерального директора Львівського онкологічного регіонального лікувально-діагностичного центру, недаремно говорять, що рак легень є набутим з часом.</p>
      <p>Рак легень розвивається за кілька років: коли курять змалку, то поступово відбуваються множинні мутації: ʺПротягом років в організм потрапляють канцерогени, важкі метали та інші шкідливі речовини. Це все призводить до мутацій в генах і може стимулювати розвиток онкопатології. Насправді пухлина може розвиватись безсимптомно, внаслідок чого втрачається час. Розвинені країни виступили за підтримку не лише ранньої діагностики, а насамперед обмеження впливу цієї шкідливості. В аеропорту вже немає вільних місць для куріння, тому це певний дискомфорт для курця. Такі заходи потрібно реалізовувати, адже це інформаційна кампанія, донесення до загалу, наскільки нещадною для організму є ця звичка. Немає доступного скринінгу для ранньої діагностики раку легень. Простіше підняти ціну на сигарети і обмежити до них доступ. Ми спостерігаємо за останні роки зниження захворюваності на рак легень, однак це понад 12 тисяч хворих щорічно, 40% з них ще можна надати допомогу, прооперувати можна 13%. Але 61% не проживають більше одного року від початку захворюванняʺ.</p>
      <p>ʺІнфаркти, інсульти, судинні захворювання - це все можуть бути наслідки куріння. Рак легень - страшна хвороба, але й решта не менш страшні. Куріння - це також хвороба! Краще не починати хворіти! 1% курців можуть самі кинути курити, багатьом потрібна допомога. Будь-яку залежність треба лікувати. Набагато важче заставити хворого прийти і обстежитись, ніж зменшити ризик початку хвороби. Куріння впливає на все. Хочу повторити, мета - це не кинути курити, а не починати взагаліʺ, - наголосив хірург торакального відділення Львівського онкологічного регіонального лікувально-діагностичного центру Ігор Богуцький.</p>
      <p>Нагадаємо, як писало <a href="https://galinfo.com.ua/news/vid_kurinnya_veypa_pomerly_39_lyudey_u_ssha_ta_2_lyudyny_u_velykobrytanii_330361.html">Гал-інфо</a>, від куріння вейпа померли 39 людей у США та 2 людини у Великобританії.</p>
    </article>
  </body>
</html>