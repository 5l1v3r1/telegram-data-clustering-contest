<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/311259909-Nowoczesna-stawia-na-liberalny-restart.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T18:09:00+00:00"/>
    <meta property="og:title" content="Nowoczesna stawia na liberalny restart"/>
    <meta property="og:description" content="Po rezygnacji Katarzyny Lubnauer Nowoczesna chce na nowo postawić na swoje wartości w ramach Koalicji Obywatelskiej. O zjednoczeniu z PO nie ma mowy."/>
  </head>
  <body>
    <article>
      <h1>Nowoczesna stawia na liberalny restart</h1>
      <address><time datetime="2019-11-25T18:09:00+00:00">25 Nov 2019, 18:09</time> by <a rel="author">Michał Kolanko</a></address>
      <p>
        <b>Po rezygnacji Katarzyny Lubnauer Nowoczesna chce na nowo postawić na swoje wartości w ramach Koalicji Obywatelskiej. O zjednoczeniu z PO nie ma mowy.</b>
      </p>
      <p><a href="https://www.rp.pl/article/20191124/KRAJ/191129695">Nowym przewodniczącym Nowoczesnej został Adam Szłapka, były sekretarz generalny partii. </a>Jego kontrkandydatem do tego stanowiska był poseł Krzysztof Mieszkowski. Adam Szłapka zdobył 66 głosów, Mieszkowski – 41.</p>
      <p>Szef Nowoczesnej, który urodził się w 1984 roku, jest teraz jednym z najmłodszych liderów ogólnokrajowych formacji politycznych w Polsce. Karierę polityczną zaczynał w Młodym Centrum, młodzieżówce Unii Wolności.</p>
      <p>W pierwszym kwartale 2020 r. ma się odbyć konwencja partii i zmiana statutu, który sprawi, że Nowoczesna będzie bardziej demokratyczna. To zapowiedź Szłapki z konferencji prasowej tuż po jego wyborze na nowego przewodniczącego. <a href="https://www.rp.pl/article/20191125/KRAJ/191129662">– Teraz dla Nowoczesnej jest czas restartu. Opowiedzenie sobie na nowo o partii, o wartościach liberalnych, których brakuje w debacie publicznej. Liberalizm stał się trochę takim chłopcem do bicia – mówiła w poniedziałkowym programie #RZECZoPOLITYCE Monika Rosa, posłanka Nowoczesnej.</a></p>
      <p>Rezygnacja Katarzyny Lubnauer i wybór nowego szefa partii nie były żadnym zaskoczeniem. W Nowoczesnej mówiło się o tym od kilku tygodni. <a href="https://www.rp.pl/article/20191124/KRAJ/191129700">Lubnauer w trakcie niedzielnej konwencji przyznała, że jako jedna z liderek Koalicji Obywatelskiej bierze odpowiedzialność za wynik w wyborach do Sejmu. Jak przekonywała, nie ma poczucia sukcesu.</a> Emocji w trakcie jej wystąpienia nie zabrakło, podobnie jak później – podczas głosowania nad nowym przewodniczącym.</p>
      <p>Politycy partii zarówno w oficjalnych, jak i nieoficjalnych rozmowach wykluczają, by Nowoczesna stała się w przewidywalnej przyszłości częścią Platformy Obywatelskiej. Taki scenariusz pojawiał się jednak kilka tygodni temu w kuluarach Sejmu i miał być zdaniem niektórych naszych rozmówców częścią planu na zmianę sposobu wyboru szefa PO po połączeniu dwóch partii. Lider PO Grzegorz Schetyna po wyborze Szłapki stwierdził, że „dziś rozpoczyna się nowy etap współpracy między Nowoczesną a Platformą".</p>
      <p>Jednak zamiast połączenia Nowoczesna stawia na próbę zredefiniowania pojącia „liberalizm" w ramach samej Koalicji Obywatelskiej, która składa się poza PO z Zielonych i Inicjatywy Polskiej Barbary Nowackiej. Te cztery ugrupowania stworzyły w Sejmie wspólny klub, a Lubnauer jest jedną z jego wiceprzewodniczących. – Siłą KO jest jej różnorodność. Mniejsze partie napędzają do nowych działań i wnoszą nowe, progresywne spojrzenie, nowsze wartości i pomysły na działanie – mówiła w poniedziałek Rosa.</p>
      <p>Nowoczesna wprowadziła do Sejmu ośmioro posłów. Z ugrupowaniem w przeszłości związany był też niezależny senator Wadim Tyszkiewicz, były prezydent Nowej Soli. Ponadto partia ma 230 radnych samorządowych, w tym dziesięciu w samej Radzie Warszawy. A Paweł Rabiej z Nowoczesnej jest wiceprezydentem miasta.</p>
      <p>Nowoczesna poza redefinicją własnej roli na scenie politycznej i liberalnej tożsamości zastanawia się też nad wystawieniem swojego kandydata lub kandydatki na prezydenta. Zgodnie z utartą opinią wśród polityków i komentatorów partie, które nie wystawiają kandydata w wyborach prezydenckich, zwykle mocno na tym politycznie tracą. Nowoczesna decyzję ma podjąć po wewnętrznej dyskusji, na przełomie grudnia i stycznia.</p>
      <p>Do tego czasu zakończy się proces wyboru kandydata lub kandydatki w Platformie. 14 grudnia delegaci na konwencji krajowej zdecydują, czy kandydatem będzie Jacek Jaśkowiak czy Małgorzata Kidawa-Błońska. W poniedziałek echem odbiła się wypowiedź prezydenta Poznania, że poparłby legalizację małżeństw jednopłciowych.</p>
    </article>
  </body>
</html>