<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/social/268592/politia-romana-participa-intr-o-campanie-internationala-de-prevenire-a-violentei-bazate-pe-gen-desfasurata-simultan-in-romania-ungaria-si-bulgaria"/>
    <meta property="og:site_name" content="NewsBucovina"/>
    <meta property="article:published_time" content="2019-11-25T18:31:59+00:00"/>
    <meta property="og:title" content="Poliția Română participă într-o campanie internațională de prevenire a violenței bazate pe gen, desfășurată simultan în România, Ungaria și Bulgaria"/>
    <meta property="og:description" content="Poliția Română, alături de organizații din țara noastră și agenții de aplicare a legii din Bulgaria și Ungaria, este parte a campaniei regionale a OSCE de sensibilizare împotriva violenței bazate pe gen. Astfel, Începând cu 25 noiembrie 2019 – Ziua Internațională pentru Eliminarea Violenței împotriva Femeilor, Unitatea pentru Probleme Strategice ale Poliției din cadrul Departamentului …"/>
  </head>
  <body>
    <article>
      <h1>Poliția Română participă într-o campanie internațională de prevenire a violenței bazate pe gen, desfășurată simultan în România, Ungaria și Bulgaria</h1>
      <address>
        <time datetime="2019-11-25T18:31:59+00:00">25 Nov 2019, 18:31</time>
      </address>
      <p>Poliția Română, alături de organizații din țara noastră și agenții de aplicare a legii din Bulgaria și Ungaria, este parte a campaniei regionale a OSCE de sensibilizare împotriva violenței bazate pe gen.</p>
      <p>Astfel, Începând cu 25 noiembrie 2019 – Ziua Internațională pentru Eliminarea Violenței împotriva Femeilor, Unitatea pentru Probleme Strategice ale Poliției din cadrul Departamentului Amenințări Transnaționale al OSCE lansează o campanie regională de sensibilizare împotriva violenței bazate pe gen în Bulgaria, Ungaria și România, ce se va derula pe parcursul a 16 zile de activism în acest domeniu.</p>
      <figure>
        <img src="https://www.newsbucovina.ro/wp-content/uploads/2016/11/violenta-domestica.jpg"/>
      </figure>
      <p>Potrivit IPJ Suceava, campania constituie ultima fază a proiectului Strategii și Practici Eficiente de Justiție Penală pentru Combaterea Violenței de Gen în Europa de Est, proiect implementat în ultimii doi ani în cele trei țări. Activitățile vizează atât polițiștii, cât și publicul, inclusiv victimele și făptuitorii.</p>
      <p>Sursa citată arată că în cadrul campaniei, polițiștii vor fi echipați cu ghiduri de buzunar. Acestea le vor fi de folos în recunoașterea cauzelor, semnelor, semnalelor și efectelor violenței bazate pe gen, ajutându-i să adopte o atitudine mai sensibilă faţă de victimele acestui fenomen.</p>
      <p>Vor fi desfășurate activități de informare și responsabilizare în comunități, întâlniri cu grupurile vulnerabile, acțiuni interactive și de sensibilizare a opiniei publice cu privire la fenomenul violenței domestice. Afișe, spoturi TV și radio vor fi, de asemenea, publicate în scopul de a sensibiliza publicul şi de a încuraja raportarea cazurilor, precizează sursa citată.</p>
      <p>IPJ Suceava mai arată că ciolența în familie, fie ea emoțională, fizică sau de orice altă natură, provoacă traume victimelor și celorlalți membri ai familiei. Poliția Română intervine pentru protejarea grupurilor vulnerabile și pentru sensibilizarea cetățenilor contribuind astfel la schimbarea mentalităţii care perpetuează comportamentul abuziv în familie.”</p>
      <p>Campania va promova liniile de asistență gratuită disponibile în cele trei țări. </p>
      <p>Campania este susţinută de:</p>
      <p>România: Inspectoratul General al Poliției Române, Agenția Națională pentru Egalitatea de Șanse, Asociația Anais și Fundația Sensiblu.</p>
      <p>Bulgaria: Ministerul de Interne, Direcția Generală a Poliției Naționale, Institutul Național de Justiție și Parchetul de pe langa Înalta Curte de Casaţie.</p>
      <p>Ungaria: Direcția Generală a Poliției Naționale și OKIT – Serviciul Național de Gestionare a Crizelor și Informațiilor Telefonice.</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/social/268618/trei-tineri-migranti-doi-din-yemen-si-un-egiptean-depistati-in-vascauti-ei-sunt-cercetati-pentru-trecerea-ilegala-a-frontierei"/>
        <a href="https://www.newsbucovina.ro/social/268597/o-locuinta-din-comuna-fantanele-a-fost-mistuita-de-un-incendiu-proprietarul-a-suferit-arsuri"/>
        <a href="https://www.newsbucovina.ro/social/268589/amenzi-de-peste-150-000-lei-aplicate-de-politistii-suceveni-la-sfarsitul-saptamanii-trecute-intr-o-actiune-pe-linia-combaterii-excesului-de-viteza"/>
      </related>
    </article>
  </body>
</html>