<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/kapcsolat/csaladon-beluli-eroszak-nem-testi-jelei/"/>
    <meta property="og:site_name" content="FEMINA"/>
    <meta property="article:published_time" content="2019-11-25T18:06:02+00:00"/>
    <meta property="og:title" content="Honnan ismerhető fel, ha valaki családon belüli erőszak áldozata? Nem csak testi jelek utalnak rá a szakértő szerint"/>
    <meta property="og:description" content="Egyáltalán nem könnyű az áldozat környezetének felismerni a családon belüli erőszakot, de a következő jelek segítenek észrevenni a súlyos problémát."/>
  </head>
  <body>
    <article>
      <h1>Honnan ismerhető fel, ha valaki családon belüli erőszak áldozata? Nem csak testi jelek utalnak rá a szakértő szerint</h1>
      <h2>Egyáltalán nem könnyű az áldozat környezetének felismerni a családon belüli erőszakot, de a következő jelek segítenek észrevenni a súlyos problémát.</h2>
      <address><time datetime="2019-11-25T18:06:02+00:00">25 Nov 2019, 18:06</time> by <a rel="author">Váradi Melinda</a></address>
      <p>Sokan úgy hiszik, hogy az erőszakos kapcsolatokat leginkább az áldozaton észrevehető zúzódásokról, horzsolásokról vagy egyéb ütésnyomokról lehet felismerni. Az igazság azonban az, hogy egyáltalán nem csak hasonló jelek figyelmeztetnek a problémára.</p>
      <p>Az elszenvedők gyakran takargatják, sminkkel vagy ruhával fedik el foltjaikat, másrészt pedig a családon belüli erőszak fogalmába egyáltalán nem csak a fizikai bántalmazás sorolható. Minden olyan eset annak számít, amely során a partner vagy az egyik családtag kísérletet tesz, vagy meg is valósít olyan magatartásokat, amelyekkel a másik fél fölött hatalmat, tehát testi, lelki, anyagi vagy jogi dominanciát tud gyakorolni. Beletartozik tehát többek között a fenyegetés, az elnyomás, a verbális erőszak, illetve az elszigetelés is. Így egyáltalán nem biztos, hogy az áldozaton testi jelek is megmutatkoznak: a szakértők szerint azonban vannak olyan más tünetek, viselkedések, melyek alapján az illető környezete felismerheti a mérgező viszonyt.</p>
      <h3>Állandó ellenőrizgetés</h3>
      <p>Gyakran az ismerősök, a munkatársak, de még a rokonok sem veszik észre, ha egy hozzájuk közel álló ember családon belüli erőszak elszenvedője. És nem feltétlenül azért, mert nem törődnek vele, vagy nem figyelnek oda eléggé, hanem mert valóban nehéz realizálni a problémát. Rachel Goldsmith klinikai szociális munkás és a Safe Horizon segítségnyújtó szervezet alelnöke szerint sokszor olyan apróságok figyelmeztetnek rá, amelyeknek a legtöbben nem tulajdonítanak nagy jelentőséget. </p>
      <figure>
        <img src="https://kep.cdn.indexvas.hu/1/0/3047/30470/304707/30470761_aabdc305ddd30de857dae59277be95d2_wm.jpg"/>
        <figcaption>
          <cite>Fotó: valentinrussanov / Getty Images Hungary</cite>
        </figcaption>
      </figure>
      <p>A szakértő úgy véli, az egyik leggyakoribb jelenség ilyenkor, hogy a partner állandóan ellenőrizgeti párját. Például folyton felhívja, üzenetekkel bombázza, amikor nincsenek együtt, melyekre minél gyorsabban válaszolnia kell, ha nem akarja kivívni a haragját. Az áldozat környezete ebből általában annyit vehet észre, hogy akárhova is mozdul ki, mindig rendszeresen és alaposan beszámol erről telefonon a társának, esetleg a program szervezése közben megkérdezi, elmehet-e, vagy néha-néha kimegy egy kicsit, hogy lejelentkezzen. A kontrolláló kapcsolatokról kezdetben sokan úgy vélik, csak törődésről és kedvességről van szó, de később egyre inkább eldurvulhatnak, és egyre veszélyesebbé válhatnak.</p>
      <h3>Egyre több lemondott találkozó</h3>
      <p>Az erőszakos, manipulatív partner teljesen ki akarja sajátítani, és el akarja szigetelni párját, ezért általában valamilyen módon ráveszi, hogy ritkítsa meg, vagy teljesen szüntesse be a baráti találkozókat, a külön programokat, sőt gyakran a családjától is igyekszik elszakítani. Rachel Goldsmith szerint mindezt azért teszi, hogy könnyebb dolga legyen, és a másik ne tudjon senkihez se fordulni, vagy senki ne hívhassa fel a figyelmét a mérgező kapcsolatra. Ha tehát valaki azt veszi észre, hogy az ismerőse egyre többször mondja le a találkozókat különböző, mondvacsinált okok miatt, vagy már azokkal is alig tartja a kapcsolatot, akikkel mindig is jóban volt, akkor érdemes erre az eshetőségre is gyanakodni.</p>
      <h3>Pénzügyi kontroll</h3>
      <p>A szakértő szerint szintén jellemző ilyen esetekben, hogy az erőszakos családtag teljesen átveszi a pénzügyek feletti uralmat, és nemcsak a saját, de párja és a közös vagyonuk felett is mindenben ő dönt. Ő határozza meg, mire költhetnek, és társának engedélyt kell kérnie tőle, ha bármit is vásárolni szeretne. Ez a környezet számára általában úgy válik észrevehetővé, hogy az áldozat még az apróbb kiadások - például ebédvásárlás, kávé - esetén is bizonytalankodik, esetleg megkérdezi párját, hogy költhet-e a kasszából, vagy gyakran fordul elő, hogy nincs nála elég pénz. Néha-néha az is megesik, hogy az illető megjegyzi, partnere nem örülne annak, ha most költene valamire.</p>
      <h3>Nyilvános megszégyenítés, kritizálás, lekezelő szavak</h3>
      <p>A közös eseményeken, programokon látott viselkedésük még jobban megmutathatja a problémát. A szakértő szerint gyakori, hogy az erőszakos társ lekezelően bánik a párjával, megjegyzéseket tesz rá, megszégyeníti őt a többiek előtt. Jellemző, hogy kritizálja a külsejét, a szavait, sőt az is előfordul, hogy nem engedi semmiben sem dönteni, illetve sokszor belé fojtja a szót. Szintén figyelmeztető jel lehet, ha a másik nem mer válaszolni, visszaszólni a sértésekre, csak csendben tűr, és mindent elfogad, mindenbe beleegyezik.</p>
      <figure>
        <img src="https://kep.cdn.indexvas.hu/1/0/3047/30470/304707/30470793_9444a181e5c060c0bfdee58971f52971_wm.jpg"/>
        <figcaption>
          <cite>Fotó: nixki / Getty Images Hungary</cite>
        </figcaption>
      </figure>
      <h3>A viselkedés megváltozása</h3>
      <p>Az erőszakos kapcsolatban élők viselkedése gyakran megváltozik. Előfordulhat, hogy agresszívvé, szorongóvá, esetleg depresszívvé válnak. Félnek egyedül döntéseket hozni, bizonytalanok lesznek, illetve sokszor hazudnak, titkolóznak és kényelmetlenül, kellemetlenül érzik magukat, ha a párjukra terelődik a téma.</p>
      <p>Előfordul az is, hogy mesélnek a partner tetteiről, de indokoltnak és jogosnak állítják be őket azért, hogy megvédjék őt. Az áldozatok ugyanis sokszor tagadásban élnek, és önmagukat hibáztatják a másik viselkedése miatt.</p>
      <h3>Mit tehetsz?</h3>
      <p>Igen nehéz helyzet, ha valaki úgy látja, egy környezetében élő személy családon belüli erőszak áldozata. Arról, hogy mi ilyenkor a legjobb megoldás, mit lehet tenni ebben az esetben, a <b>NANE Egyesület</b> önkéntesét, <b>Ötvös Veronikát</b> kérdeztük.</p>
      <p>- Az első lépés, hogy mi magunk tájékozódjunk a témában. Ez azért elengedhetetlen, mert a jó szándékhoz és a segítőkészséghez a családon belüli és párkapcsolati erőszak témakörében szerzett tudásnak is járulnia kell. Így kerülhetjük el az áldozathibáztatást vagy azt, hogy kéretlen tanácsokat adunk, amik adott esetben még veszélybe is sodorhatják az áldozatot. Például sokan javasolják, hogy lépjen ki, nem törődve azzal, hogy a szakításkor az erőszak az esetek jelentős hányadában fokozódik. Miután tájékozódtunk, és például felhívtuk <b><a href="https://nane.hu/erintetteknek/hol-kaphatok-segitseget/">a NANE segélyvonalat</a></b> - amit a segítők is hívhatnak -, az érintettet biztosítsuk arról, hogy ha szeretne, velünk beszélgethet, ránk számíthat - ki-ki az adott személlyel való kapcsolata szerint. De fontos, hogy semmiképpen sem erőszakos módon. Ne legyünk tolakodóak, hiszen nem a mi érzéseink vagy segíteni akarásunk kell, hogy a főszerepet kapja, hanem az érintett igényei, az, hogy neki mire van szüksége. És ha megnyílik, higgyünk neki! Kérjünk közösen segítséget a <a href="https://nane.hu/"><b>NANE</b></a> vagy <b><a href="http://www.patent.org.hu/">PATENT szakembereitől</a></b> az egyesületek segélyvonalát hívva.</p>
      <figure>
        <img src="https://kep.cdn.indexvas.hu/1/0/3047/30470/304707/30470797_8c1b2e035c905aa9531a97a58c8a2590_wm.jpg"/>
        <figcaption>
          <cite>Fotó: fizkes / Getty Images Hungary</cite>
        </figcaption>
      </figure>
      <p>- A segítők és az érintettek egyaránt hívhatják ingyenes segélyvonalunkat hétfőn, kedden, csütörtökön és pénteken 18–22 óra között, valamint szerdán 12-14 óra között a <b>06 80 505 101 </b>számon. Azok, akik nem szeretnének, vagy nincs lehetőségük telefonálni, e-mailben a <b>segelylevel@nane.hu</b> címen fordulhatnak hozzánk - mondta Ötvös Veronika. Hozzátette, hogy a <a href="http://nane.hu/erintetteknek/kiadvanyok/"><b>NANE honlapján</b></a> rengeteg hasznos anyag található, a nők és <b><a href="http://nokjoga.hu/">az áldozatok jogairól pedig ide</a></b> és <a href="https://aldozatokjogai.hu/"><b>ide kattintva</b></a> tájékozódhatsz.</p>
      <p>
        <b>A szexuális erőszak áldozatainak ruhái</b>
      </p>
      <p>Élénken él az az elszomorító tévhit, hogy azok, akik erőszak vagy zaklatás áldozatai, valamilyen formában felelősek a velük történtekért. A legtöbben például úgy gondolják, hogy a nem megfelelőnek titulált, túl kihívó öltözködésükkel hívták fel magukra a figyelmet, és provokálták ki a zaklatást. A Jen Brockman által megálmodott és létrehozott művészeti gyűjtemény az áldozatok ruháiból és történeteiből áll, és arra akarja felhívni a figyelmet, hogy a valóság teljesen más, mint az, amit az emberek általában elképzelnek. A következő képek valószínűleg mindenkit megdöbbentenek majd.</p>
      <figure>
        <img src="https://kep.index.hu/1/0/1869/18691/186910/18691045_1153637_610b67dcf40c728029c00e207aa57537_wm.jpg"/>
        <figcaption>
          <a href="https://femina.hu/kapcsolat/szexualis-eroszak-kiallitas/">Nézegess képeket! 10 kép<br/><b>„Ez volt rajtam, amikor megerőszakoltak” - Távol van attól, amit ilyenkor sokan elképzelnek az áldozaton</b></a>
        </figcaption>
      </figure>
    </article>
  </body>
</html>