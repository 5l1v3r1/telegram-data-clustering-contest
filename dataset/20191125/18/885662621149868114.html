<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125966/beat-epekteinetai-sto-mpoyenos-aires-kai-se-ennea-akomi-poleis-sti-latiniki"/>
    <meta property="og:site_name" content="Insider"/>
    <meta property="article:published_time" content="2019-11-25T18:53:00+00:00"/>
    <meta property="og:title" content="Tο Beat επεκτείνεται στο Μπουένος Άιρες και σε εννέα ακόμη πόλεις στη Λατινική Αμερική"/>
    <meta property="og:description" content="Σήμερα, ο Beat είναι ο νούμερο 1 παίκτης στην έδρα του την Ελλάδα, αλλά και στο Περού"/>
  </head>
  <body>
    <article>
      <h1>Tο Beat επεκτείνεται στο Μπουένος Άιρες και σε εννέα ακόμη πόλεις στη Λατινική Αμερική</h1>
      <h2>Σήμερα, ο Beat είναι ο νούμερο 1 παίκτης στην έδρα του την Ελλάδα, αλλά και στο Περού</h2>
      <address>
        <time datetime="2019-11-25T18:53:00+00:00">25 Nov 2019, 18:53</time>
      </address>
      <p>Το Beat συνεχίζει να επεκτείνεται στη Λατινική Αμερική και ανακοινώνει τώρα την έναρξη λειτουργίας του στην πρωτεύουσα της Αργεντινής, αλλά και σε εννέα νέες πόλεις στο Μεξικό και στην Κολομβία, όπου ήδη έχει παρουσία.</p>
      <p>Έτσι, στο χάρτη του Beat προστίθεται πλέον το Buenos Aires, και οι πόλεις Durango, Villahermosa, Querétaro, Saltillo, León, Aguascalientes και La Laguna στο Μεξικό, και Bucaramanga και Barranquilla στην Κολομβία. Με τη νέα αυτή επέκταση το Beat έχει πλέον παρουσία σε 22 πόλεις στη Λατινική Αμερική. Προσφέροντας τα καλύτερα κίνητρα για τους οδηγούς, τις καλύτερες τιμές στους επιβάτες, μια εξαιρετικά φιλική προς το χρήστη εφαρμογή και μια εξαιρετική εξυπηρέτηση πελατών, το Beat αναμένει την εγγραφή χιλιάδων οδηγών και επιβατών με το λανσάρισμά του στις νέες πόλεις.</p>
      <p>Σήμερα, ο Beat είναι ο νούμερ 1 παίκτης στην έδρα του την Ελλάδα, αλλά και στο Περού, ο νούμερο 2 παίκτης στην Κολομβία και τη Χιλή, και έγινε γρήγορα ο νούμερο 3 παίκτης στο Μεξικό, μέσα σε λίγους μήνες μετά την είσοδο του στην αγορά. Σχεδόν 500.000 οδηγοί είναι εγγεγραμμένοι στην εφαρμογή παγκοσμίως, ενώ περισσότεροι από 14 εκατομμύρια επιβάτες απολαμβάνουν την υπηρεσία.</p>
      <p>«Η χρονιά κλείνει για εμάς με 200% ετήσια ανάπτυξη και αρκετές νέες πόλεις. Είμαστε ιδιαίτερα ενθουσιασμένοι με την πορεία μας και την επέκτασή μας στις άκρως ανταγωνιστικές αγορές της Λατινικής Αμερικής. Με την είσοδό μας σε όλο και περισσότερες πόλεις στοχεύουμε να προσφέρουμε μια προσιτή, βολική και ασφαλή επιλογή μεταφοράς σε ακόμα περισσότερους επιβάτες και οδηγούς», δήλωσε ο CEO του Beat, <b>Νίκος Δρανδάκης</b>. «Η πρόθεσή μας είναι να γίνουμε η κυρίαρχη υπηρεσία ride-hailing της Λατινικής Αμερικής τα επόμενα χρόνια, παρέχοντας την καλύτερη εμπειρία μεταφοράς σε προσιτές τιμές», συμπλήρωσε.</p>
      <p>Η εταιρία διατηρεί γραφεία σε όλες τις αγορές που λειτουργεί, με πιο πρόσφατο αυτό στο Buenos Aires. Τα κεντρικά γραφεία της Beat παραμένουν στην Αθήνα, απ’ όπου εργάζονται οι μισοί από τους 750 εργαζομένους της. Παράλληλα, η Beat εγκαινίασε πρόσφατα ένα Tech &amp; Engineering γραφείο στο Άμστερνταμ, που στόχο έχει να προσελκύσει ταλέντο από όλη την Ευρώπη, με έμφαση στους τομείς της Τεχνητής Νοημοσύνης (AI) και της Μηχανικής Μάθησης (ML). Παράλληλα, η εταιρεία εγκαινιάζει σύντομα και τα νέα της κεντρικά γραφεία στην Αθήνα, στο κτίριο “The Orbit”, επί της Λ. Κηφισίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/125972/epitropi-kefalaiagoras-prasino-fos-sto-enimerotiko-tis-lamda"/>
        <a href="https://www.insider.gr/epiheiriseis/toyrismos/125969/ton-aprilio-toy-2020-anoigei-polyteles-athens-capital-m-gallery"/>
        <a href="https://www.insider.gr/diethni/aytokinito/125956/o-elon-mask-apanta-gia-ayto-espasan-ta-tzamia-toy-cybertruck-vid"/>
      </related>
    </article>
  </body>
</html>