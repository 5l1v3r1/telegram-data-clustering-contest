<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709845"/>
    <meta property="og:site_name" content="ישראל היום"/>
    <meta property="article:published_time" content="2019-11-25T18:59:15+00:00"/>
    <meta property="og:title" content="הדור שלו: מייקל קיין חוזר לסיקסטיז"/>
    <meta property="og:description" content="מייקל קיין, שפרץ בשנות ה-60, מקריין את הסרט התיעודי &quot;הדור שלי&quot;, שעוקב אחר העשור המכונן ופורץ הדרךטלוויזיה"/>
  </head>
  <body>
    <article>
      <h1>הדור שלו: מייקל קיין חוזר לסיקסטיז</h1>
      <h2>מייקל קיין, שפרץ בשנות ה-60, מקריין את הסרט התיעודי "הדור שלי", שעוקב אחר העשור המכונן ופורץ הדרך</h2>
      <address><time datetime="2019-11-25T18:59:15+00:00">25 Nov 2019, 18:59</time> by <a rel="author" href="https://www.israelhayom.co.il/writer_articles?tid=40933" target="_blank">דודי כספי</a></address>
      <p>אתמול עלה ב־yes VOD ובסלקום TV הסרט התיעודי "הדור שלי", שהוא מעין מסע חזרה בזמן לשנות ה־60 העליזות בלונדון. את הסרט מוביל ומקריין השחקן הבריטי זוכה האוסקר מייקל קיין.</p>
      <p>• <a href="https://www.israelhayom.co.il/article/710103">'הבימה': הושעו סמכויות ההנהלה<br/></a> <br/>• <a href="https://www.israelhayom.co.il/article/710081">מדהים: אנה ואלזה שוברות שיאים<br/></a> <br/>• <a href="https://www.israelhayom.co.il/article/710065">ביקורת: מסע הנקמה של אלון בן דוד</a></p>
      <p>"הדור שלי" הוא שמו של הלהיט המיתולוגי של להקת The Who שיצא ב־1965. הסרט עוקב אחר העשור המכונן ופורץ הדרך שבו התגלו להקות כמו הביטלס והרולינג סטונז, האופנה היתה נועזת מאי פעם ובאוויר שררה אווירת מרד נעורים בלתי מתנצל וקריאת תיגר על הדור הקודם. </p>
      <p>הסרט מלווה בקטעי ארכיון נדירים ובראיונות עם הדמויות הבולטות של התקופה, ובהן פול מקרטני, מיק ג'אגר, מריאן פיית'פול, דוגמנית העבר טוויגי, מעצבת האופנה מרי קוואנט והאמן הנודע דייוויד הוקני.</p>
      <p>מפיק הסרט הוא סיימון פולר, מי שזכה להצלחה אדירה בשנות האלפיים כשיצר את להיט הריאליטי הענק "אמריקן איידול". פולר הוא גם זה שרתם את קיין לקחת חלק בפרויקט. את הסרט ביים הדוקומנטריסט הבריטי דייוויד באטי.</p>
      <p>קיין בן ה־86 זכה לפריצה המשמעותית שלו ככוכב קולנוע בשנות ה־60 עם הסרט "אלפי". על התפקיד בסרט היה מועמד לראשונה לאוסקר ב־1965. אחריו באו הסרטים "גמביט" ו"הג'וב האיטלקי". לאוסקר היה מועמד חמש פעמים נוספות במהלך השנים, ופעמיים אף זכה בפסלון הנכסף על "חנה ואחיותיה" שביים וודי אלן ב־1986, ועל הדרמה "תקנות בית השיכר" לצד טובי מגווייר ושרליז ת'רון ב־1999.</p>
      <p>במהלך קידום הסרט סיפר קיין כך, "המפיק דיבר איתי במשך שנים על כוונתו לעשות סרט על התקופה הזו, ובאחת משיחותינו החלטנו שמוטב ללכת על דוקומנטרי. מאחר שאלה שנים שכבר תועדו במצלמות - יש די והותר חומרים. זהו עשור משמעותי ביותר עבור החברה הבריטית, כי לראשונה בני מעמד הפועלים באנגליה, הדור הצעיר, קם על רגליו ונאבק על מקומו הצודק. זו היתה תקופה של חופש. יכולנו לעשות מה שרצינו והשינוי הורגש מכל עבר. בנוסף, אלה היו שנים של המלחמה הקרה, הפחדות ואיום של פצצת אטום, אז הצעירים פשוט רצו לעשות כאוות נפשם לפני שיהיה מאוחר מדי". לדבריו של קיין, הסרט גם נועד להשכיל צופים צעירים שלא בקיאים בהיסטוריה של שנות ה־60. "אני נתקל לא אחת בצעירים שמקדשים את הכסף והפרסום. זאת התגשמות חלומותיהם", אמר. "אני מעולם לא רציתי להתעשר או לזכות בפרסים, רציתי רק לשחק ולהיות הכי טוב שאני יכול. חשבתי שבגילי כבר אהיה עמוק בפנסיה, אבל התברכתי במקצוע שאני אוהב אז למה להפסיק?".</p>
      <p>• <a href="https://www.israelhayom.co.il/article/710149">כוכבי "שנות ה-80": "הלכנו אחורה"</a></p>
      <p>• <a href="https://www.israelhayom.co.il/article/708479">קים אור אזולאי נגד מעיין אדם</a></p>
      <p>• <a href="https://www.israelhayom.co.il/article/708865">"יוצר "הנערים": "מדובר באפרטהייד"</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>