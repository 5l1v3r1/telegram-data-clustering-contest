<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561229/horis-nero-geitonies-tou-irakleiou-pote-apokathistatai-i-udrodotisi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T18:01:00+00:00"/>
    <meta property="og:title" content="Χωρίς νερό γειτονιές του Ηρακλείου - Πότε αποκαθίσταται η υδροδότηση;"/>
    <meta property="og:description" content="Το πρόβλημα προέκυψε λόγω βλάβης στον αγωγό του Θραψανού"/>
  </head>
  <body>
    <article>
      <h1>Χωρίς νερό γειτονιές του Ηρακλείου - Πότε αποκαθίσταται η υδροδότηση;</h1>
      <address>
        <time datetime="2019-11-25T18:01:00+00:00">25 Nov 2019, 18:01</time>
      </address>
      <p>
        <b>Το πρόβλημα προέκυψε λόγω βλάβης στον αγωγό του Θραψανού</b>
      </p>
      <p>Από έλλειψη νερού ταλαιπωρούνται, για ακόμη μία φορά, οι κάτοικοι της περιοχής των Μεσαμπελιών και του Ατσαλένιου στο Ηράκλειο.</p>
      <p>Όπως ανέφερε κάτοικος της περιοχής στο neakriti.gr από χτες, Κυριακή, το νερό είναι λιγοστό στο σπίτι της, ενώ σήμερα το απόγευμα, η παροχή σταμάτησε εντελώς.</p>
      <p>Το μέγεθος του προβλήματος είναι τέτοιο που όπως είπε η ίδια χαρακτηριστικά «δεν μπορούμε ούτε τα χέρια μας να πλύνουμε», σχολιάζοντας επίσης πως από πλευράς ΔΕΥΑΗ δεν έλαβε απάντηση σχετικά με την αποκατάσταση του προβλήματος.</p>
      <p>Ο Πρόεδρος της ΔΕΥΑΗ, κ. Γιώργος Βουρεξάκης, ανέφερε στο neakriti.gr πως το πρόβλημα της έλλειψης νερού εντοπίζεται κυρίως στην περιοχή των Μεσαμπελιών, εξαιτίας του αγωγού του Θραψανού που έσπασε στην περιοχή της Αγίας Ειρήνης.</p>
      <p>Μάλιστα, σήμερα, συνεργεία της ΔΕΥΑΗ επιχείρησαν να αποκαταστήσουν το πρόβλημα, ενώ θα επανέλθουν στο σημείο και αύριο, Τρίτη.</p>
      <p>Πάντως, όπως διαβεβαίωσε ο κ. Βουρεξάκης «από το απόγευμα της Τρίτης και έπειτα θα αποκατασταθεί η υδροδότηση στην περιοχή».</p>
    </article>
  </body>
</html>