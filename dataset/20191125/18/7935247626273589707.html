<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/turkiye-genelinde-hiz-ve-alkol-denetimi-216230h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T18:03:48+00:00"/>
    <meta property="og:title" content="Türkiye genelinde hız ve alkol denetimi"/>
    <meta property="og:description" content="Yurt genelinde 23-24 Kasım'da eş zamanlı yapılan denetimlerde 19 bin 836 hız ihlali ile bin 505 sürücünün alkol ve 4 sürücünün uyuşturucu etkisinde olduğu belirlendi."/>
  </head>
  <body>
    <article>
      <h1>Türkiye genelinde hız ve alkol denetimi</h1>
      <h2>Yurt genelinde 23-24 Kasım'da eş zamanlı yapılan denetimlerde 19 bin 836 hız ihlali ile bin 505 sürücünün alkol ve 4 sürücünün uyuşturucu etkisinde olduğu belirlendi.</h2>
      <address>
        <time datetime="2019-11-25T18:03:48+00:00">25 Nov 2019, 18:03</time>
      </address>
      <p>Emniyet Genel Müdürlüğü'nce, yurt genelinde 23-24 Kasım'da eş zamanlı yapılan radarla hız denetimlerinde 19 bin 836 hız ihlali belirlendi.</p>
      <p>Genel Müdürlükten yapılan açıklamaya göre, trafik kazalarının oluşumunda yüzde 36'lık paya sahip hız ihlallerinin önlenmesi ve algılanan yakalanma riski duygusunun artırılarak sürücülerin yasal limitlerde araç kullanmaya teşvik edilmesi amacıyla 23-24 Kasım'da hız denetimleri gerçekleştirildi.</p>
      <p>Denetimlerde 19 bin 836 hız ihlali tespit edildi, 297 araç trafikten men edildi ve 2 sürücü belgesine geçici olarak el koyuldu.</p>
      <p>Hız ihlali yapan sürücülerin yüzde 58'i trafik ekiplerince durdurularak yaptıkları ihlal hakkında bilgilendirildi, yüzde 42'sinin ise plakasına ceza yazıldı.</p>
      <p>Denetimlerde ayrıca 21 bin 562 kural ihlalinin yapıldığı tespit edildi.</p>
      <p>
        <b>TRAFİKTE ALKOL DENETİMİ</b>
      </p>
      <p>Emniyet Genel Müdürlüğü'nce, ülke genelinde 22-23 Kasım'da eş zamanlı gerçekleştirilen denetimlerde bin 505 sürücünün alkol ve 4 sürücünün uyuşturucu etkisinde olduğu tespit edildi.</p>
      <p>Genel Müdürlükten yapılan açıklamaya göre, 81 bin 723 sürücünün teste tabi tutulduğu 22-23 Kasım'daki alkol etkisinde araç kullanımına yönelik denetimler sonucu bin 228 araç trafikten men edildi, bin 417 sürücünün belgesine geçici olarak el konuldu, 9 bin 297 trafik kuralı ihlali yapıldığı belirlendi.</p>
      <p>Denetimlerde bin 505 sürücünün alkol, 4 sürücünün uyuşturucu etkisinde olduğu tespit edildi.</p>
      <p>Ayrıca 2019 yılının 10 ayında 6 milyon 173 bin 865 aracın teste tabi tutulduğu, 147 bin 379 sürücünün alkol, bin 536 sürücünün uyuşturucu etkisinde olduğunun belirlendiği kaydedildi.</p>
    </article>
  </body>
</html>