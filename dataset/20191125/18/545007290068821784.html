<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/piata-victoriei-i-o-executie-pripita-a-vioricai-dancila-da-senzatia-de-criza-de-slabiciune/"/>
    <meta property="og:site_name" content="Europa FM"/>
    <meta property="article:published_time" content="2019-11-25T18:56:43+00:00"/>
    <meta property="og:title" content="PIAȚA VICTORIEI | „O execuție pripită (a Vioricăi Dăncilă) dă senzația de criză. De slăbiciune”"/>
    <meta property="og:description" content="Viorica Dăncilă ar urma să-și anunțe colegii de partid, la Comitetul Executiv de marți, că va demisiona de la conducerea PSD."/>
  </head>
  <body>
    <article>
      <h1>PIAȚA VICTORIEI | „O execuție pripită (a Vioricăi Dăncilă) dă senzația de criză. De slăbiciune”</h1>
      <address>
        <time datetime="2019-11-25T18:56:43+00:00">25 Nov 2019, 18:56</time>
      </address>
      <p><b>Viorica Dăncilă</b> ar urma să-și anunțe colegii de partid, la Comitetul Executiv de marți, că <a href="https://www.europafm.ro/viorica-dancila-va-demisiona-marti-de-la-sefia-psd-surse/">va demisiona</a> de la conducerea PSD.</p>
      <p>Așa au declarat surse politice, citate de agenția de știri <b>Mediafax</b>.</p>
      <p>Președinta partidului a obținut <a href="https://www.europafm.ro/bec-rezultate-partiale-dupa-numararea-a-9967-dintre-voturi-iohannis-6588-dancila-3412/"><b>cel</b><b> mai </b><b>slab scor </b></a>la urne, într-un tur al doilea al prezidențialelor, din istoria formațiunii: 34,12%, față de cele aproape 66 de procente ale lui <b>Klaus Iohannis</b>.</p>
      <p>Scriitorul și gazetarul <b>Cristian Tudor Popescu</b> a spus – în emisiunea <b>Piața Victoriei</b>, de la <b>Europa FM</b> – că eventuala debarcare rapidă a Vioricăi Dăncilă ar fi o greșeală din partea PSD.</p>
      <p>„Întotdeauna a existat o perioadă de timp. Nu a fost execuția pe loc.</p>
      <p><b>O execuție pripită dă senzația de criză, de grabă, de slăbiciune, în ultimă instanță</b>.</p>
      <p>Deci, tactic, trebuie să lase să treacă un timp.</p>
      <p>Firește că Dăncilă, pînă la urmă, trebuie să plece”, a spus <b>Cristian Tudor Popescu</b>.</p>
      <figure>
        <audio src="https://www.europafm.ro/wp-content/uploads/2019/11/25-nov-21-CTP-executie-grabita.mp3?_=1"/>
      </figure>
      <p>Sursele politice citate declară că <b>Vioricăi Dăncilă</b> i s-ar fi promis un loc eligibil pe liste la alegerile parlamentare de la anul și șefia organizației din Teleorman.</p>
      <p>Ar urma, de asemenea, ca actuala președintă să preia conducerea organizației de femei a PSD.</p>
      <p>De ce se negociază plecarea actualului lider?</p>
      <p>Jurnalistul <b>Moise Guran</b> a spus că „ei (liderii PSD, n.red.) se percep pe ei înșiși ca fiind foarte slabi și foarte jos.</p>
      <p>Scorul pe care l-au înregistrat este, totuși, cel mai slab scor în turul al doilea din istoria acestui partid.</p>
      <p>O criză pe care ei pot s-o recunoască, și încă foarte repede, este o criză de timp.</p>
      <p>Sîntem la mijlocul, abia, unui ciclu electoral – peste cel mai tîrziu șapte luni avem alte alegeri.</p>
      <p>Cred că se grăbesc, în primul rînd, conștienți și ei că un lider mai slab decît Dăncilă nu au cum să aibă”, a concluzionat<b> Moise Guran</b>.</p>
      <figure>
        <audio src="https://www.europafm.ro/wp-content/uploads/2019/11/25-nov-21-CTP-si-Moise-criza-de-timp.mp3?_=2"/>
      </figure>
      <p>
        <b> </b>
      </p>
    </article>
  </body>
</html>