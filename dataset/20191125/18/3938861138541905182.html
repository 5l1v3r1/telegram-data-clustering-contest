<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_pokazali-trejler-patriotichnoyi-ukrayinskoyi-komediyi-nashi-kotiki/939878"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T18:12:00+00:00"/>
    <meta property="og:title" content="Показали трейлер патріотичної української комедії &quot;Наші котики&quot;"/>
    <meta property="og:description" content="Творці української комедії &quot;Наші котики&quot; презентували трейлер фільму. Опублікували його на каналі в YouTube, повідомляє пресслужба Держкіно. &quot;Фільм розповідає про 2014 рік, розпал гібридної війни Росії проти України. Інженер, актор, футбольний тренер і продавець квітів їдуть ..."/>
  </head>
  <body>
    <article>
      <h1>Показали трейлер патріотичної української комедії "Наші котики"</h1>
      <address><time datetime="2019-11-25T18:12:00+00:00">25 Nov 2019, 18:12</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939878_w_300.jpg?v=0"/>
        <figcaption>Події фільму розповідатимуть про події 2014-го. Фото: vchasnoua.com</figcaption>
      </figure>
      <p>Творці української комедії "Наші котики" презентували трейлер фільму.</p>
      <p>Опублікували його на каналі в YouTube, повідомляє пресслужба Держкіно.</p>
      <p>"Фільм розповідає про 2014 рік, розпал гібридної війни Росії проти України. Інженер, актор, футбольний тренер і продавець квітів їдуть добровольцями на Схід. На позиціях до них приєднується журналістка, яка виконує секретне завдання. Ніхто не має бойового досвіду, нічого не знають про наміри командування, та й на місцевості майже не орієнтуються. Та саме вони стають причиною грандіозного фіаско масштабної операції ворога. Відвага, мужність, трохи гіпнозу та фірмовий гумор – вибухова суміш для "теплої зустрічі", - йдеться у описі до фільму.</p>
      <p>Комедію створили кінокомпанії "Бедлам Продакшн" - США, "Директорія Кіно" - Україна, "Банесто Продакшн" - Канада за підтримки Українського культурного фонду та Державного агентства України з питань кіно.</p>
      <p>Кінотеатральний реліз стрічки заплановано на 30 січня 2020 рок.</p>
      <p>Ролі зіграли<b> Дмитро Тубольцев, Станіслав Бжезинський, Петро Микитюк, Дмитро Хом'як, Ярослав Федорчук, Віра Климковецька, Дмитро Ярошенко, Михайло Кукуюк.</b></p>
      <p>Автор сценарію і режисер-постановник - <b>Володимир Тихий</b>. Продюсери - <b>Марко Супрун, Ігор Савиченко, Володимир Тихий, Дмитро Кожема, Степан Бандера, Уляна Супрун.</b></p>
      <figure>
        <iframe src="https://www.youtube.com/embed/_ceekfvW8p0" width="590" height="332" data-service="Youtube" scrolling="no"/>
      </figure>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/diaspora/_v-masovci-platyat-2030-na-den-ukrayinec-rozpoviv-pro-robotu-aktorom-u-kolumbiyi/939311"/>
      </related>
      <p>За словами Володимира Тихого, за п'ять років істотно змінилися українська армія та український культурний простір, утім художнє осмислення подій 2014 – 2015 років залишається надактуальним.</p>
      <p>"Саме народжені у горнилі протистояння агресору, сучасні українські архетипи лягають в основу модернового українського контексту. І художня мова, яку ми використовуємо у цих рефлексіях, є відповідною духу та ідеї народження громадянського суспільства України. Ця мова вільна від естетики та засобів соцреалістичної псевдогероїки, яка, по суті, лише поглиблює як особисті, так і соціальні травми", - говорить режисер.</p>
      <p>Психологи довели, що гумор – це захисна властивість нашої свідомості. Сміх дозволяє легше сприймати страшну реальність, не піддаватися відчаю, а досягати поставленої мети.</p>
      <p>"На власному досвіді ми переконалися у справедливості цих слів. На комедії про війну чекали, чекають і будуть чекати наші бійці як у діючих частинах, так і в "запасі", вже у цивільному житті. А разом з ними їхні рідні, близькі, знайомі... Уся наша країна", - каже продюсер Ігор Савиченко.</p>
      <blockquote>Цього тижня в <a href="https://gazeta.ua/articles/science-life/_premyeri-tizhnya-yaki-filmi-vihodyat-v-ukrayinskij-prokat/939110">українському прокаті з'явиться</a> продовження суперхіта Disney Крижане серце II та Ідеальна брехня з легендарними Хелен Міррен та Ієном Маккелленом.<br/>Також на екранах покажуть український фільм Історія Лізи, права на який купив HBO, і Мідвей режисера Роланда Еммеріха.</blockquote>
    </article>
  </body>
</html>