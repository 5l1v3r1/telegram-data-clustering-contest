<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191673/milers/persones/es/manifesten/contra/violencies/masclistes/barcelona"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T18:35:00+00:00"/>
    <meta property="og:title" content="Milers de persones es manifesten contra les violències masclistes a Barcelona"/>
    <meta property="og:description" content="La manifestació del 25-N a Barcelona reuneix milers de persones per reclamar mesures perquè cessin les agressions a les dones"/>
  </head>
  <body>
    <article>
      <h1>Milers de persones es manifesten contra les violències masclistes a Barcelona</h1>
      <h2>La manifestació del 25-N a Barcelona reuneix milers de persones per reclamar mesures perquè cessin les agressions a les dones</h2>
      <address><time datetime="2019-11-25T18:35:00+00:00">25 Nov 2019, 18:35</time> by <a rel="author">Jordi Velert</a></address>
      <p>Sortint des dels Jardinets de Gràcia, milers de persones es manifesten en la marxa del Dia Internacional contra les Violències Masclistes. Convocades per col·lectius feministes, reclamen mesures efectives per acabar amb les agressions contra les dones, una xacra sense resoldre com demostren les prop de <a href="https://www.naciodigital.cat/noticia/191659/12000/victimes/40/denuncies/al/dia/vuit/dades/violencia/masclista/catalunya">12.000 denúncies presentades en el que va d'any a Catalunya</a>.<br/><br/>Les milers de dones concentrades pels carrers de la capital catalana han entonat diversos càntics feministes com "ni víctimes ni passives, dones combatives", "amb roba i sense roba, el meu cos no es toca" i "prou agressions a les dones", entre molts d'altres. En un moment de la marxa, ha aparegut el Cony Insubmís, una representació escenificada com una Verge de l'òrgan reproductor femení.<br/> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574703802photo_2019-11-25_18-42-21.jpg"/>
        <figcaption>
          <i>La capçalera de la manifestació Foto: Paula Roque</i>
        </figcaption>
      </figure>
      <p> </p>
      <figure>
        <img src="https://dades.grupnaciodigital.cat/..//../redaccio/arxius/imatges/201911/576_1574705126photo_2019-11-25_19-04-00.jpg"/>
        <figcaption>
          <i>El Cony Insubmís, a la manifestació contra les violències masclistes de Barcelona Foto: Paula Roque</i>
        </figcaption>
      </figure>
      <p>Diverses dones també han cantat una saeta feminista en el marc de la reivindicació i protesta. Han justificat la performance per reivindicar l'acció del grup de feministes condemnades per ofensa als sentiments religiosos per desfilar amb aquesta figura l’1 de maig del 2014 a Sevilla.<br/><br/>En un any en què han estat assassinades 8 dones a Catalunya i 23 dones han patit una temptativa d'homicidi, la resposta a la convocatòria ha estat nombrosa. Una de les reivindicacions dels convocants és que la llei estatal contra la violència de gènere reconegui totes les víctimes de la violència masclista i no només les agressions de la parella o l'exparella.<br/><br/>La marxa ha desembocat a les 20 hores a plaça Catalunya, on s'ha llegit un manifest i ha actuat el grup de raperes feministes Tribade.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>