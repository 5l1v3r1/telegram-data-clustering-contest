<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/bez-opasnost-za-zhivota-sa-zhenite-postradali-pri-intsidenta-v-zavod-arsenal"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T18:22:00+00:00"/>
    <meta property="og:title" content="Без опасност за живота са жените, пострадали при инцидента в завод &quot;Арсенал&quot;"/>
    <meta property="og:description" content="Три жени пострадаха при инцидент в оръжейния завод &quot;Арсенал&quot; в Казанлък. При възпламеняване на вещество са обгорени ръцете им. Жените са откарани в &quot;П..."/>
  </head>
  <body>
    <article>
      <h1>Без опасност за живота са жените, пострадали при инцидента в завод "Арсенал"</h1>
      <address><time datetime="2019-11-25T18:22:00+00:00">25 Nov 2019, 18:22</time> by <a rel="author">Десислава Петкова</a></address>
      <p>
        <b>Три жени пострадаха при инцидент в оръжейния завод "Арсенал" в Казанлък. При възпламеняване на вещество са обгорени ръцете им. Жените са откарани в "Пирогов". От Арсенал отказаха коментар за инцидента. Прокуратурата разследва.</b>
      </p>
      <figure>
        <video src="https://nws2.bnt.bg/p/p/s/psn251119-20-arsenal-x264-726903.mp4"/>
      </figure>
      <p>Аварията станала малко след 14 часа в цех 130 на завод 3 в "Арсенал", където се обработват пиротехнически изделия. При възпламеняване на вещество жените са обгорени ръцете на служителките.</p>
      <blockquote>Таня Димитрова - районен прокурор на Казанлък: При обработка на изделие електровъзпламенител за неуправляема ракета, при обработка на барута в корпуса на изделието, който е бил в количество от 16 грама при самото му пресоване е възникнало възпламеняване.</blockquote>
      <p>Към момента жените са в добро общо състояние, без опасност за живота. Те са откарани за специализирано лечение в "Пирогов" - София.</p>
      <p>Предстои да бъдат изяснени причините за инцидента и дали става въпрос за човешка или техническа грешка.</p>
      <blockquote>Таня Димитрова - районен прокурор на Казанлък: Ще бъде назначена взривотехническа експертиза, която ще установи конкретната причина за възникване на инцидента.</blockquote>
      <p>Срокът, в който трябва да приключи разследването, е 6 месеца. Същевременно във военния завод започна и проверка на Инспекцията по труда.</p>
    </article>
  </body>
</html>