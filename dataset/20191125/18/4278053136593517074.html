<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/svaz-dostal-dalsi-pokutu-celkem-ma-zaplatit-pres-2-miliony/5044136"/>
    <meta property="og:site_name" content="Hokej.cz"/>
    <meta property="article:published_time" content="2019-11-25T18:27:00+00:00"/>
    <meta property="og:title" content="Svaz dostal další pokutu, celkem má zaplatit přes 2 miliony"/>
    <meta property="og:description" content="Český hokej dostal od soudního exekutora Lukáše Jíchy další pokutu za údajné nerespektování rozhodnutí Městského soudu v Praze. Tentokrát jde o částku 1,5 milionu korun."/>
  </head>
  <body>
    <article>
      <h1>Svaz dostal další pokutu, celkem má zaplatit přes 2 miliony</h1>
      <address><time datetime="2019-11-25T18:27:00+00:00">25 Nov 2019, 18:27</time> by <a rel="author" href="https://www.hokej.cz/archiv-clanku/autor/304" target="_blank">hokej.cz</a></address>
      <p>
        <b>Český hokej dostal od soudního exekutora Lukáše Jíchy další pokutu za údajné nerespektování rozhodnutí Městského soudu v Praze. Tentokrát jde o částku 1,5 milionu korun.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Jádrem sporu je povinnost odložení začátku DHL Juniorské ligy akademií, kterou Českému hokeji v září uložil zmíněný soud na základě stížností klubů Vsetína, Havířova a Přerova. Soutěž neodstartovala a svaz se proti předběžnému opatření odvolal.</p>
      <p>Současně ligu nahradil turnajem O Pohár DHL, jenž má stejné účastníky – sedmnáct klubů se statusem Akademie Českého hokeje, extraligovou Olomouc a rakouský Salcburk. Turnaj má probíhat pouze do konce ledna a nevzejde z něj mistr České republiky.</p>
      <p>Vytvoření turnaje se nelíbilo nejen zmíněným klubům, ale ani soudnímu exekutorovi Lukáši Jíchovi. Ten v říjnu uložil Českému hokeji stotisícovou pokutu za údajné nerespektování rozhodnutí soudu, následovaly další pokuty, naposledy už ve výši 1,5 milionu korun. Celkem po svazu vymáhá 2,2 milionu korun.</p>
      <blockquote>„Vycházíme z toho, že exekuce byla navržena neoprávněně, a podali jsme návrh na její zastavení.“<cite>Zdeněk Zikmund, tiskový mluvčí Českého hokeje, pro ČTK</cite></blockquote>
      <p>„Konkrétní časové a skutkové okolnosti vzniku nové soutěže jednoduše neumožňovaly, aby ji povinný stihl zorganizovat jinak, nežli pouhým přejmenováním soutěže původní,“ uvedl v příkazu exekutorský kandidát Karel Pásek.</p>
      <p>„Vycházíme z toho, že exekuce byla navržena neoprávněně, a podali jsme návrh na její zastavení. Na výsledek řízení čekáme. Stejně tak čekáme na rozhodnutí odvolacího soudu, týkající se našeho odvolání proti předběžnému opatření,“ reagoval tiskový mluvčí svazu Zdeněk Zikmund pro ČTK.</p>
      <p>Jak dále uvedl, Městský soud podle jeho informací případ ještě nepostoupil Vrchnímu soudu. „Městský soud v Praze mezitím ve svém usnesení z 1. října dospěl k závěru, že organizováním turnaje ‚O Pohár DHL‘ k obcházení předběžného opatření nedochází,“ doplnil Zikmund.</p>
      <related>
        <a href="https://www.hokej.cz/hokejovy-svaz-dostal-stotisicovou-pokutu/5042759"/>
        <a href="https://www.hokej.cz/svaz-poda-odvolani-dhl-juniorska-liga-akademii-odlozena/5041804"/>
        <a href="https://www.hokej.cz/svazova-arbitraz-zamitla-podnet-havirova-prerova-a-vsetina/5041141"/>
      </related>
    </article>
  </body>
</html>