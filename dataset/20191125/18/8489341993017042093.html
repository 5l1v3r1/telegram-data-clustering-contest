<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807487/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%B9%D8%B1%D8%A7%D9%82-%D9%85%D9%88%D8%B6%D8%B9-%D8%B9%D8%B1%D8%A7%D9%82-%D8%AF%D8%B1%D8%A8%D8%A7%D8%B1%D9%87-%D9%81%D9%84%D8%B3%D8%B7%DB%8C%D9%86-%D8%AB%D8%A7%D8%A8%D8%AA-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T18:23:00+00:00"/>
    <meta property="og:title" content="وزیر خارجه عراق: موضع عراق درباره فلسطین ثابت است"/>
    <meta property="og:description" content="تاکید حکیم بر ثابت بودن موضع عراق درباره فلسطین، ملاحظات سازمان ملل درباره قانون انتخابات و کمیساریا، هلاکت ۶ داعشی در کرکوک و جزئیات توافق نفتی بغداد و اربیل از جمله خبر‌های مربوط به عراق است."/>
  </head>
  <body>
    <article>
      <h1>وزیر خارجه عراق: موضع عراق درباره فلسطین ثابت است</h1>
      <h2>تاکید حکیم بر ثابت بودن موضع عراق درباره فلسطین، ملاحظات سازمان ملل درباره قانون انتخابات و کمیساریا، هلاکت ۶ داعشی در کرکوک و جزئیات توافق نفتی بغداد و اربیل از جمله خبر‌های مربوط به عراق است.</h2>
      <address>
        <time datetime="2019-11-25T18:23:00+00:00">25 Nov 2019, 18:23</time>
      </address>
      <p>به گزارش گروه سیاسی خبرگزاری دانشجو، به نقل از شبکه الفرات، وزیر خارجه عراق با تاکید بر موضع ثابت کشورش در حمایت از حقوق ملت فلسطین، مواضع و تصمیمات اخیر آمریکا به ویژه در مشروعیت بخشی به شهرک‌های صهیونیست نشین در کرانه باختری را مردود دانست.<br/><br/>محمد علی الحکیم در جریان نشست فوق العاده وزیران خارجه کشور‌های عربی در مقر اتحادیه عرب در قاهره که به ریاست عراق برگزار شد، بر ضرورت مخالفت با رویکرد‌های اخیر آمریکا درباره مسئله فلسطین تاکید کرد و هشدار داد چنین تصمیماتی به بحرانی شدن اوضاع در جهان عرب منجر شده و تاثیرات منفی بر امنیت و ثبات آن خواهد گذاشت.<br/><br/>حکیم موضع عراق در قبال مسئله فلسطین و حمایت از حقوق ملت فلسطین و در راس آن تشکیل دولت مستقل به پایتختی قدس شریف را ثابت دانست.<br/><br/>وزیر خارجه عراق تاکید کرد بدون حل عادلانه و دائمی برای مسئله فلسطین بر اساس قطعنامه‌های بین المللی، ثبات در منطقه محقق نخواهد شد.<br/><br/>بر اساس گزارش الفرات، حکیم پیش از آغاز نشست فوق العاده وزیران خارجه کشور‌های عربی، محور‌های نشست را با احمد ابوالغیط دبیرکل اتحادیه عرب با هدف اتخاذ تصمیم علیه اقدام اخیر آمریکا از جمله به رسمیت شناختن سیطره اشغالگران بر شهر قد بررسی کرد.<br/><br/>هلاکت ۶ داعشی در کرکوک<br/><br/>نیرو‌های امنیتی عراق طی عملیاتی، ۶ تروریست داعشی را در استان کرکوک به هلاکت رساندند.<br/><br/>یگان اطلاع رسانی امنیتی در بیانیه‌ای اعلام کرد بر اساس اطلاعات دقیق، نیرو‌های پلیس فدرال عملیات امنیتی را برای پیگرد بقایای باند‌های تروریستی داعش در وادی الکرحه استان کرکوک انجام دادند.<br/><br/>این بیانیه آورده است نیرو‌های پلیس، ۶ تروریست داعشی را به هلاکت رسانده و یک مخفیگاه را که تونلی در زیر زمین است، کشف کردند که در داخل آن کمربند انفجاری و بمب‌های دست ساز و مقادیری سلاح و تجهیزات پزشکی و یونیفورم‌های نظامی وجود داشت.<br/><br/>ملاحظات سازمان ملل درباره قانون انتخابات و کمیساریا<br/><br/>خبر دیگر اینکه هیئت نمایندگی سازمان ملل در عراق، ملاحظات خود درباره قانون انتخابات پارلمانی و کمیساریای عالی انتخابات را ارائه کرد.<br/><br/>بر اساس بیانیه دفتر حسن الکعبی معاون ا. ول رئیس پارلمان عراق، وی در دفتر خود «امیر عرین» رئیس دفتر کمک انتخاباتی و مشاور اصلی انتخاباتی هیئت نمایندگی سازمان ملل در عراق را به حضور پذیرفت که در این نشست، ریبوار هادی رئیس کمیسیون حقوقی پارلمان حضور داشت، طی این نشست الکعبی گفت: در برابر موسسه قانونگذاری، مسئولیت تاریخی و مشترک با هیئت نمایندگی سازمان ملل در تغییر و اصلاح روند انتخابات و اصلاح مسیر آن قرار دارد به گونه‌ای که خواسته‌های مردم را برآورده کرده و سبب اعتماد سازی شود.<br/><br/>الکعبی خاطر نشان کرد پارلمان در راستای مناسب‌ترین قانون برای انتخابات پارلمانی و کمیساریای عالی مستقل انتخابات تلاش خواهد کرد و ما دو قانون را به صورت همزمان و در یک زمان کوتاه تصویب خواهیم کرد به ویژه با توجه به این که این دو قانون، اساس روند انتخابات و اولین گام و گام جدی برای تضمین تغییر و اصلاح به شمار می‌رود.<br/><br/>بر اساس این گزارش، الکعبی در دیدار با هیئت سازمان ملل متحد، ملاحظات ارائه شده از سوی آن‌ها درباره قانون انتخابات پارلمانی و کمیساریای عالی مستقل انتخابات را بررسی و تاکید کرد پارلمان اعم از ریاست و نمایندگان و کمیسیون حقوقی، تمام پیشنهاد‌های ارائه شده از سوی تمام طرف‌ها را بررسی خواهد کرد.<br/><br/>بر اساس گزارش الفرات، پارلمان عراق در نشست روز دوشنبه خود، بررسی پیش نویس قانون انتخابات پارلمانی و پیش نویس قانون کمیساریای عالی مستقل انتخابات را به پایان رساند.<br/><br/>جزئیات توافق نفتی بغداد و اربیل<br/><br/>یک عضو فراکسیون حزب دموکرات کردستان عراق روز دوشنبه جزئیات توافق اولیه میان بغداد و اربیل درباره تعهدات نفتی را فاش کرد.<br/><br/>«دیار برواری» از دستیابی بغداد و اربیل به توافق اولیه درباره سهم اقلیم کردستان از بودجه و حقوق کارکنان این منطقه در برابر اجرای تعهدات نفتی از سوی اقلیم خبر داد.<br/><br/>برواری افزود سفر‌های متعدد و متقابلی از سوی هیئت‌های بغداد و اربیل با هدف دستیابی به توافقات نهایی برای حل اختلافات همچون سهم اقلیم کردستان از بودجه و حقوق کارکنان در برابر پایبندی اقلیم به تعهدات نفتی انجام شده است.<br/><br/>خبر دیگر از عراق اینکه علی البدری از نمایندگان پارلمان از جمع آوری امضا برای انحلال پارلمان و برگزاری انتخابات زودهنگام خبر داد.<br/><br/>البدری به السومریه گفت: بیش از ۳۰ نماینده درخواستی را امضا کرده اند که تقدیم پارلمان خواهد شد تا درباره انحلال پارلمان و برگزاری انتخابات زودهنگام رای گیری صورت گیرد.<br/><br/>السومریه در خبری دیگر از عراق اعلام کرد شماری از تظاهرات کنندگان در استان ذی قار، اقدام به بستن یک جاده استراتژیک با هدف درخواست برای برکناری فرماندار یکی از شهر‌ها کردند.<br/><br/>بر اساس این گزارش، تظاهرات کنندگان در شهر الفهود در جنوب استان ذی قار، جاده مواصلاتی شهرستان الجبایش و الناصریه را بستند، معترضان اعلام کردند خواهان برکناری فرماندار شهر الفهود و مدیران ادارات منصوب شده از سوی احزاب هستند.</p>
    </article>
  </body>
</html>