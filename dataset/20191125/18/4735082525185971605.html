<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/311259908-Roszady-na-szczytach-MSWiA-Kaminski-rosnie-w-sile.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T18:11:00+00:00"/>
    <meta property="og:title" content="Roszady na szczytach MSWiA. Kamiński rośnie w siłę"/>
    <meta property="og:description" content="Rosną wpływy koordynatora służb specjalnych Mariusza Kamińskiego – jego najbliższy współpracownik został wiceszefem MSWiA."/>
  </head>
  <body>
    <article>
      <h1>Roszady na szczytach MSWiA. Kamiński rośnie w siłę</h1>
      <address><time datetime="2019-11-25T18:11:00+00:00">25 Nov 2019, 18:11</time> by <a rel="author">Grażyna Zawadka, Izabela Kacprzak</a></address>
      <p>
        <b>Rosną wpływy koordynatora służb specjalnych Mariusza Kamińskiego – jego najbliższy współpracownik został wiceszefem MSWiA.</b>
      </p>
      <p>
        <a href="https://www.rp.pl/article/20191125/KRAJ/191129633">Zmiany w jednym z kluczowych resortów nadzorujących służby mundurowe. Nowym wiceministrem spraw wewnętrznych i administracji został Maciej Wąsik, który zastąpi sprawującego ten urząd od czterech lat Jarosława Zielińskiego.</a>
      </p>
      <p>– Tworzy się układ zamknięty, pozbawiony kontroli – ocenia tę zmianę personalną poseł Jan Grabiec z PO, członek sejmowej Komisji Spraw Wewnętrznych i Administracji. Jarosław Zieliński o swoim odejściu poinformował na Twitterze. „Kończę pracę w MSWiA z poczuciem dobrze wykonanych zadań, których efekty ocenili Wyborcy, a obraz medialny skoryguje czas. W Polsce żyje się bezpiecznie, służby, które nadzorowałem, działają sprawnie" – napisał Zieliński, dziękując „wszystkim za współpracę przez ostatnie 4 lata. Dalej służymy Polsce" – zaznaczył.</p>
      <p>Jego miejsce zajmie Maciej Wąsik, zastępca Mariusza Kamińskiego – szefa MSWiA i koordynatora służb specjalnych. Wąsik – co także podał na TT – będzie nadal pełnił funkcję sekretarza Kolegium ds. Służb Specjalnych.</p>
      <p>Spekulacje o tym, że Jarosław Zieliński nie utrzyma się w nowym rządzie na stanowisku, jakie zajmował od czterech lat (został wiceszefem MSWiA w 2015 r., kiedy premierem była Beata Szydło), mówiło się od kilku miesięcy.</p>
      <p>Wyraźnym sygnałem – swoistym wotum nieufności wobec Zielińskiego ze strony szefa MSWiA – było okrojenie jego kompetencji i odebranie mu (na początku września) nadzoru nad służbami mundurowymi, w tym policją, Strażą Graniczną i strażą pożarną, które mu podlegały. Zdecydował o tym minister Mariusz Kamiński, który wtedy osobiście przejął nadzór nad dotychczasowymi obowiązkami Zielińskiego.</p>
      <p>Powołany na wiceministra Maciej Wąsik należy do najbardziej zaufanych ludzi Mariusza Kamińskiego. To jeden z jego najbliższych współpracowników. Współtworzył z Kamińskim CBA, gdzie w latach 2006–2009 był także jego zastępcą.</p>
      <p>Wraz z powołaniem Macieja Wąsika – jak podaje biuro prasowe resortu – zmieni się zakres obowiązków poszczególnych członków kierownictwa MSWiA. Nową decyzję kompetencyjną minister Kamiński podpisze w najbliższych dniach. Z nieoficjalnych informacji „Rzeczpospolitej" wynika, że Maciej Wąsik nie przejmie nadzoru nad całością służb mundurowych – ma nadzorować tylko Służbę Ochrony Państwa oraz straż pożarną. Największa ze służb – policja – nadal ma pozostać w nadzorze Mariusza Kamińskiego.</p>
      <p>Jak zmiany personalne w „siłowym" resorcie ocenia opozycja? – To konsolidacja władzy nad służbami odpowiedzialnymi za bezpieczeństwo państwa w rękach Mariusza Kamińskiego. Jeśli jedna grupa towarzysko-polityczna opanuje służby mundurowe i służby specjalne, to istnieje obawa, że nie będzie funkcjonowała kontrola legalności działań służb jako całości – mówi poseł Jan Grabiec. – A sytuacja sprawdzania Mariana Banasia jako ministra finansów i szefa KAS pokazuje, jak ważna jest wzajemna kontrola służb – dodaje poseł Grabiec.</p>
      <p>Otwarte na współpracę są policyjne związki. – Odejście wiceministra Zielińskiego to dla środowiska dobra informacja – uważa Rafał Jankowski, szef NSZZ Policjantów. – Teraz dla nas najważniejsza jest pełna realizacja porozumienia, które zawarliśmy z ministrem Brudzińskim. Deklaruję pełną współpracę z każdym ministrem, który będzie nadzorował policję – zaznacza.</p>
    </article>
  </body>
</html>