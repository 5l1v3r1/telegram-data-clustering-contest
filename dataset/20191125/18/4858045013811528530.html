<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/manifestatie-neobisnuita-in-kargazstan-sute-de-persoane-protesteaza-impotriva-coruptiei-care-a-cond_1406625.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T18:36:12+00:00"/>
    <meta property="og:title" content="Manifestație neobișnuită în Kârgâzstan! Sute de persoane protestează împotriva corupției care a condus la sărăcie"/>
    <meta property="og:description" content="Sute de persoane s-au reunit luni în centrul Bişkek, capitala Kârzgâstanului, pentru o manifestaţie neobişnuită de protest împotriva corupţiei..."/>
  </head>
  <body>
    <article>
      <h1>Manifestație neobișnuită în Kârgâzstan! Sute de persoane protestează împotriva corupției care a condus la sărăcie</h1>
      <address><time datetime="2019-11-25T18:36:12+00:00">25 Nov 2019, 18:36</time> by <a rel="author">Maria Stan</a></address>
      <p>Sute de persoane s-au reunit luni în centrul Bişkek, capitala Kârzgâstanului, pentru o manifestaţie neobişnuită de protest împotriva corupţiei în această ţară săracă din Asia Centrală, informează AFP.</p>
      <p>Organizată în apropierea parlamentului şi a administraţiei prezidenţiale, manifestaţia are loc ca răspuns la publicarea săptămâna trecută a unui raport care denunţa amploarea corupţiei şi deturnării a milioane de dolari în această fostă republică sovietică.</p>
      <p>Potrivit media locale, în jur de 1.000 de persoane, între care foarte mulţi tineri, au participat la această acţiune de protest.</p>
      <p>În timp ce preşedintele Sooronbai Jeenbekov a făcut din lupta împotriva corupţiei una dintre priorităţile sale, 'noi vedem, din păcate, că autorităţile urmează aceeaşi cale a corupţiei ca preşedinţii precedenţi', a declarat unul dintre manifestanţi.</p>
      <p>Raportul a fost difuzat joia trecută de organizaţia neguvernamentală Proiect de reportaj împotriva crimei organizate şi a corupţiei, cu sediul în SUA, de antena kârgâză a postului de radio Free Europe/Radio Liberty şi site-ul de informaţii independent kârgâz Kloop.kg.</p>
      <p>Potrivit autorilor, un om de afaceri uigur, originar din China, Aierken Saimti, a dezvăluit presei că a dat sume uriaşe de bani drept mită vameşilor kârgâzi pentru ca aceştia să închidă ochii la traficul cu produse contrafăcute.</p>
      <p>Raportul menţionează numele unui fost înalt responsabil al vamei, Raimbek Matraimov, supranumit 'Raim Milionarul' de către detractorii săi din cauza averii sale mari. Vizat de o anchetă pentru îmbogăţire ilegală, el nu a fost inculpat şi a respins toate acuzaţiile.</p>
      <p>Numeroşi manifestanţi au agitat pancarte pe care se putea vedea chipul lui Matraimov şi sloganul 'Raim să fie băgat la închisoare!'.</p>
      <p>Aierken Saimati, fost rezident kârgâz, a fost împuşcat mortal la Istanbul la 10 noiembrie.</p>
      <p>Cu puţin timp înainte de a muri, el a declarat presei că i se făcuse frică pentru viaţa sa şi a fugit din Kârgâzstan după ce a scos ilegal din ţară circa 700 milioane de dolari, datorită mitei date unor funcţionari de rang înalt.</p>
      <p>Zdruncinat de două revoluţii în 2005 şi 2010, Kârghâzstanul se confruntă de asemenea cu tensiuni etnice frecvente.</p>
    </article>
  </body>
</html>