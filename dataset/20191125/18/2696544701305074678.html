<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_bankkartya_gyerekek_revolut"/>
    <meta property="og:site_name" content="HVG.hu"/>
    <meta property="article:published_time" content="2019-11-25T18:03:00+00:00"/>
    <meta property="og:title" content="Gyerekeknek szánt bankkártyát adna ki a Revolut"/>
    <meta property="og:description" content="A Magyarországon is gyorsan terjeszkedő Revolut következőleg a fiatalabb generációt hódítaná meg."/>
  </head>
  <body>
    <article>
      <h1>Gyerekeknek szánt bankkártyát adna ki a Revolut</h1>
      <address><time datetime="2019-11-25T18:03:00+00:00">25 Nov 2019, 18:03</time> by <a rel="author">hvg.hu</a></address>
      <p>
        <b>A Magyarországon is gyorsan terjeszkedő Revolut következőleg a fiatalabb generációt hódítaná meg.</b>
      </p>
      <p>Már 250 ezer magyarországi ügyfele van a Revolut londoni fintech (egyébként orosz hátterű) cégnek, amely következőleg gyereknek szánt bankkártyával tervez újítani, és még több itthoni ügyfélre szert tenni – derül ki az <i><a href="https://index.hu/gazdasag/2019/11/25/gyerekeknek_szant_bankkartyaval_johet_ki_a_revolut/">Index</a></i> cikkéből.</p>
      <p>Az új kártyatípushoz tartozó szolgáltatást Revolut Youth néven emlegetik, és kifejezetten 18 éven aluliaknak kínálnák. A koncepció rövid üzenete a következő:</p>
      <blockquote>Adjál a gyermekeidnek is bankkártyát. Ezen beállíthatod nekik, hogy miként utalod a heti, vagy havi zsebpénzt, de azért is jutalmazhatod őket, ha elmosogatnak, vagy lenyírják a kertben a füvet. Mindezzel azt éred el, hogy pénzügyi tudatosságra, modern elektronikus szolgáltatások ismeretére tanítod meg őket!</blockquote>
      <p>A szolgáltatás úgy van kialakítva, hogy a szülőnek alapvető kontrollja lesz a kártya felett, de a gyermek összességében saját kártyával rendelkezik, amelyhez alkalmazás is tartozik. Így maga is dönthet, mit és mikor szeretne megvásárolni.</p>
      <p>A Revolut alapvető célja a zsebpénz intézményének megreformálása az új termékkel. Ez utóbbi jelenleg is fejlesztés alatt áll. A <i><a href="https://www.hwsw.hu/hirek/61135/revolut-magyaroroszag-fintech-bank-szolgaltatas-penzugy.html">HWSW</a></i> szerint a munka előrehaladott állapotban lehet, így optimális esetben pár hónapon belül elkészülhet az új kártya.</p>
      <p>A Revolut nagyon gyors ütemben növekszik: míg év elején 29 000 regisztrált ügyfelet tartottak számon, addig november 20-án már 250 000 főt számoltak. A növekedés üteme nyáron ugrott meg.</p>
    </article>
  </body>
</html>