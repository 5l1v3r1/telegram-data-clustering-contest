<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/jaf-de-diamante-si-rubine-de-o-valoare-inestimabila-la-muzeul-dresdei-1922400825002019111819180307"/>
    <meta property="og:site_name" content="News.ro"/>
    <meta property="article:published_time" content="2019-11-25T18:08:00+00:00"/>
    <meta property="og:title" content="Jaf de diamante şi rubine de o ”valoare inestimabilă” la Muzeul Dresdei"/>
    <meta property="og:description" content="Trei paruri cu diamante datând din secoul al XVIII-lea, de o valoare ”inestimabilă”, au fost furate luni din Muzeul Dresdei, în Germania, care deţine o colecţie de comori unică în Europa, relatează AFP."/>
  </head>
  <body>
    <article>
      <h1>Jaf de diamante şi rubine de o ”valoare inestimabilă” la Muzeul Dresdei</h1>
      <address><time datetime="2019-11-25T18:08:00+00:00">25 Nov 2019, 18:08</time> by <a rel="author">Valentin Vidu</a></address>
      <p>
        <b>Trei paruri cu diamante datând din secoul al XVIII-lea, de o valoare ”inestimabilă”, au fost furate luni din Muzeul Dresdei, în Germania, care deţine o colecţie de comori unică în Europa, relatează AFP.</b>
      </p>
      <p>Cel puţin doi spărgători au reuşit să intre luni dimineaţa în zori în Muzeul ”Boltei Verzi”, în care se află aproximativ 4.000 de piese, de unde au furat trei paruri de diamante şi rubine, a anunţat poliţia.</p>
      <figure>
        <img src="https://i0.1616.ro/media/2/2701/33639/19180307/2/dresda-jaf-tw1.png?width=540"/>
      </figure>
      <p>”Suntem şocaţi de brutalitatea acestui furt”, a declarat directoarea muzeului, Marion Ackermann, într-o conferinţă de presă.</p>
      <p>Ea a evocat un prejudiciu de o valoare istorică şi culturală ”inestimabilă” şi care nu poate fi evaluată. ”Nu putem să le reducem la o valoare, pentru că ele nu sunt de vânzare”, a precizat Ackermann.</p>
      <p>Alt reprezentant al muzeului oraşului a anunţat că parurile furate fac ”parte din patrimoniul cultural mondial”.</p>
      <p>Având în vedere notorietatea lor, bijuteriile sunt dificil de negociat pe piaţă, iar oficialii muzeului nu exclud ca hoţii să încerce să le taie pentru a le valorifica sub altă formă. ”Ar fi oribil”, a apreciat conducerea muzeului.</p>
      <p>
        <b>COLECŢIE UNICĂ</b>
      </p>
      <p>Un incendiu a distrus un transformator electric situat în apropiere, luni, către ora locală 5.00 (6.00, ora României), dezactivând astfel alarmele muzeului şi iluminatul pe străzile adiacente. Anchetatorii încearcă să stabilească dacă există o legătură între cele două evenimente.</p>
      <p>O cameră de supraveghere a continuat să funcţioneze şi a filmat doi bărbaţi.</p>
      <figure>
        <img src="https://i0.1616.ro/media/2/2701/33639/19180307/4/dresda-jaf-tw2.png?width=540"/>
      </figure>
      <p>Hoţii au intrat apoi printr-o mică deschizătură a unei ferestre a muzeului, după care au ajuns la paruri.</p>
      <p>Zona în care se află muzeul a fost complet izolată de către poliţişti, iar muzeul a fost închis.</p>
      <p>Spărgătorii au reuşit să intre în sala blindată verde a lui Augustus al II-lea cel Puternic, prinţ-elector al Saxoniei şi rege al Poloniei în secolul al XVIII-lea.</p>
      <p>Începând din 1723, Augustul al II-lea, zis cel Puternic, şi-a depus în acest muzeu, construit în secolul al XVI-lea, colecţia personală împreună cu bijuterii şi opere din Renaştere sau de artă barocă.</p>
      <p>O parte a muzeului, unul dintre cele mai vechi din Europa, a fost distrusă în timpul celui de-al Doilea Război Mondial, într-un bombardament aliat, la 13 februarie 1945, după care a fost reconstruită.</p>
      <p>Armata Roşie a pus mâna pe o parte a operelor, depozitate în Uniunea Societică, după care au fost repatriate în 1958 la Dresda, în epoca Germaniei de Est comuniste.</p>
      <p>Muzeul este reputat ca deţinând una dintre cele mai importante colecţii de comori din Europa, constând în argintărie, pietre preţioase, porţelan, sculpturi în fildeş sau ambră, bronzuri şi recipiente împodobite cu pietre preţioase.</p>
      <p>
        <b>PIESĂ LA NEW YORK</b>
      </p>
      <p>Între comorile muzeului se află un cap de maur, înalt de 64 de centimetri, împodobit cu smaralde şi un safir de 548 de carate, oferit de ţarul Petru I al Rusiei.</p>
      <p>Una dintre piesele cele mai prestigioase ale muzeului, un diamant de 41 de carate, este expus în prezent la Metropolitan Museum, la New York, în cadrul unei expoziţii "«Making Marvels»: Ştiinţă şi spelndoare în Europa”.</p>
      <p>Ministrul-preşedinte al Saxoniei, Michael Kretschmer şi-a exprimat nemulţumirea după acest jaf. ”S-au furat nu doar colecţii de artă de stat, ci ale tuturor saxonilor”, a deplâns el.</p>
      <p>Acest muzeu ”este Saxonia, este identitatea noastră. Este imposibil de înţeles sau de explicat acest ţinut fără această colecţie, care a fost creată de-a lungul secolelor”, a subliniat Kretschmer.</p>
      <p>Acest furt este un ”atac împotriva identităţii culturale a tuturor saxonilor”, a subliniat ministrul de Interne al landului, Roland Wöller.</p>
      <figure>
        <img src="https://i0.1616.ro/media/2/2701/33639/19180307/3/dresda-jaf-tw4.png?width=540"/>
      </figure>
      <p>Muzeul a fost renovat în 2004, iar colecţiile vechi erau expuse la parter, unde s-a comis furtul. La primul etaj sunt expuse, în prezent, expoziţii temporare.</p>
      <p>Această spectaculoasă spargere este al doilea furt important din Germania comis în ultimii ani.</p>
      <p>În 2017, o monedă uriaşă de aur, de 100 de kilograme, în valoare de 3,75 de milioane de euro, a fost furată de la Bode-Museum din Berlin.</p>
      <p>Mai mulţi presupuşi autori ai furtului sunt judecaţi. Moneda ar fi fost topită.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>