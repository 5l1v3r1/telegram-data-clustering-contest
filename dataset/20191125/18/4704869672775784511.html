<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/adwent-2019-najciekawsze-rekolekcje-wyjazdowe/"/>
    <meta property="og:site_name" content="eKAI"/>
    <meta property="article:published_time" content="2019-11-25T18:42:00+00:00"/>
    <meta property="og:title" content="Adwent 2019: najciekawsze rekolekcje wyjazdowe"/>
    <meta property="og:description" content="Rekolekcje o świętości ciała z nauką tańca, Rekolekcje dla Singli 25+, rekolekcje w ciszy, w duchu franciszkańskim lub maryjne – propozycji na wyjazdowe rekolekcje adwentowe nie brakuje. Prezentujemy"/>
  </head>
  <body>
    <article>
      <h1>Adwent 2019: najciekawsze rekolekcje wyjazdowe</h1>
      <address><time datetime="2019-11-25T18:42:00+00:00">25 Nov 2019, 18:42</time> by <a rel="author">ar</a></address>
      <p>
        <b>Rekolekcje o świętości ciała z nauką tańca, Rekolekcje dla Singli 25+, rekolekcje w ciszy, w duchu franciszkańskim lub maryjne – propozycji na wyjazdowe rekolekcje adwentowe nie brakuje. Prezentujemy te najciekawsze.</b>
      </p>
      <p>Dla miłośników tańca ks. Paweł Skonieczny, ks. Paweł Rokicki i Maria Trusiło-Kiepuszewska poprowadzą Taneczne Rekolekcje Adwentowe o godności i świętości ciała, pod hasłem „Słowo wcielone”. Odbędą się one w Ośrodku Charytatywno-Szkoleniowy Caritas Popowo-Letnisko k. Warszawy.</p>
      <p>– Jezus przyszedł na świat w ciele, by być blisko Ciebie. I taki już pozostał. Spotkaj się z Nim w tańcu i na Eucharystii i doświadcz, jak wiele dla Niego znaczysz! Po tych rekolekcjach, Święta Bożego Narodzenia już nigdy nie będą takie same. Przygotuj się dobrze do tego czasu – całą swoją duszą i ciałem! Wytańcz Bogu swoje… oczekiwanie! – zachęcają organizatorzy.</p>
      <p>Pomysłodawcy rekolekcji gwarantują, że będzie to czas radosnego oczekiwania na narodziny Jezusa w sercu. Na konferencjach duchowni postarają się pomóc „na nowo przyjąć swoje życie, odkryć posiadaną wartość i godność, której nic i nikt nie może odebrać, ani pomniejszyć”. – Taniec pomoże Ci zaakceptować siebie, ucieszyć się ze swojego istnienia i zadbać o swoje ciało w harmonii z duszą. To czas kształtowania świadomości swojego ciała, doświadczania wolności w ruchu oraz swobody, za którą być może od dawna tęsknisz – dodają.</p>
      <p>W programie warsztatów m.in.: modlitwa, uwielbienie, stretching, nauka adwentowej choreografii tanecznej, poznanie różnych stylów tańca, takich jak m. in. taniec klasyczny (balet), taniec towarzyski, modern (taniec współczesny), jazz, tańce integracyjne, ćwiczenia na zdrowy kręgosłup, ćwiczenia modelujące sylwetkę, ćwiczenia korygujące postawę, konferencje o godności i pięknie ludzkiego ciała oraz o prawdziwym znaczeniu Świąt Narodzenia Pańskiego, adoracja i Eucharystia.</p>
      <p>Termin rekolekcji to 20-22.12.2019. Zapisy i szczegółowe informacje dostępne na: http://worshipstyle.pl/sw.html</p>
      <p>– A może… w Twoim sercu rodzą się pragnienia życia poświęconego Jezusowi? Jeśli chcesz poznać wspólnotę żyjącą w braterskiej miłości… nie czekaj! Przyjdź i zobacz! – Siostry Karmelitanki Misjonarki Terezjanki, zapraszają wszystkie bezżenne kobiety w wieku 16-35 lat na Adwentowe Rekolekcje Rozeznania Powołania. Odbędą się one w dniach 29.11-01.12, w sopockim Domu Zakonnym Sióstr Karmelitanek Misjonarek Terezjanek.</p>
      <p>– Pochłonięci wirem otaczającego nas świata, nie mamy czasu na nic, nawet dla siebie… A może właśnie warto się zatrzymać i spotkać z Jezusem, tym Przyjacielem, który nas zawsze zrozumie – zachęcają organizatorki. Rekolekcje rozeznawania powołania polegają na włączeniu się w życie wspólnoty (wspólne modlitwy, posiłki, a także obowiązki domowe). W programie dnia: Eucharystia, konferencje, różaniec, Adoracja, lectio divina.</p>
      <p>Bliższe informacje i zgłoszenia należy kierować na adres: sopot@cmtpalau.org.</p>
      <p>Na rekolekcje dla studentów i młodzieży pracującej, pod hasłem “A nadzieja zawieść nie może!”, zapraszają ojcowie z krakowskiego Domu Misjonarzy Kombonianów, w terminie 6-8 grudnia.</p>
      <p>– Na zwykłych rekolekcjach zazwyczaj tylko słuchamy nauk czy uczestniczymy w nabożeństwach a nie ma czasu, by się wyciszyć i trochę spraw sobie przemodlić. Na tych rekolekcjach przez weekend możesz znaleźć dla siebie przestrzeń na modlitwę i refleksję w momentach ciszy a konferencje będą wprowadzeniami do modlitwy osobistej. Będzie czas na medytację Słowa Bożego, trwanie w adoracji przed Najświętszym Sakramentem, codzienna Eucharystia, możliwość spowiedzi czy indywidualnej rozmowy, świadectwo misyjne i rozmowy w grupach – zachęcają organizatorzy.</p>
      <p>Chęć uczestnictwa można zgłosić do prowadzącego wydarzenie o. Macieja Mąsika pod nr: 500 330 852.</p>
      <p>Rekolekcje maryjne, tym razem wyłącznie dla mężczyzn w wieku 16-29 lat, odbędą się w dniach 13-15 grudnia w Częstochowie.</p>
      <p>– Podczas adwentowych powołaniowych rekolekcji na Jasnej Górze chcemy także pomóc młodym ludziom rozeznać czy ich serce bije pragnieniem poświęcenia swojego życia Jezusowi i Maryi poprzez życie zakonne. Rekolekcje do niczego nie zobowiązują, a mogą się stać doskonałą pomocą dla osób szukających odpowiedzi na ważne, dotyczące ich przyszłości, pytania związane z życiowym powołaniem – mobilizują pomysłodawcy.</p>
      <p>Uczestnicy będą mieszkać w Domu Pielgrzyma, przy jasnogórskim klasztorze. Podczas rekolekcji istnieje możliwość indywidualnej rozmowy z ojcem lub bratem. Zgłoszenia należy zgłaszać telefonicznie (501360143).</p>
      <p>Inne rekolekcje maryjne „Przy Sercu Niepokalanej” – poprowadzi ks. Mirosławem Bielecki. Odbędą się od 6 do 8 grudnia w Domu Rekolekcyjnym w Józefowie nad Wisłą. Kontakt z organizatorami: 609 598 587.</p>
      <p>W legnickim Domu Rekolekcyjnym, w dniach 12-14 grudnia, zaplanowano „Rekolekcje dla chrześcijańskich singli 25+”. Poprowadzi je ks. Robert Bielawski.</p>
      <p>Jak czytamy na stronie internetowej wydarzenia, rekolekcje te są czasem pogłębiania relacji z Panem Bogiem w oparciu o Słowo Boże oraz możliwością spotkania osób, które wyznają te same wartości, wierzą w Jezusa Chrystusa i na tym fundamencie chcą budować swoje życie. Na rekolekcje mogą się zapisać wszystkie osoby, które nie mają przeszkód do zawarcia Sakramentu Małżeństwa, a które ukończyły 25 rok życia. Formularz zgłoszeniowy znajduje się na stronie:</p>
      <p>https://docs.google.com/forms/d/e/1FAIpQLScmrnC3xPcqeAQqj4u4oojMZiIn_MJkS9Bm8GMGrSZRE5T2Sw/viewform</p>
      <p>– Czas szybko płynie i często łapiemy się na tym, ze wszystko jest ważniejsze niż przygotowanie serca… pieczenie, sprzątanie, zaległości w pracy, kolokwia i zaliczenia na studiach. A czas płynie… Nie dajmy się zwariować, tylko zawalczymy o niego i o NIEGO ! Zapraszamy do tej duchowej walki na ul.Klasztorną 19 w Częstochowie w dniach od 13.12.2019 do 15.12. Jeśli jeszcze nie wiesz co zrobić – Jezus Cię zaprasza!- po imieniu, każdego osobno, bo każdy jest wyjątkowy :), a drzwi naszego domu są dla Ciebie otwarte! – zachęcają siostry honoratki.</p>
      <p>– Bóg stał się nikim innym, tylko człowiekiem. Dlaczego człowiekiem? Dlaczego zstąpił na ziemię? Co przyszedł nam objawić? Dlaczego tak bardzo zbliżył się do nas? Odpowiemy, że to dla nas i dla naszego zbawienia się wcielił lub krótko: aby nas zbawić. Ale co to znaczy dla nas? Jak zbawienie może dotykać nas, naszego życia, naszej codzienności? Wyglądając powtórnego przyjścia Chrystusa, warto spojrzeć na nasze życie przez pryzmat zbawczego wcielenia, którym w tych dniach się zajmiemy – tłumaczą inicjatorzy rekolekcji w Opactwie Benedyktynów w Tyńcu, które rozpoczną się 19 grudnia, a zakończą 22 grudnia.</p>
      <p>Zaproszeni są na nie wszyscy, którzy chcą wspólnie modlić się Liturgią godzin, adorować Najświętszy Sakrament i rozważać Pismo Święte, aby w ten sposób przygotować się do świąt Bożego Narodzenia. Poprowadzi je o. Wojciech Wójtowicz – benedyktyn, kantor, pasjonat chorału i prefekt gości.</p>
      <p>Rezerwacji należy dokonywać pod adresem rezerwacje@jg.benedyktyni.com.</p>
      <p>„Obmyj mnie, a nad śnieg wybieleję” – to z kolei tytuł adwentowych rekolekcji w ciszy o spowiedzi, które odbędą się w dniach 29.11-01.12 w małuszyńskim klasztorze koło Trzebnicy. Poprowadzi je ks. Dariusz Klejnowski-Różycki. Warunkiem uczestnictwa w jest zgoda na przestrzeganie milczenia. Swoje zgłoszenia można wysyłać na adres: klasztormaluszyn@gmail.com</p>
      <p>„MIŁOŚĆ, ADWENT I….DOMINIKANA ! – weekend dla studentów i młodych pracujących” – to tytuł organizowanych przez nie rekolekcji w duchu franciszkańskim. Zgłoszenia należy kierować pod nr telefonu 602 871 854.</p>
      <p>Tegoroczny Adwent rozpoczyna się w najbliższą niedzielę – 1 grudnia.</p>
      <footer>Polska Ⓒ Ⓟ</footer>
    </article>
  </body>
</html>