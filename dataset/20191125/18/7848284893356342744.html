<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/scontri-torino-inter-arrestati-5-ultra-granata-le-indagini-proseguono-324017"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T18:55:13+00:00"/>
    <meta property="og:title" content="Scontri Torino-Inter, arrestati 5 ultrà granata: le indagini proseguono"/>
    <meta property="og:description" content="(ANSA) - TORINO, 25 NOV - Cinque ultrà del gruppo 'Torino Hoolingans' sono stati arrestati dagli agenti della Digos per i tafferugli scoppiati sabato scorso nella curva..."/>
  </head>
  <body>
    <article>
      <h1>Scontri Torino-Inter, arrestati 5 ultrà granata: le indagini proseguono</h1>
      <address><time datetime="2019-11-25T18:55:13+00:00">25 Nov 2019, 18:55</time> by <a rel="author">Stefano Bertocchi</a></address>
      <p>(ANSA) - TORINO, 25 NOV - <b>Cinque ultrà del gruppo 'Torino Hoolingans' sono stati arrestati </b>dagli agenti della Digos per i tafferugli scoppiati sabato scorso nella curva 'Primavera' dello stadio Olimpico Grande Torino prima della partita con l'Inter. Sono accusati di rissa, violenza e lesioni a incaricato di pubblico servizio. Le tensioni sono scoppiate poco prima del fischio d'inizio, quando una ventina di ultrà sono entrati sugli spalti del secondo anello della curva sud e hanno aggredito alcuni supporter interisti, entrati con biglietto regolare, spintonando alcuni steward. Tra i due gruppi sono volati calci e pugni. Qualcuno ha anche roteato la cintura e brandito aste di bandiera. Gli agenti della Digos hanno identificato gli aggressori grazie all'analisi delle immagini delle telecamere di sorveglianza e hanno eseguito il provvedimento di arresto differito. Gli ultrà saranno sottoposti a Daspo e <b>le indagini proseguono per individuare gli altri responsabili. </b></p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>