<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/bedrijven/artikel/4933716/action-cao-ondernemingsraad-vakbonden"/>
    <meta property="og:site_name" content="RTLZ"/>
    <meta property="article:published_time" content="2019-11-25T18:07:00+00:00"/>
    <meta property="og:title" content="Personeel Action krijgt 8,5 procent meer loon, afspraken gemaakt met ondernemingsraad"/>
    <meta property="og:description" content="Meer dan 15.000 medewerkers van winkelketen Action krijgen een loonsverhoging. Daarover heeft de discounter afspraken gemaakt met de eigen ondernemingsraad."/>
  </head>
  <body>
    <article>
      <h1>Personeel Action krijgt 8,5 procent meer loon, afspraken gemaakt met ondernemingsraad</h1>
      <address>
        <time datetime="2019-11-25T18:07:00+00:00">25 Nov 2019, 18:07</time>
      </address>
      <p>Meer dan 15.000 medewerkers van winkelketen Action krijgen een loonsverhoging. Daarover heeft de discounter afspraken gemaakt met de eigen ondernemingsraad.</p>
      <p>Het gaat om 8,5 procent meer loon plus een eenmalige uitkering van 1 procent over het brutosalaris op basis van de gewerkte uren in 2019. De lonen gaan in zes stappen structureel omhoog, verspreid over de jaren 2020 tot en met 2022. Ook zijn er afspraken gemaakt over verbeteringen op het gebied van bijvoorbeeld flexibilisering.</p>
      <h3>Vakbonden buitenspel</h3>
      <p>Het is de tweede keer dat de Action afspraken over de salarissen en andere voorwaarden maakt met de eigen ondernemingsraad en niet met de vakbonden. In februari 2018 werd dat voor de eerste keer gedaan door het bedrijf. </p>
      <p>Met die vakbonden liepen toen gesprekken, maar die werden afgebroken omdat de partijen er niet uit kwamen. De partijen waren eruit, toen de FNV met nieuwe eisen kwam, aldus de discounter. Action besloot toen <a href="https://www.rtlz.nl/beurs/artikel/4169051/coup-geslaagd-groot-deel-personeel-akkoord-met-voorwaarden-jumbo">het pad van de Jumbo</a> te bewandelen dat ook brak met de bonden en zelf met het personeel ging praten.</p>
      <h3>Jumbo</h3>
      <p>De distributiecentra van Jumbo werken sinds 2018 met een arbeidsvoorwaardenregeling (avr), in plaats van een met vakbonden afgesloten collectieve arbeidsovereenkomst.</p>
      <p>Action-topman Sander van der Laan geeft een toelichting op de loonsverhoging. Volgens hem gaat het goed met Action. "Wij groeien internationaal hard en we zijn een financieel gezond bedrijf", benadrukt hij.</p>
      <h3>Behoud van personeel</h3>
      <p>Voorzitter van de Action-ondernemingsraad Peter van der Weerdt wijst erop dat de nieuwe arbeidsvoorwaardenregeling een looptijd heeft van drie jaar, wat rust en duidelijkheid zou geven aan de medewerkers. "We zijn tevreden dat er een akkoord is waarbij de focus ligt op de instroom van nieuwe medewerkers en op het behoud van huidige werknemers."</p>
      <p>Wat de vakbonden van de nieuwe avr van Action vinden is niet duidelijk, bij FNV kon niemand reageren.</p>
      <figure>
        <img src="https://www.rtlz.nl/sites/default/files/styles/block_image/public/content/images/2018/05/01/ANP-JUMBO.jpg?itok=C6Mdujpy"/>
      </figure>
      <p>
        <a href="https://www.rtlz.nl/beurs/artikel/4169051/coup-geslaagd-groot-deel-personeel-akkoord-met-voorwaarden-jumbo">Lees ook: Coup geslaagd: groot deel personeel akkoord met voorwaarden Jumbo</a>
      </p>
    </article>
  </body>
</html>