<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/reprezentantii-sun-plaza-despre-incendiul-din-parcare-sistemul-automat-privind-securitatea-la-incendiu-a-intrat-in-functiune-iar-vizitatorii-au-fost-indemnati-sa-paraseasca-centrul-comercial-1922400325072019111819180337"/>
    <meta property="og:site_name" content="News.ro"/>
    <meta property="article:published_time" content="2019-11-25T18:03:07+00:00"/>
    <meta property="og:title" content="Reprezentanţii Sun Plaza, despre incendiul din parcare: Sistemul automat privind securitatea la incendiu a intrat în funcţiune, iar vizitatorii au fost îndemnaţi să părăsească centrul comercial"/>
    <meta property="og:description" content="Sistemul automat privind securitatea la incendiu a intrat în funcţiune după izbucnirea incendiului din 24 noiembrie, iar vizitatorii au fost îndemnaţi să părăsească centrul comercial, au anunţat, luni, reprezentanţii mall-ului Sun Plaza, care susţin că vor intensifica sesiunile de instructaj privind scenariile pentru incendii."/>
  </head>
  <body>
    <article>
      <h1>Reprezentanţii Sun Plaza, despre incendiul din parcare: Sistemul automat privind securitatea la incendiu a intrat în funcţiune, iar vizitatorii au fost îndemnaţi să părăsească centrul comercial</h1>
      <address><time datetime="2019-11-25T18:03:07+00:00">25 Nov 2019, 18:03</time> by <a rel="author">Dinu Boboc</a></address>
      <p>
        <b>Sistemul automat privind securitatea la incendiu a intrat în funcţiune după izbucnirea incendiului din 24 noiembrie, iar vizitatorii au fost îndemnaţi să părăsească centrul comercial, au anunţat, luni, reprezentanţii mall-ului Sun Plaza, care susţin că vor intensifica sesiunile de instructaj privind scenariile pentru incendii.</b>
      </p>
      <p>Incidentul a avut loc în după-amiaza zilei de 24 noiembrie când, din cauza unei maşini care a luat foc în parcarea subterană, centrul comercial a fost evacuat. Incendiul a izbucnit la un autoturism, însă în final trei maşini au fost afectate, potrivit ISU Bucureşti-Ilfov.</p>
      <p>ISU Bucureşti-Ilfov a anunţat că, în urma incendiului din parcarea mall-ului Sun Plaza, au fost înregistrate şase victime, din care patru au fost expuse la fum, o alta având atac de panică, iar cealaltă - dureri toracice.</p>
      <p>Reprezentanţii Sun Plaza susţin că centrul comercial a colaborat cu echipele de pompieri, poliţie locală, jandarmerie şi echipajele medicale, pentru a asigura securitatea vizitatorilor.</p>
      <p>”La ora 16:15, imediat după izbucnirea incendiului, s-a iniţiat evacuarea parcării şi a centrului comercial, conform scenariului de securitate la incendiu. Sistemul automat privind securitatea la incendiu a intrat în funcţiune, iar vizitatorii au fost îndemnaţi să părăsească centrul comercial şi să se îndrepte spre cea mai apropiată ieşire. Focul a fost stins după aproximativ 15 minute, însă fumul care s-a degajat s-a extins în parcarea subterană şi în unele zone ale centrului comercial, astfel încât redeschiderea centrului comercial pentru public în condiţii de siguranţă a durat mai mult, aceasta efectuându-se în jurul orei 19:30”, se arată în comunicat.</p>
      <p>Incendiul a afectat trei maşini din parcare, cea de la care a început incendiul şi alte două din apropierea acesteia.</p>
      <p>”Nicio persoană n-a fost rănită ca urmare a incidentului. Din informaţiile noastre, toate cele 5 persoane care au primit îngrijiri medicale au fost externate”, se arată în comunicat.</p>
      <p>Centrul comercial Sun Plaza a anunţat că dispune de autorizaţie privind siguranţa la incendii, iar ultimul exerciţiu de evacuare a fost organizat cu sprijinul ISU Bucureşti-Ilfov, în urmă cu două săptămâni.</p>
      <p>”Este important de mentionat că în astfel de situaţii, dacă sunteti surprinşi într-o parcare supra sau subterană, evacuarea se face spre cea mai apropiată ieşire, fără vehicul. Similar, dacă vă aflaţi în centrul comercial, evacuarea prin parcare cu vehiculul este strict interzisă. Managementul Centrului Comercial va intensifica sesiunile de instructaj privind scenariile pentru incendii şi va demara o campanie de informare a publicului pentru astfel de situaţii”, se arată în comunicat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>