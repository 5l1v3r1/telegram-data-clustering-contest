<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/bojove-sporty/clanek/1166297-uz-nikdy-me-neodepisujte-protoze-ja-tady-budu-pekne-dlouho-vzkazal-cesky-kral-severu.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T18:44:00+00:00"/>
    <meta property="og:title" content="Už nikdy mě neodepisujte, protože já tady budu pěkně dlouho, vzkázal český Král severu"/>
    <meta property="og:description" content="Kouzlo bojových sportů je, že nikdy nevíte, co se stane v další sekundě, co přinese následující úder, pohyb. Důkazem toho jsou dva zápasy MMA z víkendového galavečeru FUSION-Fight Night series, který se uskutečnil v Brně. Nekompromisní K.O. předvedl Jan Malach v duelu s Jaroslavem Jartimem. Parádní obrat a výhru si připsal také Denis Farkaš, který jedním zvedákem otočil vývoj duelu a Pawel Korowczyk neměl šanci. Dvě výhry v 1. kole po verdiktu K.O."/>
  </head>
  <body>
    <article>
      <h1>Už nikdy mě neodepisujte, protože já tady budu pěkně dlouho, vzkázal český Král severu</h1>
      <address><time datetime="2019-11-25T18:44:00+00:00">25 Nov 2019, 18:44</time> by <a rel="author">lik, Sport.cz</a></address>
      <p>Kouzlo bojových sportů je, že nikdy nevíte, co se stane v další sekundě, co přinese následující úder, pohyb. Důkazem toho jsou dva zápasy MMA z víkendového galavečeru FUSION-Fight Night series, který se uskutečnil v Brně. Nekompromisní K.O. předvedl Jan Malach v duelu s Jaroslavem Jartimem. Parádní obrat a výhru si připsal také Denis Farkaš, který jedním zvedákem otočil vývoj duelu a Pawel Korowczyk neměl šanci. Dvě výhry v 1. kole po verdiktu K.O.</p>
      <p>„Jako blesk z čistého nebe přišla pravačka, kterou si Malach nabíjel," takto okomentoval vítěznou trefu komentátor na O2 TV Sport.</p>
      <p>Malach si po jedné výhře a dvou porážkách z minulých třech duelů připsal dvanácté vítězství, ve statistikách MMA má také deset porážek. A právě poslední radost v kleci ho hodně nabudila, což předvedl i po zápase. Tento fight ukončil tři sekundy před koncem prvního kola.</p>
      <p>„Podívejte se na mě, pořádně si mě prohlédněte. Pořádně si mě prohlédněte. Už nikdy mě neodepisujte, protože já tady budu pěkně dlouho. Buďte rádi, že to je přímý přenos a nemůžu mluvit sprostě. Já tady budu pěkně dlouho," vzkázal všem zápasník, který má přezdívku český Král severu.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FO2SportCZ%2Fvideos%2F489186458354859%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Porci adrenalinu dal fanouškům také Farkaš. Ten se dostal pod velký tlak, ležel na zádech a dostával od Poláka pravidelný příděl v prvním kole. Rozhodčí ho upozorňoval, že musí být více aktivní, jinak zápas může ukončit. A podařilo se. Když se dostal z nevýhodné pozice a postavil se na nohy, pustil se do soupeře a předvedl velký závěr, který ukončil přesným zvedákem, až Korowczyk nadskočil. Hotovo.</p>
      <p>„Boby centrum se úplně zbláznilo a Denis Farkaš to dokázal. Je to neuvěřitelný blázen, blázen v dobrém slova smyslu. Tady to ukázal," zhodnotil výkon vítěze nadšený komentátor.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FXFightNights%2Fvideos%2F2551987198200908%2F&amp;show_text=&amp;width=640" width="640" height="365" data-service="Facebook" scrolling="no"/>
      </figure>
    </article>
  </body>
</html>