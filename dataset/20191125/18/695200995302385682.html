<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/policia-vysetruje-zastrelenie-psa-policajtom-poskodeni-podali-trestne-oznamenie"/>
    <meta property="og:site_name" content="Paraméter"/>
    <meta property="article:published_time" content="2019-11-25T18:25:00+00:00"/>
    <meta property="og:title" content="Polícia: Vyšetruje zastrelenie psa policajtom, poškodení podali trestné oznámenie"/>
    <meta property="og:description" content="Polícia preveruje okolnosti, za ktorých prišlo k zastreleniu psa policajtom na jeho súkromnom pozemku v obci Dojč v okrese Senica. TASR o tom informovala hovorkyňa Krajského riaditeľstva Policajného zboru v Trnave Mária Linkešová."/>
  </head>
  <body>
    <article>
      <h1>Polícia: Vyšetruje zastrelenie psa policajtom, poškodení podali trestné oznámenie</h1>
      <h2>Polícia preveruje okolnosti, za ktorých prišlo k zastreleniu psa policajtom na jeho súkromnom pozemku v obci Dojč v okrese Senica. TASR o tom informovala hovorkyňa Krajského riaditeľstva Policajného zboru v Trnave Mária Linkešová.</h2>
      <address>
        <time datetime="2019-11-25T18:25:00+00:00">25 Nov 2019, 18:25</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/pes_1.jpg?itok=nDu02DRs"/>
      </figure>
      <p>Ilustračná fotka: TASR</p>
      <p>Polícia prijala oznámenie od majiteľov psa a preveruje všetky okolnosti, za ktorých došlo k zastreleniu psa plemena brazílska fila policajtom na jeho súkromnom pozemku. </p>
      <blockquote>„Policajt strieľal zo súkromnej zbrane, ktorú mal v legálnej držbe. V tejto súvislosti zisťujeme aj to, či mohli byť splnené podmienky na použitie zbrane v tzv. krajnej núdzi”</blockquote>
      <p>– uviedla Linkešová. </p>
      <p>Ako pre TASR dodala, bližšie informácie poskytne polícia ihneď po dôkladnom zadokumentovaní skutku a vykonaní potrebných procesných úkonov.</p>
      <p>V prípade sa angažuje aj zvieracia ombudsmanka.</p>
      <blockquote>„Majitelia uvádzajú, že ich pes 22. novembra v ranných hodinách vbehol na susedov pozemok. Sused mal naňho vystreliť a následne ešte streliť do vzduchu”</blockquote>
      <p>– uviedla zvieracia ombudsmanka Zuzana Stanová. </p>
      <p>Rodina podala na páchateľa trestné oznámenie a zastrelený pes je momentálne na pitve. "Majiteľka psa uvádza, že zviera bolo bezproblémové. Bolo kastrované, čipované, nebolo agresívne a nikdy na nikoho nezaútočilo. Zatiaľ čo v minulosti sa takýto čin mohol hodnotiť ako priestupok, ak cena psa nepresahovala 266 eur, po novele zákona o veterinárnej starostlivosti, podľa ktorej už zviera nie je vec, ale cítiaca bytosť, hovoríme o trestnom čine," doplnila Stanová a dodala, že zvierací ombudsman s majiteľmi zastreleného psa komunikuje a poskytuje im právnu pomoc. </p>
      <p>TASR</p>
    </article>
  </body>
</html>