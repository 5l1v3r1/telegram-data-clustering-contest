<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103479/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T18:48:40+00:00"/>
    <meta property="og:title" content="Парламент Греції вніс зміни до Конституції, але церкву від держави не відокремив"/>
    <meta property="og:description" content="Грецькі законодавці схвалили дев’ять основних конституційних поправок з 49, запропонованих усіма партіями, однак не стали відокремлювати церкву від держави."/>
  </head>
  <body>
    <article>
      <h1>Парламент Греції вніс зміни до Конституції, але церкву від держави не відокремив</h1>
      <address>
        <time datetime="2019-11-25T18:48:40+00:00">25 Nov 2019, 18:48</time>
      </address>
      <p>Грецькі законодавці схвалили дев'ять основних конституційних поправок з 49, запропонованих усіма партіями, однак не стали відокремлювати церкву від держави.</p>
      <p>Про це повідомляє "Європейська правда" з посиланням на <a href="http://www.ekathimerini.com/">Ekatimerini.</a></p>
      <p>Зміни стосуються 28 статей грецької Конституції.</p>
      <p>Згідно з поправками, законодавці більше не матимуть імунітету від кримінального переслідування за кримінальні злочини, а члени незалежних органів влади обиратимуться більшістю в три п'ятих голосів на Конференції президентів замість колишньої вимоги про  більшість у чотири п’ятих.</p>
      <p>Крім того, громадяни зможуть представити до двох законодавчих пропозицій для обговорення в парламенті за умови, що вони зберуть не менше 500 000 підписів. Ці законопроєкти, однак, не можуть стосуватися питань фіскальної та зовнішньої політики чи оборони.</p>
      <p>Ще одна схвалена поправка гарантує мінімальний дохід для сімей, "щоб забезпечити гідні умови життя для всіх громадян".</p>
      <p>Перегляд Конституції був започаткований попередньою лівою адміністрацією СІРІЗА в 2018 році і включав пропозицію відокремити грецьку державу від церкви - крок, який керівна "Нова демократія" відкинула.</p>
      <p>З іншого боку, "Нова демократія" хотіла змінити статтю 16 Конституції, яка забороняє роботу приватних університетів, але цю пропозицію відкинула СІРІЗА.</p>
      <p>Це була четверта спроба внести зміни до Конституції країни з 1975 року, коли була прийнята перша Конституція епохи постдиктатури.</p>
    </article>
  </body>
</html>