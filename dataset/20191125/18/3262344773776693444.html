<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33201/rete-5g-tim-genova-copertura"/>
    <meta property="og:site_name" content="DDay.it"/>
    <meta property="article:published_time" content="2019-11-25T18:56:00+00:00"/>
    <meta property="og:title" content="TIM, attivata la rete 5G a Genova. Via ai servizi per famiglie e aziende"/>
    <meta property="og:description" content="TIM continua l’espansione della rete 5G, e dopo Roma, Torino, Firenze e Napoli accende le antenne anche a Genova. Subito coperta la zona nord-ovest. Entro il 2021 TIM prevede copertura 5G in 120 città"/>
  </head>
  <body>
    <article>
      <h1>TIM, attivata la rete 5G a Genova. Via ai servizi per famiglie e aziende</h1>
      <h2>TIM continua l’espansione della rete 5G, e dopo Roma, Torino, Firenze e Napoli accende le antenne anche a Genova. Subito coperta la zona nord-ovest. Entro il 2021 TIM prevede copertura 5G in 120 città</h2>
      <address><time datetime="2019-11-25T18:56:00+00:00">25 Nov 2019, 18:56</time> by <a rel="author">Pasquale Agizza</a></address>
      <p>TIM continua ad espandere la sua rete 5G. Dopo Roma, Torino, Firenze e Napoli l'azienda ha annunciato <b>l'attivazione della rete di nuova generazione anche fra i carrugi di Genova</b>. Già coperta tutta la zona nord-ovest.</p>
      <p>Nello specifico<b> il 5G copre attualmente i quartieri di Bolzaneto, Rivarolo e Certosa</b>. La copertura si estenderà poi, come detto, ai quartieri di Prà, Sesti Ponente, Sampierdarena, San Teodoro, Oregina, Castelletto, Marassi, Foce, San Martino e Quarto entro la fine del 2019. La copertura 5G toccherà poi l'hinterland del capoluogo ligure, contestualmente al rilascio delle autorizzazioni da parte degli enti competenti e sarà ulteriormente espansa il prossimo anno.</p>
      <p>L’accensione delle antenne 5G segue i test degli scorsi mesi presso il campus Erzelli, condotti da TIM in collaborazione con la Regione Liguria, il Comune di Genova, Liguria Digitale ed Ericsson.</p>
      <figure>
        <img src="https://cdn.dday.it/system/uploads/picture/image/59064/content_small_TIM_1.jpg"/>
      </figure>
      <p>“<i>Con la TIM 5G Digital Business Platform forniamo uno strumento chiave per la creazione di un ecosistema virtuoso con le amministrazioni pubbliche, le università, le start up e le imprese</i>” ha dichiarato il dirigente TIM Elisabetta Romano. “<i>Questo permetterà a TIM di realizzare, insieme ai vari partner, nuovi servizi digitali per Genova in modo sempre più agile, semplice, scalabile e veloce</i>"</p>
      <p>Entro il 2019, TIM prevede che il 5G tocchi 9 città, che diventeranno oltre 120 (con più di 200 destinazioni turistiche e 245 distretti industriali) entro il 2021.</p>
    </article>
  </body>
</html>