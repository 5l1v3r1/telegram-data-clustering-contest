<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ochilnik-nacionalnoyi-sluzhbi-zdorov-ya-petrenko-napisav-zayavu-pro-zvilnennya-330855_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T18:09:00+00:00"/>
    <meta property="og:title" content="Очільник Національної служби здоров'я Петренко написав заяву про звільнення"/>
    <meta property="og:description" content="За словами Петренка, НСЗУ точно не повинна бути бухгалтерією при Міністерстві охорони здоров'я."/>
  </head>
  <body>
    <article>
      <h1>Очільник Національної служби здоров'я Петренко написав заяву про звільнення</h1>
      <h2>За словами Петренка, НСЗУ "точно не повинна бути "бухгалтерією" при Міністерстві охорони здоров'я".</h2>
      <address>
        <time datetime="2019-11-25T18:09:00+00:00">25 Nov 2019, 18:09</time>
      </address>
      <p>Голова Національної служби здоров'я України Олег Петренко подав у відставку, про  що повідомив на своїй сторінці у Facebook. Він вказав на різні фундаментальні цінності з людьми, які зараз намагаються трансформувати систему охорони здоров'я в Україні.</p>
      <p>"Я сьогодні написав заяву про звільнення з посади голови Національної служби здоров'я України. За власним бажанням", - йдеться у повідомленні.</p>
      <p>Він пояснив, що причиною такого рішення є "дуже різні фундаментальні цінності з командою, яка наразі працює над трансформацією системи охорони здоров'я".</p>
      <p>"Це заважає працювати і мені, і їм. Відсутність єдиного розуміння мети, складності процесів, спільної відповідальності та постійний пошук простих рішень у складних питаннях не допомагає знаходити спільну мову і постійно стає каменем спотикання", - зазначив Петренко.</p>
      <p>За словами голови НСЗУ, його звільнення з цієї посади "дасть новій політичній команді можливість зробити це інакше, ніж робив і щодня роблю це я". Петренко вважає, що Нацслужба здоров'я "точно не має бути "бухгалтерією" при Міністерстві охорони здоров'я", і додав, що більше поки не коментуватиме своє рішення. У той же час він зауважив, що трансформацію системи вже не зупинити.</p>
      <p>"Зміни проросли на місцях, запустивши процеси й очікування на всіх рівнях системи. Головне ми точно зробили: дали зрозуміти, що реальні зміни можливі. Справжні. В інтересах споживачів медичних послуг і медичного персоналу", - йдеться у повідомленні.</p>
      <p>Петренко назвав НСЗУ живою структурою з "впровадженими і налаштованими процесами на всіх рівнях, з людським обличчям і натхненним серцем".</p>
      <p>"Це організація, яка здатна планувати і здійснювати задумане: первинка та реімбурсація - тому живе підтвердження. Це потужна команда справжніх професіоналів, які розробили першу в Україні програму медичних гарантій. І які здатні втілити її в життя в повному обсязі в 2020 році", - зазначив він.</p>
      <p>Петренко звернув увагу на те, що програму медичних гарантій (ПМГ) за розрахунками, тарифами, пакетами послуг розроблено, а держбюджет-2020 ухвалено.</p>
      <p>"НСЗУ має стати єдиним національним стратегічним закупником медичних послуг і лікарських засобів за ПМГ, з однаковими для всіх правилами й прозорим розподілом коштів. Це і є один із видів загальнообов'язкового солідарного медичного страхування. Так це працює в багатьох розвинених країнах. І тільки в такому статусі ми зможемо відповісти на виклики, що стоять перед системою охорони здоров'я України", - сказав він.</p>
      <p>Раніше повідомлялося про те, що Петренко, кандидатура якого розглядалася на посаду міністра охорони здоров'я в новому уряді, <b><a href="https://dt.ua/POLITICS/glava-nacsluzhby-zdorov-ya-petrenko-vidmovivsya-vid-posadi-ministra-ohoroni-zdorov-ya-321925_.html">відмовився очолювати МОЗ</a></b>. Відмову від посади міністра Петренко пояснив бажанням продовжувати роботу у НСЗУ. За його словами, це рішення було узгоджено в ході зустрічі з президентом Володимиром Зеленським.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>