<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04736773"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T18:13:00+00:00"/>
    <meta property="og:title" content="Opnieuw geweld op Leuvense Oude Markt: drie agenten arbeidsongeschikt na tussenkomst"/>
    <meta property="og:description" content="Drie agenten zijn arbeidsongeschikt nadat ze dit weekend gewond geraakten bij een tussenkomst op de Oude Markt in Leuven. Een dronken Leuvenaar van 27 verz..."/>
  </head>
  <body>
    <article>
      <h1>Opnieuw geweld op Leuvense Oude Markt: drie agenten arbeidsongeschikt na tussenkomst</h1>
      <address>
        <time datetime="2019-11-25T18:13:00+00:00">25 Nov 2019, 18:13</time>
      </address>
      <p>Leuven - <b>Drie agenten zijn arbeidsongeschikt nadat ze dit weekend gewond geraakten bij een tussenkomst op de Oude Markt in Leuven. Een dronken Leuvenaar van 27 verzette zich hevig tijdens z'n arrestatie en verwondde 2 agenten, een andere Leuvenaar van 23 jutte de menigte op en trapte een derde agent tegen z'n been.</b></p>
      <p>Beide mannen zijn voorgeleid bij de onderzoeksrechter en aangehouden, vrijdag verschijnen ze voor de raadkamer.</p>
      <p>Zaterdagochtend rond 6 uur werd de politie van Leuven opgeroepen omdat een dronken man verschillende mensen lastig viel in een café. De 27-jarige man uit Leuven weigerde mee te gaan en werd erg agressief. Hij sloeg een van de agenten in het gezicht, waarop die pepperspray gebruikte om de man in toom te houden. Dat werkte niet: ook na zijn arrestatie en in de cel bleef hij erg agressief.</p>
      <p>LEES OOK. <b><a href="https://www.nieuwsblad.be/cnt/dmf20190806_04547540">Man deelt karatetrap uit tijdens discussie in Leuven: slachtoffer met verwondingen naar ziekenhuis</a></b></p>
      <p>Uiteindelijk raakten twee agenten gewond, ze zijn allebei drie dagen arbeidsongeschikt.</p>
      <p>Tijdens het tumult stelde ook één van de omstaanders zich erg agressief op. De 23-jarige man uit Leuven probeerde de menigte op te jutten en praatte in de politieradio, die eerder op de grond was gevallen. Tijdens zijn arrestatie sloeg en trapte hij tegen het been van een agent, die 4 dagen arbeidsongeschikt is.</p>
      <p>Beide mannen werden aangehouden. Ze zijn allebei goed gekend bij het gerecht en de politie. Omdat het over een gerechtelijk onderzoek gaat, willen de politie en burgemeester Ridouani niet reageren. De kans is groot dat de twee mannen naast gerechtelijke straffen ook een plaatsverbod voor de Oude Markt riskeren.</p>
    </article>
  </body>
</html>