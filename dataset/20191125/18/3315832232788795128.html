<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/475c9caed91bf869/taylor-swift-marea-castigatoare-la-gala-american-music-awards.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T18:16:00+00:00"/>
    <meta property="og:title" content="Taylor Swift, marea câştigătoare la gala American Music Awards"/>
    <meta property="og:description" content="Taylor Swift a dominat gala American Music Awards (AMA) organizată duminică în Los Angeles, vedeta pop fiind declarată ''Artistul deceniului'', o distincţie anunţată înaintea ceremoniei, dar şi câştigătoarea celui mai important premiu al serii - ''Artistul anului'', relatează Press Association."/>
  </head>
  <body>
    <article>
      <h1>Taylor Swift, marea câştigătoare la gala American Music Awards</h1>
      <address><time datetime="2019-11-25T18:16:00+00:00">25 Nov 2019, 18:16</time> by <a rel="author">Jurnal.md</a></address>
      <p>
        <b>Taylor Swift a dominat gala American Music Awards (AMA) organizată duminică în Los Angeles, vedeta pop fiind declarată ''Artistul deceniului'', o distincţie anunţată înaintea ceremoniei, dar şi câştigătoarea celui mai important premiu al serii - ''Artistul anului'', relatează Press Association.</b>
      </p>
      <p>Vizibil emoţionată la primirea trofeului ''Artistul anului'' în cadrul celei de-a 47-a ediţii a acestor premii înfiinţate în 1973, Taylor Swift a declarat că cele douăsprezece luni anterioare i-au oferit ''unele dintre cele mai uimitoare momente'', dar şi ''cele mai dificile lucruri prin care am trecut în viaţă''.</p>
      <p>Ea a fost implicată recent într-un scandal după ce directorii a două case de discuri au afirmat că artista nu îşi poate interpreta melodiile pe scena AMA.</p>
      <p>Vedeta în vârstă de 29 de ani a făcut apel luna aceasta la cei 85 de milioane de urmăritori ai contului său de Twitter pentru a o susţine în controversa care vizează drepturile de autor asupra melodiilor sale, acuzându-i pe directorii unor case de discuri că exercită un "control tiranic'' asupra muzicii sale.</p>
      <p>Cei doi directori, identificaţi de Swift ca fiind Scott Borchetta şi Scooter Braun, au refuzat de asemenea utilizarea unor înregistrări mai vechi sau filmări din timpul concertelor pentru un documentar produs de Netflix despre artistă.</p>
      <p>„Această industrie e într-adevăr ciudată'', a spus Swift în cadrul galei mulţumind totodată fanilor săi.</p>
      <p>În discursul de acceptare a premiului, artista a provocat lacrimi de emoţie multora dintre spectatori - inclusiv mamei sale, Andrea - după ce a afirmat că premiul recompensează zece ani de ''muncă multă, artă, distracţie şi amintiri''. ''Sunt atât de norocoasă că am ocazia să fac asta'', a adăugat vedeta.</p>
      <p>La categoria ''Artistul anului'', Swift a concurat cu Drake, Ariana Grande, Halsey şi Post Malone.</p>
      <p>Tânăra cântăreaţă, care a fost desemnată şi anul trecut ''Artistul anului'', şi-a recompensat fanii prezenţi la Microsoft Theater din Los Angeles cu un potpuriu din hiturile sale.</p>
      <p>Swift a câştigat în total şase premii la gala AMA din acest an, printre acestea numărându-se distincţia pentru ''Cea mai bună artistă pop/rock'', ''Cel mai bun album pop/rock'' (''Lover''), ''Cel mai bun videoclip'' (''You Need to Calm Down'') şi ''Cea mai bună artistă contemporană''.</p>
      <p>Taylor Swift a doborât astfel recordul de trofee obţinute de Michael Jackson la AMA. Ea are în prezent în palmares 29 de trofee AMA.</p>
    </article>
  </body>
</html>