<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909141"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T18:05:00+00:00"/>
    <meta property="og:title" content="Миню Стайков със силна семейна подкрепа в съда"/>
    <meta property="og:description" content="Държавата иска 3,6 млн. лв. от бизмесмена и още 13 подсъдими Съпругата Рени и синът Стайко Стайков близо 8 часа престояха в Специализирания наказателен съд"/>
  </head>
  <body>
    <article>
      <h1>Миню Стайков със силна семейна подкрепа в съда</h1>
      <address><time datetime="2019-11-25T18:05:00+00:00">25 Nov 2019, 18:05</time> by <a rel="author" href="https://www.24chasa.bg/authors/1132392" target="_blank">Ана Михова</a></address>
      <p>
        <b>Държавата иска 3,6 млн. лв. от бизмесмена и още 13 подсъдими</b>
      </p>
      <p>Съпругата Рени и синът Стайко Стайков близо 8 часа престояха в Специализирания наказателен съд, където се гледаше разпоредителното заседание по делото срещу бизмесмена Миню Стайков и още 13 подсъдими. Четирима от тях са бивши служители на фонд "Земеделие". Те са подсъдими като членове на престъпна група, която се е възползвала от средства по 2 европейски програми за подпамагане на селските райони и лозаровинарството.</p>
      <p>Близо 8 часа продължи разпоредителното заседание. Адвокатите искаха делото да бъде върнато на прокуратурата, защото в обвинителния акт имало неточности, освен това някои от подсъдимите желаели да дават обяснения, но това не се случило. В началото на заседанието беше предявен граждански иск от страна на държавата в размер над 3,6 млн. лв. към всички.</p>
      <p>Както обикновено, Стайков беше в инвалиден стол. Адвокатката му Анна Попова посочи, че има онкологично заболяване втора степен, което било констатирано от 16 лекари, специалисти в различни области, на това основание тя поиска мярката на Стайков да бъде променена.</p>
      <p>Адвокатите на служителите на фонд "Земеделие" също поискаха техните мерки за неотклонение от парични гаранции да бъдат да променени в по-леки. Основният им аргумент беше, че вече не работят във фонда и са останали без работа. От всички подсъдими от фонд "Земеделие" единствено Калоян Костадинов е все още в институцията, а останалите след акцията на специализираната прокуратура са били освободени от работа. Съдът уважи това искане и замени паричните гаранции с подписки. Но пък не вдигна забраната да напускат страната.</p>
      <p>Следващото заседание вече ще се гледа по същество.</p>
    </article>
  </body>
</html>