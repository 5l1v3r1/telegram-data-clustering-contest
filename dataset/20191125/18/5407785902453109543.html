<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/cumhurbaskani-erdogan-in-istegi-uzerine-trump-12655066-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-25T18:40:37+00:00"/>
    <meta property="og:title" content="Cumhurbaşkanı Erdoğan'ın isteği üzerine Trump, Halkbank'a yönelik olası yaptırımların etkisinin incelenmesi için talimat verdi"/>
    <meta property="og:description" content="ABD Başkanı Donald Trump, Cumhurbaşkanı Recep Tayyip Erdoğan'ın isteği üzerine, ABD Hazine Bakanlığı ve Adalet Bakanlığı'ndan İran'a yönelik yaptırımları delmekle suçlanan Halkbank'a yönelik olası yaptırımların etkilerinin incelenmesi için talimat verdi."/>
  </head>
  <body>
    <article>
      <h1>Cumhurbaşkanı Erdoğan'ın isteği üzerine Trump, Halkbank'a yönelik olası yaptırımların etkisinin incelenmesi için talimat verdi</h1>
      <address>
        <time datetime="2019-11-25T18:40:37+00:00">25 Nov 2019, 18:40</time>
      </address>
      <p>ABD medyasında çıkan bir habere göre, Cumhurbaşkanı Erdoğan, Trump'a ABD yaptırımları ve Halkbank hakkındaki endişelerini dile getirdi. Trump ise Türkiye'nin endişeleri doğrultusunda Hazine Bakanlığı ve Adalet Bakanlığına talimat verdi.</p>
      <p>Amerikan The Hill'in, Demokrat bir senatöre dayandırdığı haberine göre, Cumhurbaşkanı Recep Tayyip Erdoğan, ABD Başkanı <a href="https://www.haberler.com/donald-trump/"><b>Donald Trump</b></a> 'a Halkbank ile ilgili endişelerini dile getirdi.</p>
      <h3>İKİ BAKANLIĞA HALKBANK TALİMATI</h3>
      <p>Erdoğan'ın endişelerine hak veren ABD Başkanı Trump harekete geçerek ekibi ve Hazine Bakanlığını bu konuda bilgilendirdi. İran'a uygulanan yaptırımları delmekle suçlanan Halkbank için Trump'ın Adalet Bakanlığı'na da benzer bir bilgilendirme yaptığı iddia edildi.</p>
      <h3>ERDOĞAN İLE TRUMP'IN İYİ İLİŞKİLERİ SONUÇ VERDİ</h3>
      <p>Haberde, Trump'ın Türkiye'ye karşı Barış Pınarı Harekâtı nedeniyle uyguladığı yaptırımlara Halkbank'ın dahil edilmemesine gerekçe olarak Türkiye'nin yaptığı lobi faaliyetlerinin yanı sıra Erdoğan ile Trump arasındaki sıcak ilişki gösterildi. Trump'ın Halkbank'a yönelik olası yaptırımın etkilerinin araştırılması için de talimat verdiği belirtildi.</p>
      <h3>GEÇTİĞİMİZ YIL DA HALKBANK KONUSU GÖRÜŞÜLDÜ</h3>
      <p>Bloomberg News, Ekim ayındaki haberinde Cumhurbaşkanı Erdoğan'ın, Halkbank'a suçlamada bulunulmaması için ABD Başkanı Trump'a girişimlerde bulunduğunu belirtmişti. Trump ise, Erdoğanla Nisan ayında yaptıkları bir telefon görüşmesinin ardından Mnuchin ve Başsavcı William Barr'ı konuyu incelemeleri için görevlendirdi. Bu çağrının ardından Halkbank'a karşı birkaç ay boyunca bir işlem yapılmamış ve daha sonra ABD'li savcılar, ABD'nin İran'a yönelik ambargosunun delinmesiyle ilgili suç duyurusunda bulunmuşlardı.</p>
      <figure>
        <img src="https://foto.haberler.com/haber/2019/11/25/cumhurbaskani-erdogan-in-istegi-uzerine-trump-12655066_3066_m.jpg"/>
      </figure>
      <h3>NE OLMUŞTU?</h3>
      <p>ABD'de Manhattan'daki federal savcılar "İran'a yönelik yaptırımların delinmesi, kara para aklama ve dolandırıcılık" suçlamalarıyla Halkbank hakkında iddianame hazırlamıştı.</p>
      <p>İddianamede "Halkbank'ın üst yönetimi yüksek düzeyli Türk hükümeti yetkilileri tarafından desteklendi ve korundu" ifadeleri kullanılmıştı. ABD Adalet Bakanlığı'ndan yapılan açıklamada Halkbank'ın davasına ABD Bölge Mahkemesi Hakimi Richard M. Berman bakacağı belirtilmişti.</p>
      <h3>SAVCI AÇIKLAMA YAPTI</h3>
      <p>ABD savcısı Geoffrey S. Berman "Etkin, adil ve kamuya açık görülen Halkbank Genel Müdürü'nün davasında jüri, Ocak 2018'de mahkumiyet kararı verdi, Halkbank'ın üst seviyeli yönetiminin ulusun İran rejimine karşı yaptırımlarını delen utanmaz tertibe dahil olduğunu gösterdi. Bugünkü iddianamede öne sürüldüğü üzere Halkbank'ın milyarlarca dolar değerindeki İran petrol gelirinin yasadışı hareketine sistemik katılımı kıdemli banka yetkilileri tarafından tasarlandı ve uygulandı. Bankanın küstah yönetimi, bu tertibi geliştirmek ve korumak için milyonlarca dolar rüşvet alan üst düzey Türk devlet yetkilileri tarafından desteklendi ve korundu. Halkbank artık bir Amerikan mahkemesine cevap vermek zorunda kalacak" demişti.</p>
      <figure>
        <img src="https://foto.haberler.com/haber/2019/11/25/cumhurbaskani-erdogan-in-istegi-uzerine-trump-12655066_426_o.jpg"/>
      </figure>
      <p>Haber Videosu: <a href="https://www.haberler.com/video/cumhurbaskani-erdogan-in-istegi-uzerine-trump-12655066-videosu/">Cumhurbaşkanı Erdoğan'ın isteği üzerine Trump, Halkbank'a yönelik olası yaptırımların etkisinin incelenmesi için talimat verdi</a></p>
    </article>
  </body>
</html>