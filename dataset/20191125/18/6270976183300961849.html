<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/16-dniv-proty-nasylstva/"/>
    <meta property="og:site_name" content="Рубрика"/>
    <meta property="article:published_time" content="2019-11-25T18:16:04+00:00"/>
    <meta property="og:title" content="&quot;16 днів проти насильства&quot;: що включають та чому це важливо"/>
    <meta property="og:description" content="Соціальна акція «16 днів активності проти гендерного насильства» – щорічна міжнародна кампанія, яка починається 25 листопада, у Міжнародний день боротьби за ліквідацію насильства щодо жінок, і триває до 10 грудня – Дня прав людини. У проміжок між цими датами відзначається 1 грудня – Міжнародний день боротьби зі СНІДом 2 грудня – Міжнародний день боротьби з […]"/>
  </head>
  <body>
    <article>
      <h1>"16 днів проти насильства": що включають та чому це важливо</h1>
      <address><time datetime="2019-11-25T18:16:04+00:00">25 Nov 2019, 18:16</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/26-860x580-c-1.jpg"/>
      </figure>
      <p>Соціальна акція <b>«16 днів активності проти гендерного насильства»</b> – щорічна міжнародна кампанія, яка починається 25 листопада, у Міжнародний день боротьби за ліквідацію насильства щодо жінок, і триває до 10 грудня – Дня прав людини.</p>
      <p>У проміжок між цими датами відзначається</p>
      <ul>
        <li>1 грудня – Міжнародний день боротьби зі СНІДом</li>
        <li>2 грудня – Міжнародний день боротьби з рабством</li>
        <li>3 грудня – Міжнародний день людей з інвалідністю</li>
        <li>5 грудня – Міжнародний день волонтера</li>
        <li>9 грудня – Міжнародний день боротьби з корупцією</li>
      </ul>
      <p>Основними завданнями акції «16 днів проти насильства» є привернення уваги громадськості до двох актуальних проблем: запобігання та протидії домашнього насильства та торгівлі людьми, а також активізація діяльності державних установ та громадських об’єднань задля поєднання зусиль щодо захисту прав людини.</p>
      <p>Тема цьогорічної кампанії – <b><i>«Розфарбуй світ в помаранчевий колір: Покоління рівності виступає проти зґвалтувань». </i></b></p>
      <p>ООН пропонує у ці дні надіти одяг або аксесуари помаранчевого кольору, щоб висловити свою солідарність з рухом в ім’я майбутнього, вільного від насильства щодо жінок і дівчат. У багатьох містах світу пройдуть відповідні заходи, а знамениті будівлі будуть підсвічені помаранчевим кольором.</p>
      <p>Офіційно цей день був оголошений Генеральною Асамблеєю ООН у 1999 році, але відзначатися він почав із 1981 року в пам’ять про трагічну загибель трьох сестер Мірабель, які були жорстоко вбиті під час диктатури домініканського правителя Рафаеля Трухільо в 1960 році.</p>
      <p>Із 1991 року акцію «16 днів активізму проти насильства» підтримують у 100 країнах світу, щоб збільшити розуміння та обізнаність про всі форми насильства і створити соціальний простір, вільний від насильства.</p>
      <figure>
        <img src="https://rubryka.com/wp-content/uploads/2019/11/15-16.jpg"/>
      </figure>
      <figure>
        <img src="https://rubryka.com/wp-content/uploads/2019/11/15-16.jpg"/>
      </figure>
      <h3>Проблема в Україні</h3>
      <p>У Києві зафіксовано 8000 фактів домашнього насильства. Однак за розрахунками експертів, це лише 10% від їхньої реальної кількості.</p>
      <p>Нагадаємо, нещодавно <a href="https://rubryka.com/2019/11/14/u-kyyevi-vpershe-zaareshtuvaly-cholovika-za-domashnye-nasylstvo/">у Києві вперше заарештували чоловіка за домашнє насильство.</a></p>
      <p>За даними ООН, близько 4-х мільйонів українських жінок страждають від насилля в родинах щорічно. І тільки 10-15% звертаються по допомогу.</p>
      <p>В Україні від домашнього насилля у рік гине приблизно 600 жінок.</p>
      <p>Україна приєдналася до акції «16 днів проти насильства» 2001 року. Через рік заходи та ініціативи акції, проголошеної другим Всеукраїнським конгресом жінок, пройшли вже у 20 регіонах України, об’єднали 75 всеукраїнських громадських організацій та широке коло представників державних структур. Подібна активність свідчить про актуальність проблеми подолання насильства в нашій державі, пошук в громадах та владних структурах оптимального механізму реагування як на спільні соціальні проблеми, так і на конкретну людську біду.</p>
      <slideshow>
        <figure>
          <img src="https://rubryka.com/wp-content/uploads/2019/11/21-8.jpg"/>
        </figure>
        <figure>
          <img src="https://rubryka.com/wp-content/uploads/2019/11/22-3.jpg"/>
        </figure>
      </slideshow>
      <p>У Києві сьогодні активісти влаштували флешмоб з помаранчевими парасольками під гаслом: “Розірви коло насильства”. У помаранчевий також підсвітили Пішохідний міст, і зі “Скляного мосту” запустили помаранчеві кульки. У такий спосіб правозахисники хочуть закликати кожного, хто стикнувся з насильством, висвітлювати свою проблему і не залишатись з нею наодинці.</p>
      <p>МВС випустило соціальний ролик, мета якого привернути увагу суспільства до проблем подолання насильства в сім’ї, протидії торгівлі людьми та жорстокого поводження з дітьми, гендерного насильства, а також забезпечення рівних прав жінок і чоловіків.</p>
      <figure>
        <iframe src="https://www.youtube.com/embed/iI2t16xKnTk" width="560" height="415" data-service="Youtube" scrolling="no"/>
      </figure>
      <h3>Куди звертатися за допомогою, якщо стали жертвою домашнього насильства</h3>
      <ul>
        <li>викличте поліцію за номером 102</li>
        <li>зателефонуйте на Національну “гарячу лінію” за номером телефону: 0 800 500 335 або з мобільного 116 123</li>
        <li>якщо ви зазнали фізичного чи сексуального насильства і потребуєте медичної допомоги, одразу звертайтесь до лікарні чи поліклініки. Звідти інформацію передадуть до поліції</li>
        <li>зверніться до центру соціальних служб для сім`ї, дітей та молоді. Там фахівці нададуть психологічні консультації</li>
        <li>якщо у сім`ї є діти, які стали жертвами насильства або були його свідками, тоді слід звернутися до служби у справах дітей</li>
        <li>надати тимчасовий притулок жертвам домашнього насилля або ж допомогти вирішити деякі проблеми можуть громадські організації, наприклад, “Ла Страда Україна”. Зокрема, посприяти з одягом для дитини, їжею, ліками.</li>
        <li>отримати безкоштовну юридичну допомогу можна в Центрах безоплатної правової допомоги. Юристи можуть допомогти із розлученням та захистом майнових прав</li>
      </ul>
      <figure>
        <a href="https://rubryka.com/wp-content/uploads/2019/11/23-1.jpeg">
          <img src="data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"/>
        </a>
      </figure>
      <figure>
        <a href="https://rubryka.com/wp-content/uploads/2019/11/23-1.jpeg">
          <img src="https://rubryka.com/wp-content/uploads/2019/11/23-1.jpeg"/>
        </a>
      </figure>
      <related>
        <h4>Читайте також</h4>
        <a href="https://rubryka.com/article/5-knyg-pro-feminizm/"/>
      </related>
    </article>
  </body>
</html>