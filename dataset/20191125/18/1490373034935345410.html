<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/michael-bloomberg-kandidatura-na-prezidenta-usa-agentura_1911251829_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T18:29:00+00:00"/>
    <meta property="og:title" content="Žádná investigace o demokratech kvůli kandidatuře majitele. Agentura Bloomberg mění pravidla"/>
    <meta property="og:description" content="Zpravodajská organizace se bude nadále plně věnovat Trumpovi. V případě uchazečů o demokratickou nominaci se chce věnovat výhradně průzkumům či financování kampaní, nikoli investigativním materiálům."/>
  </head>
  <body>
    <article>
      <h1>Žádná investigace o demokratech kvůli kandidatuře majitele. Agentura Bloomberg mění pravidla</h1>
      <address><time datetime="2019-11-25T18:29:00+00:00">25 Nov 2019, 18:29</time> by <a rel="author">ČTK</a></address>
      <p>
        <b>Zpravodajská organizace, kterou vlastní mediální magnát a někdejší starosta New Yorku Michael Bloomberg, nebude pracovat na investigativních materiálech o Bloombergovi a ani o jeho demokratických volebních rivalech. Oznámil to šéfredaktor agentury Bloomberg News John Micklethwait s tím, že je to reakce na vstup majtele agentury do prezidentské volební kampaně.</b>
      </p>
      <p>„Nemá smysl snažit se říct, že pokrývání této prezidentské kampaně bude pro zpravodajství snadné,“ uvedl Micklethwait. Ve snaze předejít případnému střetu zájmů také budou nově veškeré úvodníky v sekci Bloomberg Opinion vycházet podepsané. Doposud tomu tak u těchto názorových materiálů, které podle agentury AP běžně odrážely Bloombergovy postoje, nebylo.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/michael-bloomberg-demokrate-prezident-donald-trump-usa-prezidentske-volby-2020_1911241743_ako"/>
      </related>
      <p>Bloomberg zpravodajství spustil v roce 1990 jako doplněk k finančním informacím, které prodával. Služba se rychle rozšířila do řady formátů včetně televizní a rozhlasové sítě a magazínů.</p>
      <p>Vstup Bloomberga do politického souboje o prezidentskou nominaci Demokratické strany vzhledem k miliardářovým finančním aktivitám vytváří podle expertů možný střet zájmů, kterému se může vyhnout formálním odstřižením se od svých společností.</p>
      <p>AP připomněla, že všichni prezidenti od dob Jimmyho Cartera s výjimkou současné republikánské hlavy státu Donalda Trumpa prodali podíly ve všech společnostech, které pro ně mohly znamenat střet zájmů. Bloomberg v této věci letos, když vstup do kampaně teprve zvažoval, slíbil, že se od své nadace i obchodů kvůli volbám odstřihne. Jak to hodlá udělat, pokud to stále zamýšlí, známo není.</p>
      <figure>
        <iframe data-src="https://twitter.com/oliverdarcy/status/1198638671374761985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>‚Budeme se věnovat Trumpovi‘</h3>
      <p>Bloombergova agentura se bude nadále plně věnovat Trumpovi. To podle Micklethwaita bude férové, neboť Trump je prezidentem. V případě uchazečů o demokratickou nominaci se chce agentura věnovat výhradně průzkumům či financování kampaní, nikoli vlastním investigativním materiálům. Ty ale Micklethwait zvažuje přebírat od jiných seriózních médií.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/ukrajina-impeachment-donald-trump-usa_1911210619_pj"/>
      </related>
      <p>Postup agentury ale kritizuje někdejší šéfka washingtonského politického zpravodajství Kathy Kielyová, která odešla v roce 2016, když Bloomberg kandidaturu zvažoval. Tehdy to vysvětlila tím, že by bez investigativního přístupu k Bloombergovi nemohla plně vykonávat svou práci. K novým pravidlům v agentuře řekla, že mění práci politických novinářů na stenografy. „Myslím, že lidé půjdou jinam, aby získali podrobné politické zpravodajství,“ uvedla.</p>
      <p>Podle Kielyové by Bloomberg měl zcela odstoupit, aby agentura mohla pracovat nezávisle. Místo toho jen podkopává zpravodajskou organizaci, na které tvrdě pracoval a do jejíhož vybudování vložil spoustu peněz, dodala.</p>
      <related>
        <h4>Související články</h4>
        <a href="https://www.irozhlas.cz/zpravy-svet/peter-mandaville-rozhovor-trump-obama-clintonova-usa-blizky-vychod-islam-syrie_1911130653_eku"/>
        <a href="https://www.irozhlas.cz/zpravy-svet/usa-impeachment-donald-trump-republikani-demokrate_1911011108_pj"/>
        <a href="https://www.irozhlas.cz/zpravy-svet/joe-biden-donald-trump-impeachment_1910092114_pj"/>
      </related>
    </article>
  </body>
</html>