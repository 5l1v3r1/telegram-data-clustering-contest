<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/tehotnou-denisu-poslali-do-vezeni-za-podvod-za-mrizemi-potratila-plod-musela-splachnout"/>
    <meta property="og:site_name" content="eXtra.cz"/>
    <meta property="article:published_time" content="2019-11-25T18:26:00+00:00"/>
    <meta property="og:title" content="Těhotnou Denisu poslali do vězení za podvod: Za mřížemi potratila, plod musela spláchnout"/>
    <meta property="og:description" content="Čtyřnásobná matka Denisa byla odsouzena k pobytu ve vězení kvůli podvodu ve stádiu pokusu. Tou dobou byla v 10. týdnu těhotenství, za mřížemi následně potratila a dle svých slov musela plod spláchnout do záchodu. Událost ji traumatizovala a proto se se žádostí o pomoc obrátila na Spolek Šalamoun, jehož zástupci poukazují na údajné pochybení soudce. O přezkoumání případu požádali ministryni spravedlnosti Marii Benešovou. O případu informoval web TN.cz."/>
  </head>
  <body>
    <article>
      <h1>Těhotnou Denisu poslali do vězení za podvod: Za mřížemi potratila, plod musela spláchnout</h1>
      <address><time datetime="2019-11-25T18:26:00+00:00">25 Nov 2019, 18:26</time> by <a rel="author">Eliška Reiglová</a></address>
      <p>
        <b>Čtyřnásobná matka Denisa byla odsouzena k pobytu ve vězení kvůli podvodu ve stádiu pokusu. Tou dobou byla v 10. týdnu těhotenství, za mřížemi následně potratila a dle svých slov musela plod spláchnout do záchodu. Událost ji traumatizovala a proto se se žádostí o pomoc obrátila na Spolek Šalamoun, jehož zástupci poukazují na údajné pochybení soudce. O přezkoumání případu požádali ministryni spravedlnosti Marii Benešovou. O případu informoval web TN.cz.</b>
      </p>
      <p>Ministryni spravedlnosti <a href="https://www.extra.cz/tema/marie-benesova">Marii Benešové</a> napsal Spolek Šalamoun dopis. <b>„Paní Denisa K. je poprvé ve výkonu trestu za ekonomický trestný čin ve stadiu pokusu. 21. 2. 2019, kdy byla zadržena a dodána do výkonu trestu, byla prokazatelně gravidní v 1. trimestru. Advokát podal dne 21. 2. 2019 a následně žádost o okamžité přerušení výkonu trestu, adresovanou předsedovi senátu Krajského soudu v Brně Mgr. Danielu Plškovi. Obě tyto žádosti opakovaně urgoval,“</b> popisuje spolek v psaní.</p>
      <p>Soudce Denisu prý nepropustil a ona následně ve vězení potratila. Dle vlastních slov musela plod svého dítěte spláchnout do toalety. <b>„Denisu K. ponechal ve výkonu trestu v hrubém rozporu s ustanoveném trestního řádu. Dne 16. 3. 2019 na cele ve vězeňské nemocnici potratila. Ve zdravotnické dokumentaci se záznam o likvidaci biologického materiálu ze strany vězeňské služby nenachází,“</b> napsali zástupci spolku.</p>
      <related>
        <a href="https://www.extra.cz/maminka-21-privitala-na-svet-dvouhlave-miminko-ma-tri-ruce-a-ctyri-dlane"/>
      </related>
      <p>Podle mluvčí vězeňské služby Petry Kučerové je vyhození plodu do záchodu pouhou spekulací. Případ potvrdila a dodala, že ženě byla okamžitě poskytnuta odpovídající lékařská péče. Událost však blíže nechtěla komentovat.</p>
      <h3>Nelidské jednání</h3>
      <p>Žena tvrdí, že po zadržení byla na několik hodin umístěna do cely bez oken a nedostala ani vodu. O svém těhotenství nelhala a mluvila o tom, že je gravidní. <b>„Ženu jsme zadrželi a poté vydali do výkonu trestu, do kterého původně nenastoupila. Předali jsme ji vězeňské službě,“</b> řekl mluvčí policie Pavel Šváb.</p>
      <p>Podle Spolku Šalamoun by měl být předseda senátu Krajského soudu Daniela Plška potrestán. <b>„Vážená paní ministryně, žádáme Vás, abyste s veškerou razancí celou situaci prověřila a následně využila své kárné pravomoci a podala na předsedu senátu Krajského soudu v Brně minimálně návrh na zahájení kárného řízení,“</b> uvádí spolek v dopisu.</p>
      <h3>Ministryně dopis obdržela</h3>
      <p>Mluvčí ministerstva spravedlnosti potvrdil, že Marie Benešová dopis obdržela. K celému případu se pro TN.cz vyjádřila mluvčí soudu. <b>„Odsouzená v minulosti žádala opakovaně prostřednictvím obhájce o odklad výkonu trestu odnětí svobody, a v této trestní věci, tak i v předchozích trestních věcech předkládala různá nepravdivá potvrzení ohledně svého zdravotního stavu, naposledy kopií průkazky pro těhotné vystavené před nástupem do výkonu trestu na jméno odsouzené, která podle dosavadního šetření soudu vůbec nebyla Fakultní nemocnicí Brno vystavena,“</b> napsala tisková mluvčí soudu Klára Belkovová.</p>
      <p><b>„Vazební věznice dne 18. 3. 2019 soudu sdělila, že odsouzená již těhotná není, neboť u ní došlo ke spontánnímu potratu. Za této situace nepřichází v úvahu přerušit trest odnětí svobody,“</b> dodala Belkovová. Sám soudce se zatím nevyjádřil.</p>
    </article>
  </body>
</html>