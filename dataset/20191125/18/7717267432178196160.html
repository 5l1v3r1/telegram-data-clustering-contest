<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/tzitzikostas-tha-piesoume-gia-tin-amesi-apozimiosi-gia-tis-zimies"/>
    <meta property="og:site_name" content="Voria.gr"/>
    <meta property="article:published_time" content="2019-11-25T18:06:00+00:00"/>
    <meta property="og:title" content="ΤΖΙΤΖΙΚΩΣΤΑΣ: ΘΑ ΠΙΕΣΟΥΜΕ ΓΙΑ ΤΗΝ ΑΜΕΣΗ ΑΠΟΖΗΜΙΩΣΗ ΤΩΝ ΠΛΗΓΕΝΤΩΝ"/>
    <meta property="og:description" content="Η αντιμετώπιση της αντιπλημμυρικής θωράκισης πρέπει να γίνεται συντονισμένα και κυρίως ολοκληρωμένα, είπε ο κ. Τζιτζικώστας"/>
  </head>
  <body>
    <article>
      <h1>ΤΖΙΤΖΙΚΩΣΤΑΣ: ΘΑ ΠΙΕΣΟΥΜΕ ΓΙΑ ΤΗΝ ΑΜΕΣΗ ΑΠΟΖΗΜΙΩΣΗ ΤΩΝ ΠΛΗΓΕΝΤΩΝ</h1>
      <h2>Η αντιμετώπιση της αντιπλημμυρικής θωράκισης πρέπει να γίνεται συντονισμένα και κυρίως ολοκληρωμένα, είπε ο κ. Τζιτζικώστας</h2>
      <address><time datetime="2019-11-25T18:06:00+00:00">25 Nov 2019, 18:06</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Eπί ποδός για την αντιμετώπιση της κακοκαιρίας και των προβλημάτων που προκάλεσαν οι<b> ισχυρές βροχοπτώσεις σε Χαλκιδική</b> (Ολυμπιάδα) και <b>Κατερίνη</b> βρίσκεται όλος ο μηχανισμός Πολιτικής Προστασίας στην<b> Περιφέρεια Κεντρικής Μακεδονίας</b>, δήλωσε το μεσημέρι, λίγο πριν την συνεδρίαση του Περιφερειακού Συμβουλίου, ο περιφερειάρχης, <b>Απόστολος Τζιτζικώστας</b>.</p>
      <p>Όπως είπε, υπάρχουν μηχανήματα στις πληγείσες περιοχές για να αποκαταστήσουν τις βλάβες στις υποδομές και στο οδικό δίκτυο. «Παρακολουθούμε τα φαινόμενα και βρισκόμαστε στα σημεία, σε όλα τα επικίνδυνα σημεία,για να επέμβουμε αμέσως όπου χρειαστεί σε συνεργασία με την Πυροσβεστική Υπηρεσία», επισήμανε σύμφωνα με το ΑΠΕ-ΜΠΕ.</p>
      <p>Τις προσεχείς ημέρες, σύμφωνα με τον κ. Τζιτζικώστα, θα ξεκινήσει και η <b>καταγραφή των ζημιών</b> τόσο σε κατοικίες όσο και σε επιχειρήσεις προκειμένου «στο αμέσως επόμενο διάστημα να υποβάλλουμε προς τα συναρμόδια υπουργεία όλες αυτές τι αιτήσεις των πολιτών που έχουν καταστραφεί ή έχουν υποστεί ζημιές για να ξεκινήσει<b> η αποζημίωσή τους άμεσα</b>- και θα πιέσουμε ως Περιφέρεια αυτό να γίνει γρήγορα - και να μην περιμένουν οι κάτοικοι, οι επιχειρηματίες και οι επαγγελματίες που έχουν πληγεί, όπως είχαμε ζήσει στο παρελθόν. Τώρα πρέπει να κινηθούμε γρήγορα. Οι ζημιές είναι αρκετές και είναι μεγάλες», ανέφερε ο περιφερειάρχης Κ. Μακεδονίας</p>
      <p>Ειδικά για την κατάσταση στην Ολυμπιάδα Χαλκιδικής ο κ. Τζιτζικώστας είπε ότι έχει ζητηθεί από το Δήμο Αριστοτέλη που έχει την αρμοδιότητα να ολοκληρώσει τις μελέτες «προκειμένου να δούμε πως θα ενταχθεί ένα συνολικό αντιπλημμυρικό σε ένα ευρωπαϊκό ή εθνικό πρόγραμμα.</p>
      <p>«Η αντιμετώπιση της <b>αντιπλημμυρικής θωράκισης</b> πρέπει να γίνεται συντονισμένα και ολοκληρωμένα κυρίως», είπε ο κ. Τζιτζικώστας .</p>
      <p>«Αυτό όλα αυτά τα χρόνια δεν είχε γίνει στην περιοχή. Ζήτησα από την νέα διοίκηση του Δήμου να προχωρήσει γρήγορα στην ολοκλήρωση των σχετικών μελετών, προκειμένου μετά ως Περιφέρεια που θα μπορούμε να εντάξουμε το έργο αυτό, γιατί θα είναι ένα μεγάλο έργο για να θωρακίσουμε οριστικά κι αντιπλημμυρικά την περιοχή», κατέληξε.</p>
      <p>Στο μεταξύ, το Περιφερειακό Συμβούλιο της ΠΚΜ στην σημερινή συνεδρίασή του ενέκρινε ομόφωνα την εισήγηση που κατατέθηκε εκτός ημερησίας διάταξης από την αντιπεριφερειάρχη Οικονομικών και Προγραμματισμού κ. Αθηνά Αθανασιάδου-Αηδονά -με βάση την τελευταία εγκύκλιο του ΥΠΕΣ-για έγκριση στον ετήσιο προγραμματισμό προσλήψεων τακτικού προσωπικού έτους 2020 που αφορά σε 536 προσλήψεις διαφόρων ειδικοτήτων (όλες οι κενές οργανικές θέσεις στις υπηρεσίες της ΠΚΜ όπως ειπώθηκε στη συνεδρίαση) με κονδύλιο 3.054.175 ευρώ ενώ εγκρίθηκε κατά πλειοψηφία η πρόταση που κατέθεσε ο αντιπεριφερειάρχης Πέλλας  Δ.Τζαμτζής για την πραγματοποίηση «λευκής νύχτας” στην πόλη των Γιαννιτσών στις 29 Νοεμβρίου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/thasos-plimmirisan-dromi-ke-spitia-apo-ti-sfodri-kakokeria-vid"/>
        <a href="https://www.voria.gr/article/chalkidiki-nea-dramatiki-nichta-me-plimmires-stin-olimpiada-vid"/>
        <a href="https://www.voria.gr/article/pies-perioches-tha-plixi-i-kakokeria-girionis-avrio-triti"/>
        <a href="https://www.voria.gr/article/chalkidiki-sto-eleos-ton-plimmiron-i-ierissos-foto"/>
        <a href="https://www.voria.gr/article/tragodia-stin-rodo-nekri-75chroni-amea-sto-plimmirismeno-spiti-tis"/>
        <a href="https://www.voria.gr/article/eklise-logo-plimmiras-i-palia-ethniki-odos-thessalonikis-kavalas"/>
      </related>
    </article>
  </body>
</html>