<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/statul-care-ar-detine-arme-chimice-desi-incalca-o-conventie-mondiala-sua-sunt-in-alerta.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T18:57:00+00:00"/>
    <meta property="og:title" content="Statul care ar deține arme chimice, deși încalcă o convenție mondială. SUA sunt în alertă"/>
    <meta property="og:description" content="Myanmar încalcă o convenţie mondială care interzice armele chimice şi ar putea deţine un stoc de astfel de arme, datând din anii 1980, au afirmat luni SUA, cu prilejul conferinţei anuale a Organizaţiei pentru Interzicerea Armelor Chimice."/>
  </head>
  <body>
    <article>
      <h1>Statul care ar deține arme chimice, deși încalcă o convenție mondială. SUA sunt în alertă</h1>
      <h2>Myanmar încalcă o convenţie mondială care interzice armele chimice şi ar putea deţine un stoc de astfel de arme, datând din anii 1980, au afirmat luni SUA, cu prilejul conferinţei anuale a Organizaţiei pentru Interzicerea Armelor Chimice.</h2>
      <address>
        <time datetime="2019-11-25T18:57:00+00:00">25 Nov 2019, 18:57</time>
      </address>
      <p>Acest stat din Asia de Sud-Est ar putea deţine încă arme chimice într-o infrastructură în care a fost produs gaz muştar, a declarat un înalt responsabil al Departamentului de Stat american, relatează Agerpres.</p>
      <p>Myanmar a aderat în 2015 la Convenţia pentru Interzicerea Armelor Chimice (CIAC), care interzice producţia, stocarea şi utilizarea de astfel de arme.</p>
      <p><i>„SUA se tem că un stoc de arme chimice este în continuare prezent într-o infrastructură istorică din Myanmar</i>", a afirmat Thomas DiNanno, asistent adjunct al secretarului american al apărării, în cadrul conferinţei OIAC de la Haga.</p>
      <p>Potrivit lui DiNanno, Washingtonul dispune de informaţii potrivit cărora Myanmar "avea un program de arme chimice în anii 1980, care cuprindea un program de dezvoltare a gazului muştar cu sulf şi o infrastructură de producere de arme chimice".</p>
      <p><i>„SUA certifică faptul că Myanmar nu este în conformitate cu CIAC, din cauza eşecului său de a declara vechiul său program de arme chimice şi de a distruge infrastructura aferentă"</i>, a afirmat DiNanno.</p>
      <p>Potrivit lui, Washingtonul a purtat discuţii cu guvernul civil şi forţele armate din Myanmar pe această temă.</p>
      <p>SUA <i>"sunt gata să ajute Myanmar"</i> să distrugă aceste arme chimice, a adăugat Thomas DiNanno.</p>
      <p>Statul Myanmar a mai fost acuzat şi în trecut că stochează şi utilizează astfel de arme.</p>
      <p>În iulie 2014, cinci jurnalişti din Myanmar au fost condamnaţi la zece ani de închisoare cu muncă forţată pentru un articol în care acuzau un complex militar că produce arme chimice.</p>
      <p>Un an mai devreme, Myanmar a negat că a utilizat arme chimice împotriva rebelilor din minoritatea etnică kachin în timpul luptelor din nordul ţării.</p>
      <p>În 2005, junta din Myanmar a fost acuzată de apărători ai drepturilor omului cu sediul la Londra că a recurs la arme chimice împotriva gherilei minorităţii etnice karen.</p>
      <p>Sursa: Agerpres</p>
    </article>
  </body>
</html>