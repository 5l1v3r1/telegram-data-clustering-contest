<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/nowe-informacje-w-sprawie-obrabowania-muzealnego-skarbca-w-dreznie-trwa-poscig-za-sprawcami/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T18:25:20+00:00"/>
    <meta property="og:title" content="Nowe informacje w sprawie obrabowania muzealnego skarbca w Dreźnie. Trwa pościg za sprawcami"/>
    <meta property="og:description" content="Zapis kamer w muzealnym skarbcu Augusta Mocnego w Dreźnie, znanym jako Gruenes Gewoelbe (Zielona Powała), pokazuje dwóch sprawców dokonanej tam w poniedziałek 25 listopada rano kradzieży – poinformował szef drezdeńskiej policji kryminalnej Voilker Lange."/>
  </head>
  <body>
    <article>
      <h1>Nowe informacje w sprawie obrabowania muzealnego skarbca w Dreźnie. Trwa pościg za sprawcami</h1>
      <address><time datetime="2019-11-25T18:25:20+00:00">25 Nov 2019, 18:25</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Zapis kamer w muzealnym skarbcu Augusta Mocnego w Dreźnie, znanym jako Gruenes Gewoelbe (Zielona Powała), pokazuje dwóch sprawców dokonanej tam w poniedziałek 25 listopada rano kradzieży – poinformował szef drezdeńskiej policji kryminalnej Voilker Lange.</b>
      </p>
      <p>Jak zaznaczył, nie wyklucza się, że w przestępstwie uczestniczyły jeszcze inne osoby. Złodzieje wtargnęli do skarbca przez okno po rozcięciu kraty i wybiciu samego okna. Świadomie skierowali się ku jednej z witryn i rozbili ją.</p>
      <p>Komendant drezdeńskiej policji Joerg Kubiessa powiedział na konferencji prasowej, że włamanie zgłoszono o godzinie 4.59. Pościg za sprawcami nie przyniósł dotychczas rezultatów.</p>
      <p>Według uczestniczącej w konferencji dyrektor generalnej Państwowych Zbiorów Sztuki w Dreźnie Marion Ackermann, nie da się oszacować finansowej wartości skradzionych przedmiotów, gdyż ich wartość artystyczna nie ma konkretnego wymiaru pieniężnego.</p>
      <p>W rozbitej witrynie znajdowały się trzy komplety precjozów, ale ich wartość materialna ma znacznie mniejsze znaczenie niż ich całościowość – podkreśliła Ackermann. Wyraziła jednocześnie nadzieję, że międzynarodowy rezonans kradzieży uniemożliwi wprowadzenie złodziejskiego łupu na rynek dzieł sztuki.</p>
      <p>W swych pierwszych doniesieniach niemieckie media podawały, że skradziono eksponaty wartości kilkuset milionów lub nawet miliarda euro.</p>
      <p>Według dziennika „Bild”, bezpośrednio przed włamaniem spowodowano awarię elektrycznej skrzynki rozdzielczej w pobliżu najcenniejszych drezdeńskich muzeów, odcinając je od dopływu prądu. Kamery obserwacyjne pracowały jednak dalej dzięki niezależnemu zasilaniu.</p>
      <p>Gruenes Gewoelbe, gdzie w trzeciej dekadzie XVIII wieku umieścił swój prywatny skarbiec ówczesny książę-elektor Saksonii i zarazem król Polski August II Mocny, znajduje się w kompleksie rokokowej pałacowej rezydencji Residenzschloss. Jej częścią jest także Zwinger (Zwierzyniec), mieszczący jedną z najcenniejszych europejskich kolekcji malarstwa – Galerię Starych Mistrzów.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/nczastv-kto-poluje-na-michalkiewicza-meska-rozmowa-tomasza-sommera-ze-stanislawem-michalkiewiczem-wideo-na-zywo/"/>
        <a href="https://nczas.com/2019/11/25/nocleg-w-japonskim-hotelu-za-dolara-jest-jeden-warunek/"/>
        <a href="https://alaluna.pl/video/reakcja-dody-na-zwyciestwo-gabor-bezcenna-padly-niecenzuralne-slowa-video-18/"/>
        <a href="https://nczas.com/2019/11/25/pilne-maciej-wasik-nowym-wiceministrem-mswia/"/>
        <a href="https://nczas.com/2019/11/25/szokujace-slowa-ukrainskiej-polityk-w-2023-roku-takiego-panstwa-jak-ukraina-nie-bedzie/"/>
        <a href="https://nczas.com/2019/11/25/szokujace-zdarzenie-na-florydzie-samochod-prowadzil-pies-jechal-na-wstecznym-video/"/>
        <a href="https://nczas.com/2019/11/25/korwin-mikke-zyjemy-w-dupokracji-juz-40-lat-temu-pisalem-ze-zus-musi-zbankrutowac/"/>
        <a href="https://nczas.com/2019/11/25/tak-lidl-zarabia-na-polskich-dzieciach-zabawki-dla-polakow-drozsze-niz-dla-niemcow/"/>
        <a href="https://alaluna.pl/newsy/przetakiewicz-w-feministycznym-szalenstwie-byla-kulczyka-rozpoczyna-nowa-ere-kobiet/"/>
      </related>
    </article>
  </body>
</html>