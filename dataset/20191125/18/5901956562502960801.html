<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/aljazu-v-koruzo-nastavil-naboje-s-sibrami-z-gnojnico-nad-avtomobile-foto-250332"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T18:27:00+00:00"/>
    <meta property="og:title" content="Aljažu v koruzo nastavil naboje s šibrami, z gnojnico nad avtomobile (FOTO) "/>
    <meta property="og:description" content="V Negovi in okolici ter na širšem območju občin Gornja Radgona in Benedikt neznanci kot po tekočem traku uničujejo kombajne za siliranje in žetev koruze ter ogrožajo preživetje in življenje ..."/>
  </head>
  <body>
    <article>
      <h1>Aljažu v koruzo nastavil naboje s šibrami, z gnojnico nad avtomobile (FOTO) </h1>
      <h2>Le sreči se gre zahvaliti, da je mladi gospodar Aljaž Bratuša še živ. Kmetija je bila večkrat tarča, z gnojnico so jim zalili avtomobile.</h2>
      <address><time datetime="2019-11-25T18:27:00+00:00">25 Nov 2019, 18:27</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1682037.jpg"/>
          <figcaption>Nenehno popravljajo stroje.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1681846.jpg"/>
          <figcaption>Z naboji, skritimi v plastenki, pritrjeni na koruzo, je neznanec ogrožal življenja ljudi.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1681847.jpg"/>
          <figcaption>Takšna postane nerjaveča cev, noži kombajna pa so uničeni.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1681849.jpg"/>
          <figcaption>V koruzi in tudi žitu ter senu je nastavljal žice, zaradi katerih živina po zaužitju pogine.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1681850.jpg"/>
          <figcaption>Ko ovira pride med nože kombajna, je zelo nevarno za vse v bližini.</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1682042.jpg"/>
          <figcaption>Kmetovalci in lastniki kombajnov so večkrat protestirali, obiskala jih je tudi kmetijska ministrica, a nič ne pomaga. FOTOGRAFIJE: Oste Bakal in osebni arhiv</figcaption>
        </figure>
      </slideshow>
      <p>V Negovi in okolici ter na širšem območju občin Gornja Radgona in Benedikt neznanci kot po tekočem traku uničujejo kombajne za siliranje in žetev koruze ter ogrožajo preživetje in življenje kmetovalcev. Žalostno je, da v 21. stoletju ljudje ne morejo mirno in spokojno živeti, še bolj žalostno pa je, kako daleč pripeljeta maščevalnost in sovraštvo, da je človek pripravljen na tako nizkotna dejanja.</p>
      <blockquote>Oškodovanih je bilo najmanj 15 lastnikov kombajnov, najhuje Feliks Kramberger iz Negove, ki se ukvarja predvsem z govedorejo.</blockquote>
      <p>Samo septembra in oktobra je bilo na omenjenem območju obravnavanih kar 20 uničenih kombajnov, 13 na območju PP Gornja Radgona ter sedem na območju PP Lenart. Oškodovanih je bilo najmanj 15 lastnikov strojev, najhuje <b>Feliks Kramberger</b> iz Negove, ki se z ženo <b>Anico</b> ukvarja predvsem z govedorejo. Huje sta bila oškodovana tudi njegov sosed <b>Aljaž Bratuša </b>in <b>Uroš Cetl</b> iz Spodnje Ščavnice, ki sta na past naletela po dvakrat.</p>
      <figure>
        <img src="https://www.slovenskenovice.si/images/slike/2019/11/18/1681846.jpg"/>
        <figcaption>Z naboji, skritimi v plastenki, pritrjeni na koruzo, je neznanec ogrožal življenja ljudi.</figcaption>
      </figure>
      <p>Zdaj pa smo iz okolice Gornje Radgone prejeli dokaze, da neznanec ni nastavljal le cevi iz nerjavečega jekla, temveč tudi naboje s šibrami, ki sicer ne spadajo med eksplozivna sredstva, toda v določenih primerih, denimo ob morebitnem udarcu z noži kombajna, bi se lahko zgodilo tudi kaj hujšega. »Potem ko so v soboto, 12. oktobra, na koruznem polju v Negovi poškodovali enoredni kombajn zaradi nastavljene cevi, so 14. oktobra naleteli na nastavljeno plastenko z naboji in šibrami. Če bi s kombajnom zadevo poželi, bi lahko eksplodiralo ali pa bi naboji začeli leteti iz kombajnove cevi. Če nabojev ne bi odstranili, bi lahko še kdo umrl. Primer je bil prijavljen policiji, ta naj bi najdeno plastenko posredovala na analizo v Ljubljano. Do danes še nismo prijeli odgovorov. Kdaj bo storilec kaznovan za svoja dejanja? Je bila to grožnja s smrtjo? Taisti lastnik kmetije iz Negove je bil žrtev tovrstnega kaznivega dejanja že pred štirimi leti. Najprej so bile cevi nastavljene le na njegovih parcelah, pozneje pa tudi pri vseh njegovih strankah. Storilec njive torej izbira s točno določenim namenom – uničiti kombajn točno določeni osebi,« nam je povedal vir iz okolice Gornje Radgone.<br/><br/>Naboji v plastenkah so bili najdeni v Negovi, pri mladem gospodarju Aljažu Bratuši. »Našel jih je njegov brat, star 21 let, ki je pred enorednim kombajnom pregledoval vsako vrsto koruze posebej prav zaradi strahu pred nastavljenimi zadevami, saj so oni štiri leta glavna tarča,« nam je še sporočil poznavalec razmer na tem območju, zlasti pri Bratuševih, kjer so jim zlikovci že preluknjali folijo na silosih, prerezali silažne in suhe bale, z gnojnico zalili vhodna vrata in avtomobile, železo so našli tudi v žitih in na travnikih.</p>
      <blockquote>Če nabojev ne bi odstranili, bi lahko še kdo umrl.</blockquote>
      <figure>
        <img src="https://www.slovenskenovice.si/images/slike/2019/11/18/1681847.jpg"/>
        <figcaption>Takšna postane nerjaveča cev, noži kombajna pa so uničeni.</figcaption>
      </figure>
      <p>Po novih odkritjih, ki so nam jih posredovali oškodovani in prestrašeni ljudje, smo zadevo preverili pri policiji. Zanimivo bi bilo slišati, ali policisti neznanega storilca obravnavajo tudi zaradi katerega drugega, še hujšega kaznivega dejanja, a veliko nam ni uspelo izvedeti. Policisti namreč opravljajo svoje delo in zaradi interesa preiskave ne želijo razkrivati podrobnosti. Nam je pa tiskovna predstavnica PU Murska Sobota <b>Suzana Rauš</b> potrdila, da »v primeru plastenke z naboji ne gre za eksplozivno telo, predmet pa je bil posredovan v nadaljnjo preiskavo, vendar analiz še nimamo«. Čeprav so policisti skopi v izjavah, občani pričakujejo, da bodo storilca kmalu odkrili in pripeljali pred sodnike.<br/><br/>Uničevanje kombajnov na tem območju Slovenskih goric je že vse od 10. septembra ena od glavnih tem vseh pogovorov, zlasti kmetovalcev. Škodo naj bi povzročala ena oseba, govori se o moškem z območja občine Radenci, a brez materialnih dokazov policija ne more nič. Kljub temu komandir PP Gornja Radgona <b>Aleksander Kreslin</b> pravi, da so policisti na strani kmetovalcev in da delajo vse, kar je v njihovi moči, da bi storilca prijeli. »Kmetom lahko sporočimo, da smo na njihovi strani in se aktivno vključujemo v zadevo oziroma poskušamo narediti vse, da bi prišli na sled storilcu kaznivega dejanja,« je zagotovil Kreslin. </p>
    </article>
  </body>
</html>