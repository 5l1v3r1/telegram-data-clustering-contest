<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904141.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T18:25:00+00:00"/>
    <meta property="og:title" content="امارات سیاستمدار عراقی را آزاد کرد"/>
    <meta property="og:description" content="به گزارش فارس، «عزت الشابندر» سیاستمدار عراقی که چند روز پیش همزمان با اوج اعتراضات عراق در امارات عربی متحده بازداشت شده بود، آزاد شده و به کشورش بازگشته است."/>
  </head>
  <body>
    <article>
      <h1>امارات سیاستمدار عراقی را آزاد کرد</h1>
      <address>
        <time datetime="2019-11-25T18:25:00+00:00">25 Nov 2019, 18:25</time>
      </address>
      <p>شبکه المیادین به نقل از منابع آگاه از آزادی «عزت الشابندر» سیاستمدار عراقی که در بازداشت امارات به سر می‌بُرد، خبر داد.</p>
      <p>به گزارش فارس، «عزت الشابندر» سیاستمدار عراقی که چند روز پیش همزمان با اوج اعتراضات عراق در امارات عربی متحده بازداشت شده بود، آزاد شده و به کشورش بازگشته است.</p>
      <p>شبکه خبری «المیادین» به نقل از منابع آگاه گزارش داد که الشابندر عصر روز دوشنبه به عراق بازگشته است.</p>
      <p>رسانه‌های عراقی ۳۰ آبان‌ ماه خبر بازداشت این سیاستمدار عراقی در فرودگاه دبی را منتشر کرده بودند.</p>
      <p>منابع خبری گفتند که ابوظبی با ربودن یکی از مقامات سیاسی عراقی، تلاش دارد بغداد را متقاعد کند تا اعضای شبکه اطلاعاتی اماراتی که در جریان تظاهرات‌های اخیر عراق در بغداد دستگیر شدند را با او مبادله کند.</p>
      <p>بر اساس این گزارش، دستگیری این شخصیت سیاسی عراق در دبی، پس از هشداری که وی مدتی پیش از طرف عربستان دریافت کرده بود، صورت گرفته است. وی چندی پیش نیز به ریاض سفر کرده بود و مجموعه دیدارهایی با مقامات سعودی داشت و در آن زمان نیز وی به مدت ده روز متوالی در ریاض ماند و تنها برای دیدارهایی که برنامه‌ریزی شده بود، با هماهنگی از اتاقش خارج می‌شد.</p>
      <p>روزنامه الاخبار می‌نویسد: الشابندر در دوره نخست‌وزیری «نوری المالکی» حلقه ارتباط میان او و مقامات کشورهای عربی حوزه خلیج فارس بوده و در آن زمان، امارات به واسطه «محمد دحلان» عضو جداشده سازمان فتح و مشاور غیررسمی ولی‌عهد ابوظبی، که محور ریاض - ابوظبی را علیه محور آنکارا - دوحه هدایت کند، از طریق کمک به محور اول، از نفوذ اخوان المسلمین در عراق، بکاهد. این معامله‌ای بود که امیدی به آن وجود نداشت اما با این وجود این امر، روابط میان الشابندر و محور سعودی - اماراتی را قطع نکرد تا اینکه وی، ابوظبی را متهم کرد که «تمام تلاش خود را خواهد کرد تا عراق را بخشی از معامله قرن کند». پس از این نیز به طور تلویحی از نقش امارات در پشت پرده خشونت‌های جاری در عراق در جریان تظاهرات‌های مردمی که از اول اکتبر آغاز شده، خبر داد.</p>
      <p>با وجود مشخص بودن دلایل کلی اقدام امارات از ربودن  این شخصیت سیاسی، هنوز هدف اصلی امارات از این اقدام مشخص نشده اما با رصد تحولات اخیر در عراق و اظهارنظرهای الشابندر، سرنخ‌هایی از هدف اصلی امارات از این اقدام به دست می‌آید. به نظر می‌رسد مبادله الشابندر با اعضای یک شبکه جاسوسی و اطلاعاتی اماراتی که اخیرا در بغداد شناسایی و دستگیر شده‌اند، فرضیه بسیار محکمی باشد.</p>
    </article>
  </body>
</html>