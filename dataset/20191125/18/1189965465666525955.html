<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/videos/lifo_picks_cinefil/136845"/>
    <meta property="og:site_name" content="LiFO"/>
    <meta property="article:published_time" content="2019-11-25T18:00:00+00:00"/>
    <meta property="og:title" content="Αθήνα, σ' αγαπάω να της λες"/>
    <meta property="og:description" content="Ένα βίντεο του Νίκου Πάστρα με μουσική του The Boy"/>
  </head>
  <body>
    <article>
      <h1>Αθήνα, σ' αγαπάω να της λες</h1>
      <h2>Ένα βίντεο του Νίκου Πάστρα με μουσική του The Boy</h2>
      <address>
        <time datetime="2019-11-25T18:00:00+00:00">25 Nov 2019, 18:00</time>
      </address>
      <p>
        <b>«Η μονάκριβη μου αγάπη. Η πουτάνα. Η καριόλα. Αυτή η πόλη που κοιμάται και νομίζει ότι σκίζει. Τι να λέει; Μας πονάει και μετά κλαίει και θέλει χάδια και αγκαλιές και Αθήνα μου, σ' αγαπάω να της λες.»</b>
      </p>
      <p>
        <b>
          <i>The Boy, Όλοι το Θυμήθηκαν Αργά, 2011</i>
        </b>
      </p>
      <p>Ο Ιωάννης ο Βίαιος, Το Άλλο Γράμμα και το Πρόσωπο με Πρόσωπο είναι τρεις ταινίες που αναπνέουν στην Αθήνα. Μια απ' αυτές παίρνει και κάποιες ανάσες στο Σαρλερουά. Η Αθήνα της Μαρκετάκη, του Λιαρόπουλου και του Μανθούλη, μοιάζει ίδια αλλά και διαφορετική μέσα από τα μάτια τους και τα πλάνα τους. Ίσως γιατί την πόλη σου όταν τη βλέπεις υποκειμενικά, μόνο τότε δείχνει το αληθινό της πρόσωπο. Με αφορμή την προβολή των τριών ταινιών στη Χαμένη Λεωφόρο, έφτιαξα ένα φιλμάκι-κολάζ, με υλικά από τις τρεις ταινίες, συν ένα τραγούδι του The Boy. Αλλιώς, ένα άλλο γράμμα. Ενα γράμμα με παραλήπτη άγνωστο. Κάποιες στιγμές, παραλήπτης νιώθεις πως είναι η Αθήνα. Άλλες όλες οι πόλεις του κόσμου. Άλλες η μάνα σου, ο πατέρας σου, τα αδέρφια σου. Άλλες τα κορίτσια που πέρασαν από τη ζωή σου. Και κάποια αγόρια ίσως. Άλλες ο κινηματογράφος ο ίδιος. Ίσως ένα κορίτσι που είναι τόσο σημαντικό όσο ο κινηματογράφος. Η Αθήνα σίγουρα. Ή μήπως όλα τα προηγούμενα; Ωχ πόσο πονάω. Νύχτωσε χωρίς φεγγάρι. Ο «Μπομπ Ντάυλαν» και κάτι που ίσως αλλάξει. Η Αθήνα σου είμαι. Σ' αγαπάω να μου λες. Σ' αγαπάω σου λέω.</p>
      <p>
        <i>
          <b>Νίκος Πάστρας, Αθήνα, Μάρτιος 2017</b>
        </i>
      </p>
      <figure>
        <img src="https://www.lifo.gr/uploads/image/1155427/Sequence_01.02_55_49_16.Still038.jpg"/>
      </figure>
      <p>Η Χαμένη Λεωφόρος του Ελληνικού Σινεμά είναι μια πρωτοβουλία της Ένωσης Σκηνοθετών-Παραγωγών Ελληνικού Κινηματογράφου (ΕΣΠΕΚ). Μια Δευτέρα και μια Παρασκευή κάθε μήνα "Παράξενα, Παραγνωρισμένα, Παραμελημένα, Παραπονεμένα Ελληνικά Φιλμ" των δεκαετιών1960 – 1980, επιλεγμένα από τους σκηνοθέτες Αλέξη Αλεξίου, Γιάννη Βεσλεμέ και Ελίνα Ψύκου και την ιστορικό κινηματογράφου Αφροδίτη Νικολαΐδου, θα προβάλλονται στον Κινηματογράφο Άστορ σε κόπιες 35mm.</p>
      <p>Το πέμπτο μέρος της σειράς τιτλοφορείται "Αθήνα, σ' αγαπάω να της λες", τίτλος από το ομώνυμο κομμάτι του The Boy που συνοδεύει το βίντεο που ετοίμασε ο Νίκος Πάστρας χρησιμοποιώντας οπτικό υλικό από τις ταινίες που θα προβληθούν.</p>
      <figure>
        <img src="https://www.lifo.gr/uploads/image/1155428/Sequence_01.02_56_01_05.Still040.jpg"/>
      </figure>
      <p>Τη Δευτέρα 20 Μαρτίου, η Χαμένη Λεωφόρος φιλοξενεί τις ταινίες Πρόσωπο με πρόσωπο του Ροβήρου Μανθούλη, Το άλλο γράμμα του Λάμπρου Λιαρόπουλου και Ιωάννης ο Βίαιος της Τώνιας Μαρκετάκη, ενώ λίγες νύχτες μετά, την Παρασκευή 24 Μαρτίου, την ταινία Μανία του Γιώργου Πανουσόπουλου, σε μεταμεσονύχτια προβολή. Τις τρεις πρώτες θα συστήσουν στο κοινό η Δώρα Μασκλαβάνου και ο Γιάννης Σακαρίδης και την τέταρτη ο Ζαχαρίας Μαυροειδής.</p>
      <figure>
        <img src="https://www.lifo.gr/uploads/image/1155430/Sequence_01.02_57_46_01.Still046.jpg"/>
      </figure>
      <figure>
        <img src="https://www.lifo.gr/uploads/image/1155432/Sequence_01.02_58_53_17.Still051.jpg"/>
      </figure>
    </article>
  </body>
</html>