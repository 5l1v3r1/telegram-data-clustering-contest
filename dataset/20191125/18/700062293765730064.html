<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715172-rodos-xylokophse-ton-gampro-kai-thn-adelfh-toy-toys-chtypoyse-me-varia-alysida.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T18:27:00+00:00"/>
    <meta property="og:title" content="Ρόδος: Ξυλοκόπησε τον γαμπρό και την αδελφή του - Τους χτυπούσε με βαριά αλυσίδα"/>
    <meta property="og:description" content="Για τα χτυπήματα που επέφερε στην αδελφή και στον γαμπρό του, θα δικαστεί από το Μικτό Ορκωτό Δικαστήριο Κω, 46χρονος κάτοικος Ρόδου τον Δεκέμβριο. Όπως αναφέρει"/>
  </head>
  <body>
    <article>
      <h1>Ρόδος: Ξυλοκόπησε τον γαμπρό και την αδελφή του - Τους χτυπούσε με βαριά αλυσίδα</h1>
      <address>
        <time datetime="2019-11-25T18:27:00+00:00">25 Nov 2019, 18:27</time>
      </address>
      <p>Για τα χτυπήματα που επέφερε στην αδελφή και στον γαμπρό του, θα δικαστεί από το Μικτό Ορκωτό Δικαστήριο Κω, 46χρονος κάτοικος Ρόδου τον Δεκέμβριο.</p>
      <p>Όπως αναφέρει το <a href="https://www.rodiaki.gr/article/426442/xylokophse-ton-gampro-kai-thn-adelfh-toy-46xronos-rodiths">rodiaki.gr</a>, η υπόθεση αφορά επεισόδιο που είχε σημειωθεί πριν από επτά χρόνια ενώπιον μάλιστα του ανήλικου παιδιού της αδελφής του κατηγορουμένου και πήρε το δρόμο της δικαιοσύνης, μετά από σχετική καταγγελία στην αστυνομία.</p>
      <p>Σε βάρος του 46χρονου ασκήθηκε ποινική δίωξη για ενδοοικογενειακή βαριά σκοπούμενη σωματική βλάβη, ενδοοικογενειακή επικίνδυνη σωματική βλάβη τελεσθείσα ενώπιον ανήλικου μέλους της οικογένειας και ενδοοικογενειακή απειλή κατά συρροή. Για αυτές τις κατηγορίες ο 46χρονος, μετά από βούλευμα του Συμβουλίου Πλημμελειοδικών που εκδόθηκε σε βάρος του, θα λογοδοτήσει στις 2 Δεκεμβρίου 2019 ενώπιον του αρμόδιου δικαστηρίου.</p>
      <p>Σύμφωνα με όσα έχουν γίνει γνωστά, το επεισόδιο είχε σημειωθεί στις 21 Σεπτεμβρίου 2012 όταν ο 46χρονος μετέβη στο σπίτι της αδελφής του την οποία και απείλησε ότι θα βάλει φωτιά στο σπίτι της και θα σκοτώσει τον σύζυγό της.</p>
      <p>Την επόμενη μέρα ο 46χρονος πήγε και πάλι στο σπίτι της αδελφής του και κραδαίνοντας μία χοντρή αλυσίδα μήκους ενός μέτρου, επιτέθηκε στον γαμπρό του (σύζυγο της αδελφής του) επιφέροντάς του χτυπήματα στο κεφάλι και στο σώμα. Επίσης στην προσπάθειά του να συνεχίσει τα χτυπήματα στο γαμπρό του, χτύπησε την αδελφή του στο θώρακα και στην οσφυϊκή χώρα προκαλώντας της κακώσεις. Σύμφωνα με το κατηγορητήριο, όλα τα παραπάνω έγιναν ενώπιον του ανήλικου γιου της αδελφής του, δηλαδή του ανιψιού του. Η συνέχεια θα δοθεί στην αίθουσα του δικαστηρίου.</p>
    </article>
  </body>
</html>