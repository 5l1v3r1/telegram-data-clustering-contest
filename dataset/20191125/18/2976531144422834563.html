<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-25/en-man-krossade-fonster-hos-en-familj-vid-tre-tillfallen"/>
    <meta property="og:site_name" content="Sydsvenskan"/>
    <meta property="article:published_time" content="2019-11-25T18:18:00+00:00"/>
    <meta property="og:title" content="Man krossade tre fönster hos en familj – greps men släpptes och kom tillbaka"/>
    <meta property="og:description" content="En 28-årig man krossade fönster på samma adress tre gånger inom loppet av nio timmar."/>
  </head>
  <body>
    <article>
      <h1>Man krossade tre fönster hos en familj – greps men släpptes och kom tillbaka</h1>
      <h2>En 28-årig man krossade fönster i samma bostad tre gånger inom loppet av nio timmar. Vid andra tillfället greps han, men efter förhör kom han igen och krossade fler rutor.</h2>
      <address><time datetime="2019-11-25T18:18:00+00:00">25 Nov 2019, 18:18</time> by <a rel="author">Alf Sjögren Följ</a></address>
      <p>Det var under fredagskvällen som mannen första gången kom hem till en familj i norra Lund. Enligt polisanmälan är han bekant med någon i familjen. Vittnen såg hur mannen slog sönder två rutor med ett järnrör från en byggnadsställning.</p>
      <p>Polis larmades till platsen vid åttatiden och identifierade mannen. Han anmäldes som misstänkt för skadegörelsen och 28-åringen polisanmälde i sin tur att han blivit hotad med stryk av en person på adressen.</p>
      <p>Vid klockan ett på natten kom han tillbaka och krossade ännu en ruta hos familjen. Polis larmades på nytt till platsen och denna gång greps 28-åringen. Han blev förhörd men släpptes sedan vid klockan fyra på morgonen efter beslut av åklagare.</p>
      <p>Vid halv sex på lördagsmorgonen krossades rutor igen hos samma familj. Polis kom för tredje gången men denna gång fanns ingen misstänkt på plats.</p>
      <p>Under måndagsförmiddagen var mannen inte formellt misstänkt för det sista fallet av skadegörelse, men det kommer han med största sannolikhet att bli, enligt Lundapolisen.</p>
      <p>– Det är klart att det är olyckligt att det får upprepas på detta sättet, det kan jag hålla med om. Åklagaren har inte sett några anhållningsskäl. Mannen identifierades och han är inte känd för den typen av brott, skadegörelse, under 2019 i varje fall, säger kommunpolis Joakim Nyberg.</p>
      <p>Sydsvenskan har sökt åklagaren som fattade beslutet om att släppa mannen, men hon är på semester.</p>
      <p>Det finns en tidigare anmälan från november mot 28-åringen för misshandel av en av personerna i familjen, men den bakgrunden ledde inte till att mannen greps vid första fönsterkrossningen.</p>
      <p>Mannen kommer att kallas till förhör.</p>
    </article>
  </body>
</html>