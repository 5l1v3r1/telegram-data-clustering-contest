<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10756--ostry-pique-exhibicni-laver-cup-spanel-srovnal-obe-souteze"/>
    <meta property="og:site_name" content="Tenisový svět"/>
    <meta property="article:published_time" content="2019-11-25T18:17:00+00:00"/>
    <meta property="og:title" content="Ostrý Piqué: Exhibiční Laver Cup? Španěl srovnal obě soutěže"/>
    <meta property="og:description" content="Tenisová sezóna je u konce. Po úvodním týdenním Davis Cupu se elitní tenisté dostanou k zaslouženému volnu, po kterém bude následovat opětovný dril. I přesto se však probouzí debata. Gerard Piqué, který se teprve nedávno zasloužil o nový formát týmové soutěže, by rád spojil Davis Cup a ATP Cup do čtrnáctidenního programu. Zároveň se vyjádřil k Rogeru Federerovi."/>
  </head>
  <body>
    <article>
      <h1>Ostrý Piqué: Exhibiční Laver Cup? Španěl srovnal obě soutěže</h1>
      <address>
        <time datetime="2019-11-25T18:17:00+00:00">25 Nov 2019, 18:17</time>
      </address>
      <p>
        <b>Tenisová sezóna je u konce. Po úvodním týdenním Davis Cupu se elitní tenisté dostanou k zaslouženému volnu, po kterém bude následovat opětovný dril. I přesto se však probouzí debata. Gerard Piqué, který se teprve nedávno zasloužil o nový formát týmové soutěže, by rád spojil Davis Cup a ATP Cup do čtrnáctidenního programu. Zároveň se vyjádřil k Rogeru Federerovi.</b>
      </p>
      <p>Vzbudil emoce. Na jedné straně došlo ke kladným ohlasům. Fanoušky především potěšily vyrovnané zápasy, které nabídly napínavé koncovky a také překvapivého finalistu z Kanady.</p>
      <p>Na té druhé se objevila kritika. Byla spojována s neúčastí diváků. Ačkoliv Gerard Piqué na nedělní tiskové konferenci prohlásil, že 25 zápasů navštívilo 130 000 diváků (v průměru 5 200 na zápas), tak vyprodané byly pouze zápasy Španělska.</p>
      <p>Spokojeného Piquého po neděli trápí jediná záležitost. Konání dvou týmových soutěží, které se ke všemu pořádají v krátkém časovém rozmezí. Již v lednu se do akce dostane ATP Cup. „Minulý rok jsme se snažili sednout s vedením ATP. Situace s bývalým šéfem nebyla ideální k tomu, abychom došli k dohodě," prozradil během tiskové konference Španěl. Ten připomněl, že mužský tenis nově povede Andrea Gaudenzi. Ital od ledna nahradí Chrise Kermoda.</p>
      <p>„Nyní nastanou určité změny. Očekáváme, že si tak znovu budeme moci společně sednout. ITF a Kosmos jsou v budoucnosti velmi otevřeni k jednání s ATP. Tak, abychom vytvořili unikátní dvoutýdenní velkolepou soutěž, a našli nejlepší místo v kalendáři," pokračoval v odvážné vizi barcelonský fotbalista.</p>
      <p>Piqué zároveň spoléhá na podporu světových hráčů. „Novak Djokovič a Rafa Nadal, v současné době dva nejlepší hráči světa, vyjádřili stejnou myšlenku. Rovněž chtějí pouze jednu soutěž. Pokud to bude možné, tak aby se konala dva týdny v září. Nedává smysl, abychom měli dvě velmi podobné soutěže," nebojí se změn.</p>
      <p>Program v září je však značně nabitý. Kromě vyvrcholení závěrečného grandslamu v New Yorku se poslední tři roky pořádal také Laver Cup, o který se zasloužil Roger Federer. „Má svůj vlastní Laver Cup. Je to jeho dítě, jeho soupeř. Chce ho chránit a pokud možno tuto exhibici udělat co největší. Absolutně tomu rozumím," nechal se slyšet. Davis Cup však řádí výše.</p>
      <p>„Budeme se snažit ho povýšit na další úroveň, jelikož zde mluvíme o historii, která se traduje sto devatenáct let. Obě soutěže nemůžete porovnávat. Pokusíme se, jak nejlépe umíme, aby ta naše byla jen tak dobrá, tak to jde," uzavřel.</p>
      <footer>Radek Štohl, foto: Twitter: Barcelona Worldwide</footer>
    </article>
  </body>
</html>