<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3997074_akademiiata_na_naukite_se_obiavi_protiv_otdelianeto_na/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T18:35:00+00:00"/>
    <meta property="og:title" content="Академията на науките твърди, че след отделянето си института по метеорология не работи добре"/>
    <meta property="og:description" content="От БАН подчертават, че &quot;тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН, не отговаря на истината&quot;."/>
  </head>
  <body>
    <article>
      <h1>Академията на науките твърди, че след отделянето си института по метеорология не работи добре</h1>
      <address><time datetime="2019-11-25T18:35:00+00:00">25 Nov 2019, 18:35</time> by <a rel="author" href="https://www.dnevnik.bg/author/468" target="_blank">Видка Атанасова</a></address>
      <p>След отделянето си от Българската академия на науките (БАН) Националният институт по метеорология и хидрология (НИМХ) функционира пълноценно при изпълняване на националните и международните си дейности.</p>
      <p>Това се обявява в становище на Общото събрание на БАН, след като е разгледало текстовете на законопроекта за НИМХ и мотивите към него. Демотивирането на работещите в него и липсата на постъпващи висококвалифицирани млади кадри може да доведе до загуба на капацитет в областта на метеорологията, хидрологията и агрометеорологията в България, пише в разпространената до медиите позиция <i>(пълния текст аможете да прочетете на<a href="http://www.bas.bg/2019/11/25/%D1%81%D1%82%D0%B0%D0%BD%D0%BE%D0%B2%D0%B8%D1%89%D0%B5-%D0%BD%D0%B0-%D0%BE%D0%B1%D1%89%D0%BE%D1%82%D0%BE-%D1%81%D1%8A%D0%B1%D1%80%D0%B0%D0%BD%D0%B8%D0%B5-%D0%BD%D0%B0-%D0%B1%D0%B0%D0%BD-%D0%B2%D1%8A/"> сайта на институцията</a>)</i>. Според БАН посочените проблеми се коренят в сегашния подход на управление и функциониране на НИМХ и не могат да бъдат решени с предлагания закон.</p>
      <p>"Една организация да се обявява за "научна" със закон е грубо нарушаване на принципите на академизма и на механизма за провеждане и оценка на научните изследвания. С тази законова формулировка се изземват функциите на Националната агенция за оценяване и акредитация (НАОА) като специализиран държавен орган, който контролира дейността на висшите училища и научните организации", отбелязват от БАН в позицията си.</p>
      <p>До отделянето на института от академията се стигна след <a href="https://www.dnevnik.bg/bulgaria/2018/08/16/3294668_kak_se_razpredeliat_parite_v_akademiiata_na_naukite/">няколко протеста с искания за по-голямо финансиране</a> на работата му, както и след месеци преговори, на които посредничеше <a href="https://www.dnevnik.bg/bulgaria/2018/10/31/3337273_krasimir_vulchev_ban_se_durji_kato_chastna/">министърът на образованието и науката Красимир Вълчев</a>. Основният спор бе дали институтът ще излезе с цялото си имущество, като БАН настояваше <a href="https://www.dnevnik.bg/bulgaria/2018/11/02/3338533_ban_iska_suzdavane_na_komisiia_koiato_da_opishe/">комисия да го опише и раздели, но такава не бе създадена</a>. От началото на 2019 г. институтът е самостоятелно юридическо лице, чийто ръководител е разпоредител с бюджет по бюджета на Министерството на образованието и науката.</p>
      <p>"Предлаганият закон превръща НИМХ при МОН в монополист на достъпа до метеорологични и хидрометеорологични данни. Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН и по същество актът на монополизиране на достъпа до тях представлява присвояване на интелектуален продукт", пише в позицията на БАН.</p>
      <p>"Монополът върху достъпа до метеорологични и хидрометеорологични данни би създал пречки за провеждане на научни изследвания и други дейности, базирани на тези данни, от други институции, стопански и неправителствени организации. Това би имало негативни икономически последици и би затруднило редица дейности, пряко или косвено свързани с националната сигурност", се отбелязва в теста.</p>
      <p>От БАН подчертават, че "тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН, не отговаря на истината". <a href="https://www.dnevnik.bg/bulgaria/2018/12/03/3355829_sled_otdelianeto_na_instituta_po_meteorologiia/">Новосъздаденият в БАН Институт за изследване на климата, атмосферата и водите</a> е създаден като правоприемник на НИМХ-БАН, се отбелязва в становището. Би следвало всички права и задължения – имуществени, права по интелектуална собственост, членство в различни организации на двете институции, да бъдат уредени чрез споразумение, се посочва там.</p>
      <p><a href="https://www.dnevnik.bg/bulgaria/2018/12/10/3359521_sporut_za_razdelianeto_na_akademiiata_na_naukite_s/">Споровете около отделянето на НИМХ в крайна сметка опряха до една сграда.</a> Става въпрос за двуетажна постройка от комплекс от сгради на столичния булевард "Цариградско шосе" 66, в която академията иска да се помещава новосъздаденият институт за изследвания на климата, атмосферата и водите, в който се очаква да останат няколко души от НИМХ. Отделящият се институт, който ще продължи да ползва останалите сгради от комплекса, обаче иска да запази и двуетажната сграда.</p>
      <p>БАН призовава Съюза на учените, Съвета на ректорите, висшите училища, всички учени в България и българската общественост да вземат отношение по предлагания законопроект. От академията са написали и писмо до министъра на образованието и науката Красимир Вълчев, можете да прочетете <a href="http://www.bas.bg/wp-content/uploads/2019/11/Pismo-do-m-r-Valchev_%D0%A1%D0%A2%D0%90%D0%9D%D0%9E%D0%92%D0%98%D0%A9%D0%95-%D0%91%D0%90%D0%9D_%D0%97%D0%9D%D0%98%D0%9C%D0%A5.pdf">тук</a>.</p>
    </article>
  </body>
</html>