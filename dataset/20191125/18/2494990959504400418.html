<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/scienza/2019/11/25/news/alzheimer-scoperta-molecola-cervello-neuroni-studio-italiano-demenza-senile-1245899/"/>
    <meta property="og:site_name" content="Il Tempo"/>
    <meta property="article:published_time" content="2019-11-25T18:56:17+00:00"/>
    <meta property="og:title" content="Alzheimer, scoperta la molecola che ringiovanisce il cervello"/>
    <meta property="og:description" content="Sul fronte della lotta alla malattia di Alzheimer una scoperta scientifica è destinata a dare nuove speranze a milioni di famiglie in Italia e nel mondo. Si tratta della scoperta di una molecola che ringiovanisce il cervello, favorendo la nascita di nuovi neuroni e contrastando i difetti..."/>
  </head>
  <body>
    <article>
      <h6 class="kicker">RICERCA MADE IN ITALY</h6>
      <h1>Alzheimer, scoperta la molecola che ringiovanisce il cervello</h1>
      <address>
        <time datetime="2019-11-25T18:56:17+00:00">25 Nov 2019, 18:56</time>
      </address>
      <p>Sul fronte della lotta alla malattia di Alzheimer una scoperta scientifica è destinata a dare nuove speranze a milioni di famiglie in Italia e nel mondo. Si tratta della scoperta di una molecola che ringiovanisce il cervello, favorendo la nascita di nuovi neuroni e contrastando i difetti che accompagnano le fasi precoci della malattia di Alzheimer, tra cui l'amiloide. Una strategia che apre nuove possibilità per la diagnosi e per la cura.</p>
      <p>Lo studio interamente italiano, coordinato da Antonino Cattaneo, Giovanni Meli e Raffaella Scardigli, della Fondazione Ebri Rita Levi-Montalcini, in collaborazione con il Cnr, la Scuola normale superiore e il dipartimento di Biologia dell'università di Roma Tre, è stato pubblicato su <i>Cell Death and Differentiation</i>. I ricercatori dell'Ebri hanno scoperto che la nascita di nuovi neuroni nel cervello adulto (neurogenesi) si riduce in una fase molto precoce della malattia di Alzheimer. Tale alterazione è causata dall'accumulo, nelle cellule staminali del cervello, di aggregati altamente tossici della proteina beta Amiloide, chiamati A-beta oligomeri. Il team è riuscito a neutralizzare gli A-beta oligomeri nel cervello di un topo malato di Alzheimer introducendo l'anticorpo A13 all'interno delle cellule staminali del cervello, riattivando la nascita di nuovi neuroni e ringiovanendo così il cervello. In particolare, i ricercatori hanno dimostrato come la strategia messa a punto nei laboratori dell'Ebri permetta di ristabilire la corretta neurogenesi nel modello di topo studiato, recuperando per l'80% i difetti causati dalla patologia di Alzheimer nella fase iniziale.</p>
      <p>"L'importanza di questa ricerca è duplice: da un lato - spiegano Raffaella Scardigli e Giovanni Meli - dimostriamo che la diminuzione di neurogenesi anticipa i segni patologici tipici dell'Alzheimer, e potrebbe quindi contribuire a individuare tempestivamente l'insorgenza della malattia in una fase molto precoce; dall'altro, abbiamo anche osservato in vivo, nel cervello del topo, l'efficacia del nostro anticorpo nel neutralizzare gli A-beta oligomeri proprio all'interno dei neuroni". </p>
      <p>Secondo le ultime stime in Italia il numero totale dei pazienti affetti da demenza e malattia di Alzheimer è stimato in oltre un milione (circa 600 mila quelli con Alzheimer). </p>
    </article>
  </body>
</html>