<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3997048_es_ima_favorit_za_specialen_pratenik_za_balkanite/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T18:58:00+00:00"/>
    <meta property="og:title" content="ЕС има фаворит за специален пратеник за Балканите, твърди сръбски вестник"/>
    <meta property="og:description" content="Европейският съюз търси кандидат за специален пратеник за Западните Балкани и вече &quot;има най-сериозен кандидат&quot;, чието име е &quot;изскочило&quot; като най-подходящо при обсъжданията."/>
  </head>
  <body>
    <article>
      <h1>ЕС има фаворит за специален пратеник за Балканите, твърди сръбски вестник</h1>
      <address><time datetime="2019-11-25T18:58:00+00:00">25 Nov 2019, 18:58</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Европейският съюз търси кандидат за специален пратеник за Западните Балкани и вече "има най-сериозен кандидат", чието име е "изскочило" като най-подходящо при обсъжданията.</p>
      <p>Това е словашкият външен министър Мирослав Лайчак, <a href="http://www.novosti.rs/vesti/naslovna/politika/aktuelno.289.html:832188-Nova-funkcija-u-Evropskoj-uniji-Lajcak-izaslanik-Brisela-za-Zapadni-Balkan">пише в. "Вечерне новости"</a>. Изданието, 30% от чиито акции са в ръцете на сръбската държава, пише, че ЕС иска чрез бъдещия си пратеник да отговори на американското влияние в региона.</p>
      <p>Лайчак, който говори сръбски почти без акцент, отговаря на условията, за да заеме поста, за който от известно време (още откакто е определен съставът на <a href="https://www.dnevnik.bg/temi/novata_evrokomisiia/">новата еврокомисия</a>) тече нещо като "кастинг" според източници на изданието. Те отбелязват, че той вече е имал двучасова среща с <a href="https://www.dnevnik.bg/sviat/2019/10/07/3973315_es_riskuva_da_ostane_v_siankata_na_sasht_i_kitai_kaza/">бъдещия представител на ЕС за външната политика</a> Жозеп Борел.</p>
      <p>"САЩ имат двама представители за Западните Балкани, докато ние нямаме нито един. Затова става така", е казал на Борел Лайчак според източник на "Вечерне новости", имайки предвид твърде бавния ход на разширяването, дистанцирането и <a href="https://www.dnevnik.bg/analizi/2019/10/11/3975599_ne_ostaviaite_borel_sam_sreshtu_centrobejnite_sili_na/">разочарованието</a> от ЕС.</p>
      <p>"Братислава спада към групата на онези столици, които се застъпват за бърз път на Западните Балкани към ЕС, а Лайчак, изглежда, е намерил общ език с Борел", допълва изданието. Текстът продължава с обяснението, че министърът е поддръжник на идеята Западните Балкани да бъдат приети възможно най-скоро след покриването на критериите и противник на плановете на френския президент Еманюел Макрон за промяна на стратегията за разширяване.</p>
    </article>
  </body>
</html>