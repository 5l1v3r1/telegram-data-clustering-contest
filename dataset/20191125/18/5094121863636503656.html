<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/adventni-koncert-kostel-zakaz-farar-upadl-v-nemilost-20191126.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T18:04:00+00:00"/>
    <meta property="og:title" content="Adventní koncert dětí v sečském kostele nebude. Farář upadl v nemilost"/>
    <meta property="og:description" content="V nemilost části veřejnosti upadl nový farář v obci Seč na Chrudimsku Milan Vrbiak. Letos poprvé se totiž ve zdejším kostele sv. Vavřince neuskuteční tradiční adventní koncert dětí z místní základní školy."/>
  </head>
  <body>
    <article>
      <h1>Adventní koncert dětí v sečském kostele nebude. Farář upadl v nemilost</h1>
      <address><time datetime="2019-11-25T18:04:00+00:00">25 Nov 2019, 18:04</time> by <a rel="author">Kamil Dubský</a></address>
      <p>Důvod je podle kolujících zvěstí prostý: Nový farář je prý velmi konzervativní a odmítl, aby v kostele byla jiná produkce než církevní. Dětské vánoční písničky a koledy podle něho do svatostánku nepatří. „Takhle ale zlikviduje na Seči veškerou kulturu,“ zlobí se místní.</p>
      <p>Naštvaný je i starosta Seče Marcel Vojtěch. „S bývalým administrátorem farnosti jsme se vždy dokázali ujednotit. Nový pan farář má jiný názor na využití kostela v rámci společenských a kulturních akcí. Za této situace se nám jako samosprávě bude těžko přesvědčovat veřejnost, aby z prostředků města byla vyčleněna náležitá finanční podpora, kterou by si tato významná památka zasloužila, a to je velká škoda,“ uvedl Vojtěch.</p>
      <p>Podle faráře ale došlo jen k nedorozumění. „Po loňském adventním koncertě jsem požádal paní učitelku ze sboru, že bych s ní rád mluvil o mantinelech repertoáru pro příští rok. K setkání ještě nedošlo, ale Sečí se začalo šířit, že jsem koncert zakázal. Nic takového není pravda,“ uvedl farář Vrbiak.</p>
      <h3>Omezení jsou všude</h3>
      <p>Repertoáry koncertů v kostelech mají všude omezení. Základem je duchovní a vážná hudba. Častou praxí ale jsou i odlehčenější skladby, vždy by však měly nějakým způsobem odkazovat k víře. Repertoár schvalují faráři a diecéze. Skladby, které se do kostelů nehodí, například klasické lidovky nebo popové písně, pak účinkující často zařazují na závěr vystoupení, kdy se přesunou před kostel.</p>
      <figure>
        <img src="https://g.denik.cz/34/5c/chrudim-bude-tentokrat-zdobit-vanocni-jedle-02_denik-150-3x2.jpg"/>
      </figure>
      <aside>
        <a href="https://chrudimsky.denik.cz/zpravy_region/chrudim-bude-tentokrat-zdobit-vanocni-jedle-20191122.html">Chrudim bude tentokrát zdobit vánoční jedle Přečíst článek ›</a>
      </aside>
      <p>Podle přísného pojetí by dokonce před Vánocemi neměla být v kostelech zpívána ani většina vánočních koled – ty správně patří až přímo do období vánočních svátků. Týká se to například známé „Narodil se, Kristus Pán“. Přesto řada farářů většinu koled dovoluje, u dětských sborů obzvláště.</p>
      <p>„Ani s koledami nemám problém. Šlo mi skutečně jen o nastavení pravidel. Jako všude jinde. V mém předchozím působišti v Hlinsku byla se sbory výborná spolupráce, taktéž předtím v Sezemicích. Na Seči ale ještě dříve, než ke komunikaci o repertoáru vůbec došlo, se rozneslo, že jsem proti všemu,“ tvrdí Vrbiak.</p>
      <h3>Dobré reference</h3>
      <p>Podotkl, že dva adventní koncerty v podání dětského a uměleckého sboru se budou v příštích týdnech konat například v kostele v Ronově nad Doubravou. Ten taktéž spadá pod Vrbiakovu farnost.</p>
      <p>Dobré a bezproblémové zkušenosti s farářem Vrbiakem Deníku včera potvrdili hudebníci z Hlinska a rovněž tamní starosta.</p>
      <p>„Komunikace s panem Vrbiakem byla bezproblémová, dokonce bych řekl nadstandardní,“ uvedl starosta Hlinska Miroslav Krčil.</p>
      <figure>
        <img src="https://g.denik.cz/34/a0/24-roubova_denik-150-3x2.jpg"/>
      </figure>
      <aside>
        <a href="https://chrudimsky.denik.cz/miminka/obrazem-prave-jsme-se-narodili-20191123.html">OBRAZEM: Právě jsme se narodili Přečíst článek ›</a>
      </aside>
    </article>
  </body>
</html>