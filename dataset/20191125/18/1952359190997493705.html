<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04737003"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T18:37:00+00:00"/>
    <meta property="og:title" content="Eén jaar na vondst: erotisch fresco in Pompeii blootgelegd"/>
    <meta property="og:description" content="In de oude Romeinse stad Pompeii is een fresco blootgelegd waarop een erotisch tafereel uit de Griekse mythologie staat afgebeeld. De vondst is impressiona..."/>
  </head>
  <body>
    <article>
      <h1>Eén jaar na vondst: erotisch fresco in Pompeii blootgelegd</h1>
      <address>
        <time datetime="2019-11-25T18:37:00+00:00">25 Nov 2019, 18:37</time>
      </address>
      <p>
        <b>In de oude Romeinse stad Pompeii is een fresco blootgelegd waarop een erotisch tafereel uit de Griekse mythologie staat afgebeeld. De vondst is impressionant: de goed bewaarde afbeelding dateert uit 79 na Christus of nog vroegere jaren, toen de antieke stad nog niet onder het as en puin van de vulkaan Vesuvius werd bedolven.</b>
      </p>
      <p>Het fresco toont een scène uit de Griekse mythologie waarbij god Zeus in de gedaante van een zwaan de koningsdochter Leda verleidt en zwanger maakt. Een verhaal dat erg populair bleek bij de inwoners van Pompeii: in verschillende huizen werden verwijzingen naar de erotische prent teruggevonden. Leda is een belangrijke figuur in de geschiedenis: ze zou de moeder zijn van Helena van Troje maar ook van de tweeling Castor en Pollux, stuk voor stuk figuren die nadien eveneens een grote rol hebben gespeeld.</p>
      <p>Het is niet de eerste keer dat archeologen dergelijke fresco’s ontdekken, maar deze afbeelding is wel heel goed bewaard gebleven. Bovendien verliep de opgraving niet van een leien dakje, het was volgens de archeologen die eraan meewerkten “de meest intensieve opgraving sinds de jaren 1960”.</p>
      <related>
        <a href="https://www.nieuwsblad.be/cnt/dmf20190408_04310036"/>
      </related>
      <p>Ook het huis waarin de prent zich bevond, zal voortaan worden opengesteld voor bezoekers van de historische site. Het gaat om een herenhuis op de Via del Vesuvio. De archeologen geloven dat de woning toebehoorde aan een rijke koopman die zijn rijkdom wilde weerspiegelen door cultuur en kunst in huis te halen.</p>
      <p>
        <b>Bedolven door Vesuvius</b>
      </p>
      <p>Pompeii raakte in het jaar 79 na Christus bedolven onder een meters dikke laag vulkanische as en brokstukken na een uitbarsting van de vulkaan Vesuvius. De site is vandaag erg populair bij toeristen én archeologen: omdat het leven van de inwoners van Pompeii in één klap werd stilgezet én bewaard, is de plek een zeldzame bron voor wetenschappers. Inmiddels is ongeveer 60 procent van Pompeii opgegraven.</p>
      <figure>
        <img src="https://static.nieuwsblad.be/Assets/Images_Upload/2019/11/26/90f3fad0-0fb4-11ea-977b-60992e1bba35_web_scale_0.1128987_0.1128987__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: Photo News</cite>
        </figcaption>
      </figure>
    </article>
  </body>
</html>