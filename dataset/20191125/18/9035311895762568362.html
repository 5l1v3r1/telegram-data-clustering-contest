<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/tum-partiler-anlasti-eski-cumhurbaskani-kenan-evrenin-ismi-her-yerden-silinecek"/>
    <meta property="og:site_name" content="euronews"/>
    <meta property="article:published_time" content="2019-11-25T18:34:23+00:00"/>
    <meta property="og:title" content="CHP önerdi, partiler destek verdi: Evren'in izleri silinecek"/>
    <meta property="og:description" content="Kenan Evren’in adının okul, cadde, sokak, mahalle, köy ve kışlalardan silinmesi konusunda CHP Elazığ milletvekili Gürsel Erol’un verdiği teklif, tüm partilerin desteğini aldı. "/>
  </head>
  <body>
    <article>
      <h1>CHP önerdi, partiler destek verdi: Evren'in izleri silinecek</h1>
      <address><time datetime="2019-11-25T18:34:23+00:00">25 Nov 2019, 18:34</time> by <a rel="author">Menekse Tokyay</a></address>
      <p>Tedavi gördüğü hastanede 4 yıl önce hayatını kaybeden 12 Eylül darbe döneminin lideri ve Türkiye Cumhuriyeti’nin 7. Cumhurbaşkanı Kenan Evren’in adının okul, cadde, sokak, mahalle, köy ve kışlalardan silinmesi konusunda CHP Elazığ milletvekili Gürsel Erol’un verdiği araştırma komisyonu kurulması önergesi, perşembe günü Meclis’teki tüm partilerin desteğini aldı.</p>
      <figure>
        <img src="https://static.euronews.com/articles/stories/04/32/30/64/534x300_cmsv2_ee4c5072-0de8-575c-8992-496a8c662f0b-4323064.jpg"/>
        <figcaption>Gürsel ErolAnadolu Ajansı</figcaption>
      </figure>
      <p>Ankara’nın Evren ilçesinin adının değişmesinden, isminde Kenan Evren’in bulunduğu okullara farklı isim verilmesine, İstanbul Maltepe’deki General Kenan Evren Kışlası’nın ismine dek çok geniş bir çalışma gerektirecek olan teklif, esas olarak Meclis’te bir araştırma komisyonu kurulmasını kapsıyordu.</p>
      <p>Ancak Erol’un talebini destekleyen siyasi parti temsilcileri, bu süreçte komisyon kurularak bürokrasi yaratılmasındansa, isimlerin ilgili mercilerle temas kurarak tespit edilerek değiştirilmesini önerdi.</p>
      <p>Amaç, insan hakları ihlalleri, kötü muamele, idamla ilişkili olarak zihinlerde yerini koruyan 12 Eylül darbesinin yaralarını belleklerden ve fiziki mekanlardan silmek.</p>
      <h3>'Hedefimiz Evren'in isminin her yerden silinmesi'</h3>
      <p>euronews Türkçe’ye konuşan Erol, “Biz de buna itiraz etmedik, önemli olan sonuç almak. Bizim hedefimiz, Türkiye Cumhuriyeti tarihinden ismi darbeyle anılan biri olan Evren’in isminin silinmesi. Kamu kurumlarında bu ismin halen yaşıyor olması makul değil” dedi.</p>
      <p>Kaldırılan isimlerin yerine İstiklal Savaşı şehitlerinin, 15 Temmuz 2016 tarihinde darbe girişimine direnip şehit olanların, terör saldırıları sonucunda şehit olanların ve Türkiye Cumhuriyeti'nin kuruluşuyla ilgili anlamlı günlerin isimleri konacak.</p>
      <p>Erol, “Evren’in suçu Ankara 12’nci Ağır Ceza Mahkemesi’nde sabit görülmüştü, kendisi ise Yargıtay sürecinde vefat etmişti. O aşamada ölmeseydi zaten Askeri Ceza Kanunu uyarınca Genelkurmay başkanı rütbeleri de sökülecekti. Kendisi, binlerce insanın kaderiyle oynamış, işkenceden geçirmiş, yargısız infazlar gerçekleştirmiş, insanların mağduriyetlerinden dolayı yurtdışına kaçmalarına sebep olmuş biri. Herkesin çevresinde 12 Eylül’den olumsuz etkilenmiş birisi var” diyor.</p>
      <p>Erol yarın Millî Savunma Bakanlığı, Milli Eğitim Bakanlığı, İçişleri Bakanlığı’na yazı yazarak bu konuda talepte bulunacak.</p>
      <h3>'Her ilde isim değişikliği olacak'</h3>
      <p>Henüz ülke çapında kaç yerde isim değişikliğine gidileceği konusunda detaylı bir fizibilite çalışması yapılmasa da hemen hemen her ilde böyle bir isim değişikliği söz konusu olacak. Meclisteki farklı siyasi partilerin temsilcileri de ilgili kurumlarla görüşerek listenin hazırlanmasında katkılarını sunacak.</p>
      <p>“Belediyelerin yetki alanında olan sokak, cadde gibi yerlerde belediye meclisleri karar verecek; okullar söz konusuysa Millî Eğitim Bakanlığı, kışlalardan silinecekse Milli Savunma Bakanlığı” diyor Erol.</p>
      <p>Evren'in ismi doğduğu şehir olduğu iddia edilen Manisa'nın Kula ilçesinden üç yıl önce silinmiş, mahallenin ismi -Kula belediye meclisinin aldığı karar ve Manisa Valiliği’nin onayıyla- Bey Mahallesi olarak değiştirilmişti.</p>
      <p>12 Eylül darbesi sonucunda TBMM kapatılmış, parti genel başkanları tutuklanmıştı. On binlerce insanın işkenceden geçirildiği darbe sürecinde 650 bin kişi gözaltına alınırken, 230 bin kişi sıkıyönetimde yargılanmış, 7 binden fazla kişi için idam cezası istenmiş, 50 kişi idam edilmişti. Bu süreçte 14 bin kişi Türkiye Cumhuriyeti vatandaşlığından çıkarılmış, 30 bin kişi ise “sakıncalı” olduğu iddiasıyla işlerinden olmuştu.</p>
    </article>
  </body>
</html>