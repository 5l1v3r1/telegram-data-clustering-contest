<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/25/borisov-i-trymp-si-prilichat-iskat-priznanie-za-sdelkata-za-f-16.430769"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T18:00:00+00:00"/>
    <meta property="og:title" content="Борисов и Тръмп си приличат: Искат признание за сделката за F-16"/>
    <meta property="og:description" content="Джеймс Пардю смята, че двамата лидери ще се разберат идеално | Dnes.bg"/>
  </head>
  <body>
    <article>
      <h1>Борисов и Тръмп си приличат: Искат признание за сделката за F-16</h1>
      <h2>Джеймс Пардю смята, че двамата лидери ще се разберат идеално</h2>
      <address><time datetime="2019-11-25T18:00:00+00:00">25 Nov 2019, 18:00</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>
        <i>Бившият американски посланик у нас Джеймс Пардю коментира в интервю с Александър Андреев от <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">DW</a> срещата на премиера Бойко Борисов с американския президент Доналд Тръмп. <br/></i>
        <b><br/>Едва ли среща с президента на САЩ и посещение в Белия дом се организира бързо и лесно. Как точно става това и колко трае подготовката?</b>
      </p>
      <p>Джеймс Пардю: Когато се налага, една среща в Белия дом може да се организира всъщност много бързо. Такива срещи обикновено зависят от политическия календар на участниците. Ако и двамата искат бърза среща, тя може да се осъществи. Персоналът в Белия дом и в министерствата познава темите и бързо може да подготви такава среща, когато е необходимо.</p>
      <p>
        <b>Защо, според Вас, президентът Тръмп е решил да се срещне с Борисов?</b>
      </p>
      <p>Джеймс Пардю: Сигурен съм, че президентът Тръмп се среща с Борисов, за да изкаже благодарност на българското правителство за решението му да закупи от САЩ изтребителите Ф-16. Макар че е член на НАТО още от 2002 година, България твърде бавно привежда военното си оборудване в съзвучие със стандартите на НАТО. И това е най-сериозната стъпка в тази посока досега. Президентът Тръмп иска лично да обере лаврите от продажбата на Ф-16, включително и защото в момента се бори срещу импийчмънта. Сигурен съм, че точно в този момент той иска да покаже, че върши нещо за американската индустрия и за икономиката. Лично аз се надявам, че освен това в разговора си с Борисов американският президент ще повдигне такива въпроси като липсата на медийна свобода и нивото на корупцията в България. Но не ми се вярва, че те ще бъдат от първостепенна важност в разговора. Също така очаквам, че Тръмп ще използва медийните възможности, които дава срещата с Борисов, за да вземе отношение най-вече по американски политически теми, а не по български.<br/><b><br/>Какви интереси има сегашната американскa администрация в региона? С какво може България да ѝ бъде полезна?</b></p>
      <p>Джеймс Пардю: Ангажиментът на САЩ на Балканите естествено отслабна след атаките срещу страната през 2001 година и след края на конфликтите в Босна и в Косово. Независимо от това ангажиментът на Балканите в периода 1995-2008 беше огромен успех за външната политика както на Съединените щати, така и на европейските съюзници. Там ние инвестирахме много, за да дадем на хората в региона шанс да се развиват като успешни демокрации по европейски модел. Но за да се постигнат тези цели, е нужно още внимание. Честно казано, аз смятам, че САЩ, а в някаква степен и европейските страни, си имат вече други грижи и не отделят на Балканите онова внимание, което регионът заслужава. Русия реши, че трябва да има сериозно влияние на Балканите и че в този стратегически регион ще се бори за надмощие със западните демокрации. САЩ, ЕС и НАТО не бива да губят този факт от погледа си, те трябва да дадат адекватен отговор.<br/><b><br/>Възможно ли е Тръмп да се опита да въздейства върху българската външна политика? Например - за по-ясно отдръпване от Русия и Путин? Или пък за по-острa политика към ЕС, в духа на Орбан и Качински?</b></p>
      <p>Джеймс Пардю: Като имаме предвид очевидната слабост на Тръмп към Владимир Путин, демонстрирана на срещата им в Хелзинки и след това, аз не вярвам, че Тръмп изобщо ще натиска България да се дистанцира от Путинова Русия. В България съществува сериозно руско влияние, но Москва много добре умее да не го показва толкова нагледно. Колкото до ЕС, знае се, че Тръмп не му е фен. Той стори доста, за да изпообиди съюзниците и да намали американското влияние в европейските столици. В този смисъл не вярвам, че срещата ще даде някакви положителни импулси на България да заема позитивни позиции в Европа и да се отграничава от крайния национализъм.<br/><b><br/>Какво може да спечели България от тази среща? А Борисов?<br/></b><br/>Джеймс Пардю: Смятам, че това е нормална среща на двустранно равнище между двама правителствени ръководители. И двамата искат признание за сделката с Ф-16, а Борисов иска чрез срещата с президента на САЩ да си поизлъска имиджа пред националистическата публика. Не вярвам, че от тази среща ще излезе нещо повече.<br/><b><br/>В Белия дом ще се срещнат двама популисти и харизматици. Очаквате ли, че двамата ще се харесат?</b></p>
      <p>Джеймс Пардю: Много добре познавам премиера Борисов и мога да ви кажа, че те двамата с Тръмп много си приличат. И сигурно отлично ще се разберат. И двамата залагат на национализма и на един определен, груб популизъм. И двамата не обичат свободните, независими и настъпателни медии. Според мен Борисов е по-хитър и много по-успешен в своята инстинктивна политика у дома, отколкото Тръмп. Само дето ръководи по-малка държава.<br/><i><br/>***</i></p>
      <p>Джеймс Пардю е бивш американски дипломат и посланик. Той е сред най-активните участници в преговорите за постигането на мир на Балканите след разпада на Югославия. В периода 2002 - 2005 година Пардю е посланик на САЩ в София.</p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
      <related>
        <h4>Още по темата</h4>
        <a href="https://www.dnes.bg/politika/2019/11/25/borisov-i-trymp-se-sreshtat-dnes-shte-zasilvame-otnosheniiata-sys-sasht.430661"/>
        <a href="https://www.dnes.bg/politika/2019/11/24/poseshtenieto-na-borisov-ne-bilo-nagrada-za-pokupkata-na-f-16.430658"/>
        <a href="https://www.dnes.bg/politika/2019/11/24/boiko-borisov-zaminava-za-sasht-sreshta-se-utre-s-trymp.430617"/>
      </related>
    </article>
  </body>
</html>