<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/tylko-w-onecie/dzieciece-oblicza-biedy-przedpremierowe-dane-z-najnowszego-raportu-o-biedzie/bqly9z7"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T18:38:09+00:00"/>
    <meta property="og:title" content="Dziecięce oblicza biedy – przedpremierowe dane z najnowszego Raportu o Biedzie Szlachetnej Paczki"/>
    <meta property="og:description" content="– Nie chcę mieć takiego życia jak moi rodzice – te słowa usłyszeli wolontariusze odwiedzający potrzebujące rodziny w ramach Szlachetnej Paczki. Z najnowszego Raportu o Biedzie wynika, że w 2018 r. w skrajnym ubóstwie żyło 2 mln osób, w tym aż… pół miliona dzieci. Niektórzy nie muszą popełniać błędów, by popaść w biedę. Czasami to kwestia znalezienia się w nieodpowiednim czasie i miejscu – już w chwili urodzenia."/>
  </head>
  <body>
    <article>
      <h1>Dziecięce oblicza biedy – przedpremierowe dane z najnowszego Raportu o Biedzie Szlachetnej Paczki</h1>
      <h2>– Nie chcę mieć takiego życia jak moi rodzice – te słowa usłyszeli wolontariusze odwiedzający potrzebujące rodziny w ramach Szlachetnej Paczki. Z najnowszego Raportu o Biedzie wynika, że w 2018 r. w skrajnym ubóstwie żyło 2 mln osób, w tym aż… pół miliona dzieci. Niektórzy nie muszą popełniać błędów, by popaść w biedę. Czasami to kwestia znalezienia się w nieodpowiednim czasie i miejscu – już w chwili urodzenia.</h2>
      <address><time datetime="2019-11-25T18:38:09+00:00">25 Nov 2019, 18:38</time> by <a rel="author">Materiały prasowe</a></address>
      <ul>
        <li>W 2017 r. w ekstremalnej biedzie dorastało 325 tys. dzieci z całej Polski. Rok później ta liczba wzrosła do niemal pół miliona</li>
        <li>Aż siedem na dziesięć polskich nastolatków doświadcza przemocy – najczęściej ze strony rówieśników</li>
        <li>Co szósty nastolatek się samookalecza, a 7 proc. deklaruje próby samobójcze</li>
      </ul>
      <p>Pełna treść raportu opracowanego przez Szlachetną Paczkę zostanie opublikowana w najbliższą środę 27 listopada. Dziś przedpremierowo publikujemy niektóre dane oraz historie dotyczące ubóstwa wśród najmłodszych. Stowarzyszenie WIOSNA, organizator Szlachetnej Paczki, od blisko 20 lat niesie mądrą pomoc rodzinom, które znalazły się w trudnej sytuacji życiowej. Dane pozyskane przez wolontariuszy Szlachetnej Paczki oraz ogólnopolskie badania i analizy dotyczące stanu ubóstwa w naszym kraju stanowią fundament ukazującego się co roku Raportu o Biedzie.</p>
      <h3>Prawdziwe historie</h3>
      <p>
        <u>Jaki ojciec</u>
      </p>
      <p>Ma 59 lat i trójkę dzieci na wychowaniu. Żona odeszła od niego dwa lata temu. Powód? Typowy: alkoholizm. Tyle że jej, a nie jego. Z początku trudno było mu ogarnąć samemu dwulatka, dziesięciolatkę i ich dorastającego (14 lat) brata. Ale się nie poddał. Marzenia? – Mieć pałac i być szejkiem – żartuje. I dodaje po chwili, już na poważnie: – Jak tylko uda się zapisać Maćka do przedszkola, wracam do pracy. Do tego czasu musi żyć z zasiłków.</p>
      <p>
        <u>Normalnie</u>
      </p>
      <p>Bartek ma 21 lat. Rok temu zrezygnował z wymarzonych studiów informatycznych, by zająć swoją mamą (ma nawrót choroby nowotworowej). Na pytanie o ogólną sytuację rodziny, odpowiedział: – Normalna jak większości rodzin w Polsce. Skończyłem szkołę, technikum informatyczne. Żyję w małej wiosce, gdzie ciężko o pracę. Mieszkam z mamą i babcią.</p>
      <p>
        <a href="http://onet.tv/i/news/raport-o-biedzie-2019-szlachetna-paczka/stqmen">Raport o biedzie 2019 - Szlachetna Paczka</a>
      </p>
      <h3>Tego nie widzisz – zbyt mali</h3>
      <p>Monitorując różnorodne badania i wskaźniki, oraz korzystając z historii pozyskanych przez wolontariuszy Szlachetnej Paczki, twórcy raportu wskazali, kto w 2019 r. jest najbardziej narażony na życie w biedzie. Wśród czterech wyróżnionych grup znalazły się dzieci i młodzież.</p>
      <p>– Odkąd sytuacja materialna w Polsce poprawiła się na tyle, że bieda materialna dzieci przestała kłuć nas w oczy, łatwo popaść w przesadny optymizm i przegapić to, co istotne. Tym łatwiej, że wbrew obiegowym sądom liczba dzieci żyjących w skrajnym ubóstwie rośnie – czytamy w raporcie.</p>
      <ul>
        <li>
          <b>ZOBACZ: </b>
          <a href="https://sport.onet.pl/ofsajd/pilkarze-reprezentacji-polski-ponownie-pomagaja-ze-szlachetna-paczka/957tzhj">Piłkarze reprezentacji Polski pomagają ze Szlachetną Paczką. Robert Lewandowski: robimy to z wielką miłością</a>
        </li>
      </ul>
      <p>W 2017 r. w ekstremalnej biedzie dorastało 325 tys. dzieci z całej Polski. Rok później ta liczba wzrosła do niemal pół miliona. Niepokojące wnioski płyną także z danych programu ochrony przed niedożywieniem. W przedziale wiekowym od szóstego do osiemnastego roku aż 700 tys. dzieci w Polsce otrzymuje wsparcie żywieniowe.</p>
      <h3>O tym się nie mówi – bieda dziedziczona</h3>
      <p>Problemy dzieci dorastających w biedzie nie ograniczają się do tu i teraz. W ciemnych barwach rysuje się także ich przyszłość. To właśnie najmłodszych, najbardziej bezbronnych dotyka zjawisko biedy niezawinionej, dziedziczonej.</p>
      <p>– Dzieci wychowywane w warunkach wykluczenia społecznego, internalizują biedę jako podstawowy wymiar swojego świata. Nie mają aspiracji, nie zdobywają wykształcenia – najczęściej powtarzają schemat odtwórczy wobec życia rodziców. Są przegrane już na starcie: wykluczenie z szansy zdobycia edukacji pozbawia ich możliwości wejścia na drogę awansu społecznego i przerwania “sztafety pokoleń” – zauważają twórcy raportu.</p>
      <ul>
        <li><b>PRZECZYTAJ:</b> <a href="https://sport.onet.pl/ofsajd/jerzy-brzeczek-o-pomaganiu-i-szlachetnej-paczce/7529y4j">Jerzy Brzęczek o pomaganiu i Szlachetnej Paczce</a></li>
      </ul>
      <p>Konsekwencji biedy dziedziczonej nie trzeba długo szukać. Aż siedem na dziesięć polskich nastolatków doświadcza przemocy – najczęściej ze strony rówieśników (57 proc.), ale niewiele rzadziej od swoich najbliższych (41%). Jedni radzą sobie z tym lepiej, inni wcale. Co szósty nastolatek się samookalecza (wśród dziewczyn aż 23 proc.), a 7 proc. deklaruje próby samobójcze.</p>
      <h3>Premiera raportu w najbliższą środę</h3>
      <p>Według raportu wśród osób najbardziej narażonych na biedę w Polsce są nie tylko dzieci i młodzież, ale także mieszkańcy wsi, chorzy i niepełnosprawni oraz seniorzy. Często bieda pojawia się w życiu w wyniku nieszczęśliwego wypadku czy nawet samotności. Raport zbiera i opisuje siedem głównych segmentów ubóstwa w Polsce. Już w środę 27 listopada na stronie <a href="http://www.szlachetnapaczka.pl/"><u>www.szlachetnapaczka.pl</u></a> będzie można zapoznać się z pełną treścią raportu oraz poznać przejmujące historie pozyskane i zarejestrowane przez wolontariuszy Szlachetnej Paczki.</p>
      <h3>Szlachetna Paczka pomaga przerwać sztafetę pokoleń</h3>
      <p>By dotrzeć i pomóc dzieciom, seniorom, niepełnosprawnym czy ofiarom nieszczęśliwych wypadków, Szlachetna Paczka utworzyła w tym roku aż 112 nowych rejonów pomocy w całej Polsce. Na stronie internetowej Paczki wciąż można wybrać rodziny włączone do tegorocznej edycji programu. Darczyńcą może zostać każdy, wystarczy wejść na <a href="http://www.szlachetnapaczka.pl/"><u>www.szlachetnapaczka.pl</u></a>, poznać historię oraz potrzeby wybranej rodziny i wspólnie z przyjaciółmi czy bliskimi przygotować paczkę. Pomoc trafi do potrzebujących w jednym czasie, podczas tzw. Weekendu Cudów, który w tym roku przypada na 7 i 8 dzień grudnia.</p>
      <p>To, czy Paczka odbędzie się w przyszłym roku i dotrze do tysięcy potrzebujących rodzin, zależy także od dobroczyńców programu. Dzięki wsparciu finansowemu Paczka może przez cały rok działać, rozwijać się i docierać do tych, do których często nie dociera nikt inny. Ci, którzy z różnych względów nie mają możliwości przygotowania paczki, mogą wybrać inną formę zaangażowania na <a href="http://www.szlachetnapaczka.pl/"><u>www.szlachetnapaczka.pl</u></a>.</p>
      <p>Tylko w zeszłym roku w działania Paczki włączyło się ponad 635 tys. osób, a ogólna wartość pomocy materialnej przekazanej rodzinom w potrzebie przekroczyła 47 milionów złotych.</p>
      <ul>
        <li>
          <b>Ty też możesz pomóc. Pomyśl o tych, którym zabrakło szczęścia i wejdź na </b>
          <a href="http://www.szlachetnapaczka.pl/">
            <b>
              <u>www.szlachetnapaczka.pl</u>
            </b>
          </a>
        </li>
      </ul>
    </article>
  </body>
</html>