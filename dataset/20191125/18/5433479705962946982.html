<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552476/"/>
    <meta property="og:site_name" content="חרדים10"/>
    <meta property="article:published_time" content="2019-11-25T18:08:00+00:00"/>
    <meta property="og:title" content="ניסיון הדחה? נתניהו: “רק אזרחי ישראל יקבעו מי ראש הממשלה”"/>
    <meta property="og:description" content="ראש הממשלה נפגש עם ראש ערים והטיח ביקורת על התנהלות המשטרה והפרקליטות: &quot;הדחת עדים בסחיטה באיומים? זו לא דמוקרטיה. צריך לתקן את הקלקולים&quot; • על המגעים לממשלת אחדות: &quot;המגעים לא נפסקו - הם מתקיימים. הדבר דרוש דווקא מטעמים שלא את כולם אפשר לפרט&quot;"/>
  </head>
  <body>
    <article>
      <h1>ניסיון הדחה? נתניהו: “רק אזרחי ישראל יקבעו מי ראש הממשלה”</h1>
      <address><time datetime="2019-11-25T18:08:00+00:00">25 Nov 2019, 18:08</time> by <a rel="author">אריה ריבקינד</a></address>
      <p>
        <b>ראש הממשלה נפגש עם ראש ערים והטיח ביקורת על התנהלות המשטרה והפרקליטות: "הדחת עדים בסחיטה באיומים? זו לא דמוקרטיה. צריך לתקן את הקלקולים" • על המגעים לממשלת אחדות: "המגעים לא נפסקו - הם מתקיימים. הדבר דרוש דווקא מטעמים שלא את כולם אפשר לפרט"</b>
      </p>
      <p>ראש הממשלה בנימין נתניהו נפגש היום (שני) עם ראשי רשויות תומכי ליכוד מכל רחבי הארץ.</p>
      <p>“אני מרגיש את האנרגיות בשטח. יש אנרגיות שלא הרגשתי מעודי – ואני לא נחשב אופטימי בדרך כלל. יש הרבה כאב אבל גם המון תמיכה מאזרחי ישראל”, אמר נתניהו במפגש.</p>
      <p>לדבריו, שאיפת הליכוד היא עדיין להקים ממשלת אחדות. “יש לנו עדיין משימה והיא במידת האפשר להקים ממשלת אחדות. המגעים לא נפסקו – הם מתקיימים. הדבר דרוש דווקא מטעמים שלא את כולם אני יכול לפרט. יש אתגרים מיידיים והם לא קטנים.</p>
      <p>“תקפנו בעזה לפני שבועיים, בסוריה לפני שבוע, יש מעצמה שחרטה על דגלה להשמיד אותנו והיא מנסה לירות טילים מדוייקים נגדנו מאיראן, עיראק, סוריה, לבנון, עזה, וצריך להילחם בהם. אני נלחם בהם, לפעמים לבד בעולם. המלחמה הזאת תקבע אם נחייה או נמות.</p>
      <p>“צריך לצייד את צה״ל ולכן אני הולך לדבר עם בני גנץ ולהעביר עכשיו 4 מיליארד שקלים לצה״ל. נעשה זאת גם מול הצרכים המידיים של השלטון המקומי. המדינה קודמת לכל, אז בואו נשים אותה לפני הכל – גם בתקציבים החיוניים עכשיו לביטחון ולחיים”.</p>
      <p>נתניהו שב ומתח ביקורת על התנהלות מערכת אכיפת החוק בעניינו: “שלטון החוק מחייב שיהיה שיוויני ושלא היו דברים שהתבררו כמו במקרה שלי ובמקרים רבים. אזרחי ישראל מכירים את זה. מי שקובע מי יהיה ראש ממשלה – זה אזרחי ישראל. זאת מהות הדמוקרטיה, הרוב קובע וזה לא נקבע ולא מסוכל במקום אחר.</p>
      <p>“צריך לאפשר בדיקה של כל הקלקולים הללו. אי אפשר שתהיה הדחת עדים בסחיטה באיומים. זאת לא דמוקרטיה. למען הדמוקרטיה ולמען שלטון החוק צריך לתקן את הקלקולים. אף אחד לא מעל החוק – לא ראש ממשלה, לא נשיא, לא משטרה ולא פרקליטות. אבל אני בטוח בדבר אחד – מי שצריך לבחור את ראש הממשלה זה אזרחי ישראל ולא אף אחד אחר”.</p>
      <p>חיים ביבס, ראש עיריית מודיעין ויו”ר השלטון המקומי, אמר: “כולנו מאוחדים בתמיכה חד משמעית בראש הממשלה נתניהו. אני קורא לכל החברים להתייצב. זו השעה שאנו נבחנים. אין שום סיבה שבעולם שלא נעשה הכל על מנת להתייצב ולהגן על ראש הממשלה”.</p>
      <p>יאיר רביבו, ראש עיריית לוד: “לכולנו ראשי הערים עכשיו יש תיק 2000. לקחו את הכוח מנבחרי הציבור והעבירו אותו ליועמ״שים והפקידים. יש לא מעט ראשי ערים ונבחרי ציבור שנפתחו נגדם תהליכים משפטיים שבסוף נסגרו. איפה הם היום? מישהו החזיר אותם לתפקיד אחרי שהודחו? מישהו החזיר את השנים שאבדו להם? מישהו זוכר את זה?”</p>
      <p>יו״ר מועצת יש״ע וראש מועצת בקעת הירדן, דוד אלחייאני, אמר לראש הממשלה: “כולנו באנו לכאן היום כדי לחזק אותך. חשוב שכולנו נביע את התמיכה הברורה בך כדי לגייס את הציבור. אנחנו איתך ושולחים לך חיזוקים, לך ולכל המשפחה”.</p>
      <p>צביקה ברוט, ראש העיר בת ים: “המאבק שלך הוא המאבק של כולנו – נגד אכיפה בררנית, נגד תהליכים משפטיים שהיעד שלהם סומן מראש, נגד רדיפה משפטית. אנחנו מחזקים אותך ואת המשפחה שלך ומודים לכם על כך שאתם מובילים את המאבק הזה של כולנו”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552457/"/>
        <a href="http://www.ch10.co.il/news/552437/"/>
        <a href="http://www.ch10.co.il/news/552310/"/>
        <a href="http://www.ch10.co.il/news/552304/"/>
        <a href="http://www.ch10.co.il/news/552266/"/>
        <a href="http://www.ch10.co.il/news/552209/"/>
      </related>
    </article>
  </body>
</html>