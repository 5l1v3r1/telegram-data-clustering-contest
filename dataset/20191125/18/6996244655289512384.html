<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710173"/>
    <meta property="og:site_name" content="ישראל היום"/>
    <meta property="article:published_time" content="2019-11-25T18:25:48+00:00"/>
    <meta property="og:title" content="כבוד: תל אביב נבחרה ליעד פופולרי לשנת 2020"/>
    <meta property="og:description" content="חברת התעופה הגדולה בריטיש איירוויס ממשיכה להעמיק את הקשר עם ישראל ובחרה את תל אביב בצמרת היעדים האהובים לחופשהתיירות"/>
  </head>
  <body>
    <article>
      <h1>כבוד: תל אביב נבחרה ליעד פופולרי לשנת 2020</h1>
      <h2>חברת התעופה הגדולה בריטיש איירוויס ממשיכה להעמיק את הקשר עם ישראל ובחרה את תל אביב בצמרת היעדים האהובים לחופשה</h2>
      <address><time datetime="2019-11-25T18:25:48+00:00">25 Nov 2019, 18:25</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p><a href="https://www.israelhayom.co.il/article/657655">חברת התעופה בריטיש איירווייס</a> בחרה בתל אביב בצמרת היעדים הפופולריים ביותר לחופשה בשנת 2020. יחד עם תל אביב, מצויים ברשימה איי סיישל שבאוקיינוס ההודי, העיר דרבן שבדרום אפריקה, האיים המלדיביים, פאלמה דה מיורקה שבספרד והעיר מרקאש שבמרוקו.</p>
      <p>המנהל המסחרי העולמי של בריטיש איירווייס, אנדרו בראם, אמר במסיבת עיתונאים בתל אביב כי החברה תשבץ בטיסות הבוקר מתל אביב ללונדון את המטוס המתקדם ביותר, איירבוס 350-1000. </p>
      <p>ישראל היא היעד השני שבו ישובץ מטוס זה, אחרי דובאי. לדבריו, "שיבוץ המטוס בקו לנתב"ג הוא הבעת אמון של החברה בישראל, מה שמוכיח את המחויבות ארוכת השנים של בריטיש איירווייס לשוק חשוב זה". </p>
      <p>לדברי בראם, החברה, החוגגת השנה את שנת המאה להיווסדה, היא חברת התעופה הבינלאומית הוותיקה בישראל, הפועלת כאן מאז שנת 1932, עוד לפני הקמת המדינה. כיום החברה מפעילה שתי טיסות יומיות ללונדון ובעונת הקיץ 19 טיסות שבועיות. </p>
      <h3>המילה האחרונה בעולם התעופה</h3>
      <p>בראם הגיע לביקור לרגל הכנסתו של מטוס איירבוס 350-1000 לשירות לתל אביב. המטוס נחשב למילה האחרונה בעולם התעופה. <a href="https://www.israelhayom.co.il/article/657655">במחלקת העסקים מוצעים מושבי ה-Club Suite</a>, שהם למעשה סוויטות אישיות שלכל אחת דלת הזזה אישית. במטוסי האיירבוס 350-1000 מחלקת העסקים תכלול 56 סוויטות עסקים בנוסף לעוד 56 מושבי מחלקת תיירים משודרגת World Traveler Plus, לצד תפריט ארוחות מורחב ומשודרג ומחלקת תיירים שבה 219 מושבים. </p>
      <p>מטוס האיירבוס A350-1000  החדש יעניק לנוסעים אפשרות להתרווח ברוגע ולנשום לרווחה, זאת אודות ליכולת סינון הרעשים, התקרה הגבוהה והתאורה המותאמת לזמן ולאור השמש. כדי להקל על הטיסה, מותקנת במטוס מערכת הזנה של אוויר צח שבו לחץ אוויר יהיה זהה ללחץ האוויר של טיסה בגובה 6,000 רגל בלבד.  </p>
      <p>בתשובה לשאלה על התחרות מול וירג'ין אטלנטיק בקו ללונדון ובקווי ההמשך לאמריקה, אמר בראם: "תנסו ותשוו בעצמכם. אנו פועלים בזירה תחרותית ושוק התעופה מאתגר היום יותר מתמיד".</p>
      <p>המנהלת המסחרית האזורית של בריטיש איירווייס בישראל, יעל קטן, אמרה כי החברה מציעה לנוסע הישראלי את המגוון הגדול והנוח ביותר של טיסות לכל חמשת היבשות בתבל. "הנוסע הישראלי יכול להתרווח במושבים הנוחים של המטוסים מתל אביב ללונדון, ולהמשיך משם ליותר מ-200 יעדים שונים ב-80 מדינות". </p>
    </article>
  </body>
</html>