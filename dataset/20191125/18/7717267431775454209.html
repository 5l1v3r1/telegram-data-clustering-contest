<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/ispanos-podilatis-egklovistike-me-to-skilo-tou-ston-olimpo"/>
    <meta property="og:site_name" content="Voria.gr"/>
    <meta property="article:published_time" content="2019-11-25T18:10:00+00:00"/>
    <meta property="og:title" content="ΙΣΠΑΝΟΣ ΠΟΔΗΛΑΤΗΣ ΕΓΚΛΩΒΙΣΤΗΚΕ ΜΕ ΤΟ ΣΚΥΛΟ ΤΟΥ ΣΤΟΝ ΟΛΥΜΠΟ"/>
    <meta property="og:description" content="Σαρωτικός ήταν από χθες το βράδυ ο Γηρυόνης, προκαλώντας εκτεταμέμενες ζημιές σε πολλές περιοχές της χώρας -Πολλά προβλήματα σε Θεσσαλονίκη και Πιερία"/>
  </head>
  <body>
    <article>
      <h1>ΙΣΠΑΝΟΣ ΠΟΔΗΛΑΤΗΣ ΕΓΚΛΩΒΙΣΤΗΚΕ ΜΕ ΤΟ ΣΚΥΛΟ ΤΟΥ ΣΤΟΝ ΟΛΥΜΠΟ</h1>
      <h2>Σαρωτικός ήταν από χθες το βράδυ ο Γηρυόνης, προκαλώντας εκτεταμέμενες ζημιές σε πολλές περιοχές της χώρας -Πολλά προβλήματα σε Θεσσαλονίκη και Πιερία</h2>
      <address><time datetime="2019-11-25T18:10:00+00:00">25 Nov 2019, 18:10</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Πτώσεις δένδρων, αποκολλήσεις λαμαρινών και μετακινήσεις κάδων απορριμμάτων και αντικειμένων στο οδόστρωμα προκάλεσε ο <b>«Γηρυόνης»</b> στη Θεσσαλονίκη, όπου έκανε την εμφάνισή του κυρίως μέσω των δυνατών ανέμων, που έπνεαν από το πρωί στο πολεοδομικό συγκρότημα.</p>
      <p>Μπορεί οι ισχυρές ριπές να<b> κόπασαν</b> μετά το μεσημέρι, όταν ξεκίνησε η<b> βροχόπτωση</b>, που ωστόσο δεν ήταν ιδιαίτερης έντασης και διάρκειας, αλλά η Πυροσβεστική εξακολουθεί να βρίσκεται<b> επί ποδός</b> για κοπές δένδρων και απομάκρυνση αντικειμένων από δρόμους και πεζοδρόμια. Μέχρι νωρίς το απόγευμα είχαν γίνει περισσότερες από πενήντα κλήσεις στην πυροσβεστική γι' αυτό το λόγο, ενώ δεν αναφέρθηκε κανένας τραυματισμός, παρά μόνο υλικές ζημιές σε μεμονωμένα σταθμευμένα οχήματα.</p>
      <p>Χωρίς ιδιαίτερα προβλήματα διεξάγεται η κυκλοφορία στην περιφερειακή οδό της Θεσσαλονίκης, όπως επίσης σε όλους τους κεντρικούς οδικούς άξονες της πόλης, ενώ κανονικά λειτουργεί το αεροδρόμιο<b> «Μακεδονία».</b></p>
      <p>Στο μεταξύ, σε αυξημένη ετοιμότητα είναι ο κρατικός μηχανισμός ενόψει του «Γηρυόνη» στον νομό Χαλκιδικής, που ήδη επλήγη από τα έντονα καιρικά φαινόμενα των προηγούμενων 24ώρων. Μηχανήματα της Τοπικής Αυτοδιοίκησης καθαρίζουν ρέματα και φρεάτια στις πληγείσες περιοχές, όπως επισήμανε, μιλώντας στο ΑΠΕ-ΜΠΕ, ο προϊστάμενος της αυτοτελούς διεύθυνσης Πολιτικής Προστασίας Κεντρικής Μακεδονίας,<b> Χαράλαμπος Στεργιάδης.</b></p>
      <p>Την ίδια ώρα, από το πρωί επιχειρούν μηχανήματα στο παραλιακό μέτωπο της <b>Κατερίνης</b> όπου τις προηγούμενες ώρες «χτύπησε» το κύμα κακοκαιρίας. Μεγάλη συσσώρευση υδάτων σημειώθηκε στο οδικό δίκτυο της Παραλίας, του Κορινού και της Ολυμπιακής Ακτής, ενώ κλειστά είναι ορεινά σημεία του επαρχιακού οδικού δικτύου (Κονταριώτισσα - 'Αγιος Σπυρίδωνας, Βροντού - Καρίτσα, Κατερίνη - Καρίτσα). Πυροσβέστες κλήθηκαν να επέμβουν σε κάποιες περιπτώσεις για αντλήσεις υδάτων, ενώ<b> επιχείρηση στήθηκε για τη μεταφορά Ισπανού ποδηλάτη, που μαζί με τον σκύλο του είχαν εγκλωβιστεί λόγω της κακοκαιρίας στα Λείβηθρα Ολύμπου.</b></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/thessaloniki-pirkagia-se-dikiklo-stin-triandia-zimies-se-ich"/>
        <a href="https://www.voria.gr/article/ilia-keravnos-epese-se-spiti---megali-epichirisi-katasvesis"/>
        <a href="https://www.voria.gr/article/thessaloniki-50-klisis-stin-pirosvestiki-apo-to-proi-gia-kopi-dentron"/>
        <a href="https://www.voria.gr/article/thessaloniki-emprismos-se-aftokinito-ta-ximeromata-stin-polichni"/>
        <a href="https://www.voria.gr/article/thessaloniki-zimies-se-ich-apo-ptosi-antikimenon---kopes-epta-dentron"/>
        <a href="https://www.voria.gr/article/stis-floges-tilichthike-ich-aftokinito-stin-egnatia-odo"/>
      </related>
    </article>
  </body>
</html>