<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/vanzarea-unei-participatii-in-kazmunaygas-va-fi-amanata-din-cauza-incertitudinilor-de-pe-piata-din-kazahstan_1406630.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T18:51:39+00:00"/>
    <meta property="og:title" content="Vânzarea unei participaţii în KazMunayGas va fi amânată din cauza incertitudinilor de pe piața din Kazahstan"/>
    <meta property="og:description" content="Kazahstanul intenţionează să amâne până anul viitor ofertele publice pentru participaţii în compania energetică KazMunayGas, operatorul aerian..."/>
  </head>
  <body>
    <article>
      <h1>Vânzarea unei participaţii în KazMunayGas va fi amânată din cauza incertitudinilor de pe piața din Kazahstan</h1>
      <address><time datetime="2019-11-25T18:51:39+00:00">25 Nov 2019, 18:51</time> by <a rel="author">Maria Stan</a></address>
      <p>Kazahstanul intenţionează să amâne până anul viitor ofertele publice pentru participaţii în compania energetică KazMunayGas, operatorul aerian Air Astana şi firma de telecomunicaţii Kazakhtelecom, într-o încercare de a le îmbunătăţi valoarea, a anunţat ministrul de Finanţe, Alikhan Smailov, transmite Reuters.</p>
      <p>Statul din Asia Centrală intenţiona în 2019 să listeze Air Astana şi să vândă o participaţie în Kazakhtelecom dar, potrivit lui Alikhan Smailov, consilierii angajaţi de Guvern au sugerat amânarea vânzărilor pentru a obţine mai mulţi bani.</p>
      <p>Mai multe Oferte Publice Iniţiale au fost anulate anul acesta din cauza incertitudinilor de pe pieţe, încrederea investitorilor fiind afectată de aşteptările privind încetinirea economiei globale, de incertitudinile privind Brexitul şi de escaladarea tensiunilor comerciale dintre SUA şi China.</p>
      <p>De asemenea, a adăugat Smailov, pregătirile pentru listarea Kazakhstan Temir Zholy, a patra companie inclusă în planul de privatizare, vor dura mai mult deoarece se lucrează la înlocuirea datoriei sale externe cu împrumuturi interne.</p>
      <p>În luna septembrie a anului trecut, sursele Reuters au declarat că Guvernul kazah a invitat marile bănci internaţionale de investiţii să îşi ofere serviciile în vederea listării la bursă a KazMunayGas, operaţiune ce face parte dintr-un plan mai amplu destinat vânzării celor mai atractive companii şi reducerii prezenţei statului în economie până la 15% în 2021. Sursele au estimat atunci că o ofertă publică iniţială la KazMunayGas ar putea să genereze o sumă de aproximativ şase miliarde dolari.</p>
      <p>Rompetrol este principala marcă a KMG International, grup deţinut de KazMunayGas.</p>
      <p>Cu 6.000 de angajaţi, KMG International Group este un jucător important în zona Mării Negre şi Marea Mediterană, având activităţi în 11 pieţe principale..</p>
    </article>
  </body>
</html>