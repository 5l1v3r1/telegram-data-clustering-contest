<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909296"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T18:44:00+00:00"/>
    <meta property="og:title" content="Дендиас: Гърция подкрепя европейската перспектива на Северна Македония"/>
    <meta property="og:description" content="Гръцкият външен министър Никос Дендиас изрази подкрепа за европейската перспектива на Северна Македония в интервю за агенция МИА преди своето първо посещение в съседната страна във вторник."/>
  </head>
  <body>
    <article>
      <h1>Дендиас: Гърция подкрепя европейската перспектива на Северна Македония</h1>
      <address><time datetime="2019-11-25T18:44:00+00:00">25 Nov 2019, 18:44</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Гръцкият външен министър Никос Дендиас изрази подкрепа за европейската перспектива на Северна Македония в интервю за агенция МИА преди своето първо посещение в съседната страна във вторник.</p>
      <p>Той каза, че Гърция предприема конкретни инициативи, целящи Европейският съюз да даде зелена светлина за членството на Северна Македония. Гръцкият министър каза още, че Атина подкрепя европейската интеграция не само на Северна Македония, а и на Западните Балкани като цяло.</p>
      <p>Дендиас отбеляза, че Северна Македония от своя страна не трябва да намалява интензивността на синхронизиране с европейските стандарти, в което Гърция ще я подкрепи, информира БТА.</p>
      <p>Във връзка с утрешното посещение в Скопие гръцкият министър каза, че идва в "съседна страна, а скоро и съюзник на Гърция в НАТО", която се очаква в не толкова далечно бъдеще да стане и партньорка в ЕС.</p>
      <p>Той каза, че се надява на конструктивни срещи по време на визитата, които ще бъдат от полза и за двете страни. Дендиас припомни, че се е срещал с колегата от Северна Македония Никола Димитров няколко пъти и отношенията им се характеризират с естественост, искреност, взаимно доверие и разбиране.</p>
      <p>Дендиас каза, че Преспанското споразумение, с което бе решен спорът между двете страни за името на бившата югославска република, е обвързващо и за Атина, и за Скопие и неговото изпълнение означава допълнителен стимул за развитие и просперитет на двата народа.</p>
      <p>Дендиас пристига утре в Скопие заедно с Костас Франгоянис, заместник-министър на външните работи, отговарящ за икономическата дипломация.</p>
    </article>
  </body>
</html>