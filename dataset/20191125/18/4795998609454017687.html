<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/izmir-de-kadinlar-sokakta-esit-ve-ozgur-bir-dunyada-yasamak-istiyoruz,849625"/>
    <meta property="og:site_name" content="T24"/>
    <meta property="article:published_time" content="2019-11-25T18:41:00+00:00"/>
    <meta property="og:title" content="İzmir'de kadınlar sokakta: Eşit ve özgür bir dünyada yaşamak istiyoruz"/>
    <meta property="og:description" content="İzmir'de kadınlar sokakta: Eşit ve özgür bir dünyada yaşamak istiyoruz"/>
  </head>
  <body>
    <article>
      <h1>İzmir'de kadınlar sokakta: Eşit ve özgür bir dünyada yaşamak istiyoruz</h1>
      <h2>İzmir'de kadınlar sokakta: Eşit ve özgür bir dünyada yaşamak istiyoruz</h2>
      <address>
        <time datetime="2019-11-25T18:41:00+00:00">25 Nov 2019, 18:41</time>
      </address>
      <p>İzmir Kadın Platformu, 25 Kasım Kadına Yönelik Şiddete Karşı Uluslararası Mücadele Günü dolayısıyla yürüyüş düzenledi.<br/>Evrensel’in haberine göre ÖSYM binası önünden yürüyerek Alsancak Türkan Saylan Kültür Merkezi önünde basın açıklaması yapan kadınlar, "Kadın cinayetleri politiktir”, “Boşanmayı değil, cinayeti engelle”, “erkek vuruyor devlet koruyor” sloganları attı. Açıklamayı ise İzmir Kadın Platform adına Buse Engin, Zeynep Reyşan ve Özgür Genç okudu.<br/>Günümüz Türkiye’sinde Mirabellerin yaşadığı tahakkümün devam ettiğinin görüldüğü belirtilen metinde, “2019 yılı bitmeden 350’den fazla kadın katledildi. Her gün sayısız kadın tacize, tecavüze ve şiddete uğruyor. Kadına yönelik şiddeti önlemek bir yana perçinlemek isteyen erkek egemen iktidar ve güruhu 6284 nolu kanuna, İstanbul Sözleşmesi’ne saldırıyor. Ocakta meclise sunulması planlanan 2. yargı paketinde nafaka hakkını sınırlandırmaya, çocuklara tecavüz eden kişinin çocukla evlenmesi halinde cezasız kalmasına uğraşıyorlar” denildi.<br/>Eğitime ve savaş politikalarına değinen kadınlar, “Savaşla kadınları daha fazla yoksullaştıran, yoksulluğu kadınlaştıran ekonomik krizi saman altı etmeye, krizin sonuçlarını meşrulaştırmaya çalışıyorlar. Çünkü savaş koşullarında her şey olasıdır, mubahtır, savaş konusu dışında konuşmak dahi vatan hainliğidir” dedi. Açıklamada kadınlar, LGBTİ+’ların da şiddetle ve cinayetle burun buruna olduklarını belirtti.<br/>Her gün hak gaspı, irade gaspının yaşandığını söyleyen kadınlar, “Bunun en büyük örneğini halkın iradesine darbe vurarak atanan kayyumlarda gördük. Belediyelere kayyum atanmasıyla birlikte kadının yönetim mekanizmalarında temsili konusunda önemli bir uygulama olan eş başkanlık sistemine de, kadın merkezlerine de, sığınma evlerine de darbe vuruyorlar” diye ifade ettiler.<br/>Kadın cinayetleri ve kadına yönelik şiddetin artarak devam ettiğini söyleyen kadınlar, “Dört bir yanımızı sarmış olan erkek egemen kapitalizm kıskacından çıkmanın, haklarımızın ve hayatımızın güvenliğini sağlamanın tek yolu kadın dayanışması ve özgürlük mücadelesidir. Karanlık tabloya karşı umudumuzu kaybetmeyeceğiz. Neşemizi ve isyanımızı kuşanıp; emeğimize ve bedenimize, çocuklarımızın geleceğine sahip çıkmak için mücadeleye devam edeceğiz” dedi.</p>
    </article>
  </body>
</html>