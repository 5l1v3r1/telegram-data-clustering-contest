<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/ponad-200-polskich-miejscowosci-zmieni-nazwy,135556.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T18:42:00+00:00"/>
    <meta property="og:title" content="Ponad 200 polskich miejscowości zmieni nazwy"/>
    <meta property="og:description" content="Wieś Teodorów Wielki w powiecie radomszczańskim zmieni nazwę na Teodorów Duży. Jeziorki w powiecie brodnickim przyjmą nazwę Jeziórki, a Grądy-Łazy w powiecie pajęczańskim - nazwę Grądy. Zmiany w wykazie urzędowych nazw mają dotyczyć ponad dwustu miejscowości oraz obiektów fizjograficznych - informuje w komunikacie Ministerstwo Spraw Wewnętrznych i Administracji."/>
  </head>
  <body>
    <article>
      <h1>Ponad 200 polskich miejscowości zmieni nazwy</h1>
      <address><time datetime="2019-11-25T18:42:00+00:00">25 Nov 2019, 18:42</time> by <a rel="author">JS  </a></address>
      <h4>Wieś Teodorów Wielki w powiecie radomszczańskim zmieni nazwę na Teodorów Duży. Jeziorki w powiecie brodnickim przyjmą nazwę Jeziórki, a Grądy-Łazy w powiecie pajęczańskim - nazwę Grądy. Zmiany w wykazie urzędowych nazw mają dotyczyć ponad dwustu miejscowości oraz obiektów fizjograficznych - informuje w komunikacie Ministerstwo Spraw Wewnętrznych i Administracji.</h4>
      <hr/>
      <p>Zmiany przewidziane w projekcie rozporządzenia Ministra Spraw Wewnętrznych i Administracji w sprawie ustalenia, zmiany i zniesienia urzędowych nazw niektórych miejscowości oraz obiektów fizjograficznych wejdą w życie 1 stycznia 2020 roku.</p>
      <p>Postulowane korekty dotyczą 219 przypadków, w tym ustalenia nazw czterech miejscowości, zmiany nazw i określeń rodzajów 21 miejscowości oraz 8 obiektów fizjograficznych. Między innymi Wyryki w powiecie włodawskim zmienią nazwę na Wyryki-Kolonia, a Józefka w powiecie radomszczańskim na Dmenin-Józefka. Ponadto zniesione zostaną nazwy trzech miejscowości (Gołaszów w powiecie wołowskim, Łaniewo i Zwierzyniec w powiecie lidzbarskim) oraz 183 obiektów fizjograficznych (m.in. jezior, wzgórz, łąk i nieużytków). Nowe regulacje obejmą teren dwudziestu powiatów znajdujących się w dziesięciu województwach.</p>
      <p>O modyfikacje wnioskowały, za pośrednictwem wojewodów, rady gmin. Wszystkie zostały poprzedzone konsultacjami społecznymi z mieszkańcami.</p>
    </article>
  </body>
</html>