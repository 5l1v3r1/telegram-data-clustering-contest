<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/595045/%E0%A6%AA%E0%A6%B0%E0%A6%BF%E0%A6%AC%E0%A7%87%E0%A6%B6-%E0%A6%93-%E0%A6%9C%E0%A6%B2%E0%A6%AC%E0%A6%BE%E0%A7%9F%E0%A7%81-%E0%A6%A8%E0%A6%BF%E0%A7%9F%E0%A7%87-%E0%A6%86.-%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%B8%E0%A6%AE%E0%A7%8D%E0%A6%AE%E0%A7%87%E0%A6%B2%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T18:45:00+00:00"/>
    <meta property="og:title" content="পরিবেশ ও জলবায়ু নিয়ে আ. লীগের সম্মেলন"/>
    <meta property="og:description" content="পরিবেশ ও জলবায়ু নিয়ে দেশে প্রথমবারের মতো অনুষ্ঠিত হতে যাচ্ছে দুদিনব্যাপী আন্তর্জাতিক সম্মেলন। আওয়ামী লীগের বন ও পরিবেশ বিষয়ক উপ-কমিটি এ সম্মেলন আয়োজন করতে যাচ্ছে। আগামী ২৭ ও ২৮ নভেম্বর &amp;lsquo;টেকসই ভবিষ্যতের জন্য সবুজ পরিবেশ&amp;rsquo; থিম নিয়ে &amp;lsquo;এনভায়রনমেন্টাল সলিউশনস্ ফর সাসটেইনেবল..."/>
  </head>
  <body>
    <article>
      <h1>পরিবেশ ও জলবায়ু নিয়ে আ. লীগের সম্মেলন</h1>
      <address><time datetime="2019-11-25T18:45:00+00:00">25 Nov 2019, 18:45</time> by <a rel="author">বাংলা ট্রিবিউন রিপোর্ট</a></address>
      <p> </p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/26/c477742b63ae940729b978899b2b7c98-5ddc221d9c954.jpg"/>
      </figure>
      <p>পরিবেশ ও জলবায়ু নিয়ে দেশে প্রথমবারের মতো অনুষ্ঠিত হতে যাচ্ছে দুদিনব্যাপী আন্তর্জাতিক সম্মেলন। আওয়ামী লীগের বন ও পরিবেশ বিষয়ক উপ-কমিটি এ সম্মেলন আয়োজন করতে যাচ্ছে। আগামী ২৭ ও ২৮ নভেম্বর ‘টেকসই ভবিষ্যতের জন্য সবুজ পরিবেশ’ থিম নিয়ে ‘এনভায়রনমেন্টাল সলিউশনস্ ফর সাসটেইনেবল ডেভলপমেন্ট: টুওয়ার্ডস ডেভেলপড বাংলাদেশ’ শীর্ষক এ সম্মেলন অনুষ্ঠিত হবে।</p>
      <p>সম্মেলনে থিম স্পিকার হিসেবে উপস্থিত থাকবেন পরিবেশবিদ অধ্যাপক ড. আইনুন নিশাত। এছাড়াও যুক্তরাষ্ট্র, জাপান, মালয়েশিয়া, অস্ট্রিয়া, চীন, সুইডেনসহ বিশ্বের প্রায় ২০টি দেশের পরিবেশ বিজ্ঞানীরা এ সম্মেলনে উপস্থিত থাকবেন।</p>
      <p>সংশ্লিষ্ট সূত্রে জানা গেছে, ২৭ নভেম্বর ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে সম্মেলন উদ্বোধন করা হবে। দুই দিনে ২২টি ভিন্ন ভিন্ন বিষয়ে আলোচনা অনুষ্ঠিত হবে। সিনেনট ভবনের পাশাপাশি ২৮ নভেম্বর রাজধানীর সিরডাপ মিলনায়তনে বেশ কয়েকটি ইভেন্ট অনুষ্ঠিত হবে। এ সম্মেলনে অংশগ্রহণের জন্য ইতোমধ্যে সারসংক্ষেপ (এবস্ট্রাক্ট) আহ্বান করা হয়েছে। দেশে ও বিদেশে অবস্থানরত বিজ্ঞানীরা কনফারেন্সে অংশগ্রহণ ও সারসংক্ষেপ জমা দিতে পারবেন। পাশাপাশি যেকেউ সম্মেলনে রেজিট্রেশন করে অংশ নিতে পারবেন।</p>
      <p>আওয়ামী লীগের বন ও পরিবেশ বিষয়ক সম্পাদক এবং উপ-কমিটির সদস্য সচিব দেলোয়ার হোসেন বাংলা ট্রিবিউনকে বলেন, ‘পরিবেশ নিয়ে জনসচেতনতা বাড়ানোর লক্ষ্যে এ সম্মেলন অনুষ্ঠিত হবে। এতে পরিবেশ দূষণের কারণ, সমাধানের উপায়,  জলবায়ু পরিবর্তনের চ্যালেঞ্জসহ আনুষঙ্গিক বিষয় নিয়ে পর্যবেক্ষণ তুলে ধরবেন পরিবেশ বিজ্ঞানীরা। আমাদের ধরিত্রী রক্ষায় করণীয় বিষয়েও মতামত তুলে ধরা হবে বলে মনে করি। যার যার জায়গা থেকে এ সম্পর্কে করণীয় নিয়ে আলোকপাত করবেন বিশেষজ্ঞরা।’</p>
      <footer>/এমএইচবি/এনআই/</footer>
    </article>
  </body>
</html>