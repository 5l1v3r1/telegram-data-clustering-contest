<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/minister-satyavathi-rathod-review-meeting-on-medaram-jatara-1-1-10610593.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T18:31:00+00:00"/>
    <meta property="og:title" content="దేశవ్యాప్తంగా మేడారం జాతరకు బ్రాండింగ్"/>
    <meta property="og:description" content="హైదరాబాద్ : మూడురోజుల్లోనే దాదాపు కోటిన్నర భక్తులు సందర్శించుకునే సమ్మక్క-సారలమ్మ మేడారం జాతరను దేశవ్యాప్తంగా బ్రాండింగ్ చేయడానికి ప్రణాళికలు సిద్ధం చేస్తున్నా"/>
  </head>
  <body>
    <article>
      <h1>దేశవ్యాప్తంగా మేడారం జాతరకు బ్రాండింగ్</h1>
      <address>
        <time datetime="2019-11-25T18:31:00+00:00">25 Nov 2019, 18:31</time>
      </address>
      <p>హైదరాబాద్ : మూడురోజుల్లోనే దాదాపు కోటిన్నర భక్తులు సందర్శించుకునే సమ్మక్క-సారలమ్మ మేడారం జాతరను దేశవ్యాప్తంగా బ్రాండింగ్ చేయడానికి ప్రణాళికలు సిద్ధం చేస్తున్నామని రాష్ట్ర గిరిజన సంక్షేమ, స్త్రీ-శిశు సంక్షేమ శాఖ మంత్రి సత్యవతి రాథోడ్ తెలిపారు. ఈసారి సమ్మక్క- సారలమ్మ జాతరకు దేశంలోని గిరిజన నేతలు, ముఖ్యులందరినీ ఆహ్వానించాలని నిర్ణయించినట్లు వెల్లడించారు. 2020 ఫిబ్రవరి 5,6,7 తేదీల్లో నిర్వహించనున్న మేడారం జాతర పనుల పురోగతిపై ఆర్ అండ్ బి, పంచాయతీరాజ్, నేషనల్ హైవేస్, అటవీ శాఖ, గిరిజన శాఖ, విజయా డైరీ అధికారులతో మంత్రి సత్యవతి రాథోడ్ ఈరోజు దామోదర సంజీవయ్య సంక్షేమ భవన్ లో సమీక్ష నిర్వహించారు. <br/><br/>మేడారం జాతరకు ప్రాముఖ్యత పెరుగుతున్న నేపథ్యంలో భక్తుల తాకిడి డిసెంబర్ చివరి వారం నుంచే మొదటవుతున్నందున, మేడారం జాతర పనులన్నీ డిసెంబర్ చివరి నాటికి పూర్తి చేయాలని అధికారులను సూచించినట్లు మీడియా సమావేశంలో మంత్రి శ్రీమతి సత్యవతి రాథోడ్ తెలిపారు. ముఖ్యంగా మేడారం జాతరకు వచ్చే భక్తులకు రవాణా విషయంలో ఇబ్బందులు ఉండకుండా రోడ్లను వేయడానికి, మరమ్మత్తుల చేయడానికి వెంటనే తగిన చర్యలు తీసుకోవాలని సంబంధిత శాఖల ఉన్నతాధికారులకు సూచించామన్నారు. మేడారంలో భక్తులకు పార్కింగ్ విషయంలోనూ, వసతుల కల్పనల్లోనూ ఎలాంటి కొరత ఉండకుండా ఏర్పాటు చేయడంలో అటవీ శాఖ అనుమతులు అడిగామని, దానికి అటవీ శాఖ అధికారులు సానుకూలంగా స్పందించారన్నారు.<br/><br/>మేడారం జాతరకు వచ్చే భక్తులు ఉమ్మడి వరంగల్ జిల్లాలోని పర్యాటక ప్రదేశాలన్నీ సందర్శించే విధంగా వాటికి కూడా తగిన ప్రచారం కల్పించనున్నామన్నారు. గిరిజనులకు సంబంధించిన మేడారం జాతర ఆసియా ఖండంలోనే అతిపెద్ద జాతర అని, ఇందులో గిరిజనుల సంప్రదాయాలను చాటిచెప్పే విధంగా సాంస్కృతిక కార్యక్రమాలు రూపొందిస్తున్నామని, జాతరలో సమ్మక్క-సారలక్క విశిష్టతను తెలియజేసే విధంగా మీడియా క్యాంపెయిన్ ఉంటుందన్నారు. ముఖ్యమంత్రి కేసిఆర్ గారు పర్యావరణ పరిరక్షణకు అత్యంత ప్రాధాన్యత ఇస్తున్నారని, అందుకే దేశంలో ఎక్కడా లేని విధంగా హరితహారం నిర్వహిస్తున్న నేపథ్యంలో మేడారం జాతరను ప్లాస్టిక్ ఫ్రీ జాతరగా నిర్వహించడానికి కృషి చేస్తున్నామన్నారు. <br/><br/>మేడారం జాతరకు వచ్చే భక్తులకు నాణమైన, కల్తీ లేని ఆహారం అందించడంలో భాగంగా పాలు, పాల ఉత్పత్తుల సరఫరా కోసం విజయ డైరీని భాగస్వామ్యం చేస్తున్నామన్నారు. తెలంగాణ సంప్రదాయాలకు అత్యంత ప్రాధాన్యత ఇస్తున్న ముఖ్యమంత్రి కేసిఆర్ గారు ఆర్ధిక మాంధ్యం ఉన్నా...ఈసారి మేడారం జాతరకు 75 కోట్ల రూపాయలను ఇవ్వడం పట్ల ఆయనకు ధన్యవాదాలన్నారు. గతంలో ఎక్కువ నిధులిచ్చినా అందులో ఎక్కువగా శాశ్వత నిర్మాణాలు చేపట్టామని, ఈసారి ఈ 75 కోట్లలో జాతరకు వచ్చే భక్తుల వసతుల కల్పన, పారిశుద్ధ్య నిర్వహణ కోసమే ఖర్చు చేయనున్నామని, శాశ్వత నిర్మాణాలు లేవన్నారు. మొత్తంగా ఈసారి మేడారం జాతరకు వచ్చే భక్తులు అమ్మవార్లను సంతృప్తిగా సందర్శించుకునే ఏర్పాట్లు చేస్తున్నామని చెప్పారు. <br/><br/>ఈ సమావేశంలో గిరిజన శాఖ ముఖ్య కార్యదర్శి బెన్హర్ మహేష్ దత్ ఎక్కా, కమిషనర్ క్రిస్టినా జడ్ చోంగ్తు, అటవీ శాఖ ముఖ్య సంరక్షణ అధికారి శోభ, ఆర్ అండ్ బి ఇంజనీర్ ఇన్ చీఫ్ రవీందర్ రావు, నేషనల్ హైవేస్ అథారిటీ ఆఫ్ ఇండియా ప్రాజెక్టు డైరెక్టర్ శ్రీనివాస్, నేషనల్ హైవేస్ ఇంజనీర్ ఇన్ చీఫ్ గణపతి రెడ్డి, పంచాయతీ రాజ్ ఇంజనీర్ ఇన్ ఛీఫ్ సత్యనారాయణ రెడ్డి, గిరిజన సంక్షేమ శాఖ చీఫ్ ఇంజనీర్ శంకర్ రావు, ములుగు కలెక్టర్ నారాయణ రెడ్డి, ఏటూరు నాగారం ప్రాజెక్ట్ అధికారి చక్రధర్ రావు, ఇతర అధికారులు పాల్గొన్నారు.</p>
    </article>
  </body>
</html>