<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_380176150_5-minuten_newscast_Zamraznaloto_kralstvo_2_-_totalen_rekordyor_v_boksofisa"/>
    <meta property="og:site_name" content="webcafé"/>
    <meta property="article:published_time" content="2019-11-25T18:14:00+00:00"/>
    <meta property="og:title" content="5-минутен newscast: &quot;Замръзналото кралство 2&quot; - тотален рекордьор в боксофиса"/>
    <meta property="og:description" content="Не очаквайте Емили Ратайковски да спре с голите снимки"/>
  </head>
  <body>
    <article>
      <h1>5-минутен newscast: "Замръзналото кралство 2" - тотален рекордьор в боксофиса</h1>
      <address><time datetime="2019-11-25T18:14:00+00:00">25 Nov 2019, 18:14</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <video src="https://images.webcafe.bg/2019/09/24/2815.mp4" autoplay=""/>
      </figure>
      <p>Втората част на анимацията "Замръзналото кралство" е едва от седмица по кината, а вече чупи рекорди наред. Филмът на Disney се озова директно на номер едно в американския боксофис и няма намерение скоро да слиза от върха.</p>
      <p>
        <b>В България пък повече от 66 хил. зрители са гледали филма само за премиерния уикенд.</b>
      </p>
      <p>Въпреки култовия статут, който има в момента, първата част на "Замръзналото кралство" имаше далеч по-скромно начало, когато излезе по кината. Историята от Арендел бавно, но сигурно завладя сърцата не само на малките зрители, но и на доста по-зряла публика.</p>
      <p>Сега Елза и Ана отново са на големия екран за нова доза приключения и немалко загадки. Откъде Елза има магическата си дарба да замразява всичко, към което насочи волята си? Кои са родителите на двете сестри, отишли си толкова бързо и тайнствено? Дали Ана също няма някакъв вълшебен талант...</p>
      <p>Всичко това се случва на фона на завладяващ саундтрак. Досега всяка зима отнякъде се носеше "Let it go, let it gooo...", но парчето "Into the Unknown" най-вероятно ще промени това.</p>
      <p>Всичко друго си остава същото, най-вече настоятелните писмата до Дядо Коледа за тематични играчки с любимите анимационни сестри.</p>
      <figure>
        <img src="https://images.webcafe.bg/2019/06/11/frozen2838/618x346.jpg"/>
      </figure>
      <p>И докато Disney по традиция продължават да бележат рекорди в боксофиса, в България по традиция продължаваме споровете около избора на "Мис България".</p>
      <p>Миналата седмица 23-годишната Радинела Чаушева грабна короната за красота, но коментарите около нея са доста противоречиви.</p>
      <p>Самата Чаушева обаче се опитва да не се поддава на вълната от негативни мнения, като пред Bulgaria ON AIR заяви, че се ръководи единствено от оценката на журито. Тя допълни, че за да станеш "Мис България" има редица критерии, сред които дисциплина, хореография, походка и дори начинът на изразяване.</p>
      <p>
        <b>Чаушева подчерта, че в този конкурс няма рестрикции за пластични корекции.</b>
      </p>
      <p>Тя е решена в момента да се насочи към каузата, която тазгодишният конкурс за най-красива българка обяви, а именно екологията. Радинела е убедена, че ако всеки човек направи по нещо малко, рано или късно ще забележим положителната промяна.</p>
      <p>Може би е време да се заслушаме повече в думите на тези момичета, вместо да съдим прибързано. Все пак по дрехите само посрещат...</p>
      <figure>
        <img src="https://images.webcafe.bg/2019/11/22/misssbylgaria/618x741.jpg"/>
      </figure>
      <p>Виж, около Емили Ратайковски няма особено много спорове - 99,99 процента от населението на тази Земя намира Ратайковски за една от най-сексапилните жени. Моделът от своя страна често радва феновете си с доста предизвикателни кадри.</p>
      <p>
        <b>В момента манекенката е във ваканция на Малдивите и отново не пропусна да публикува горещи снимки в Instagram.</b>
      </p>
      <p>"Предварително се извинявам за абсурдното количество снимки, които ще има от това райско място", предупреди Ратайковски, макар че едва ли има някой недоволен от кадрите й. Разбира се, тя не пропусна да се снима и със съпруга си - продуцентът Себастиан Беър-МакКлард.</p>
      <p>Колкото до снимките по бански и тези без него - за тях моделът отдавна има ясно изразена позиция и неведнъж Емили уточнява, че целта й далеч не е да привлича внимание и да трупа лайкове.</p>
      <p>Тя е изявена защитничка на правата на жените и е на мнение, че всяка жена е свободна да изразява себе си както намери за добре, включително и с голи кадри.</p>
      <p>Затова не очаквайте скоро Ратайковски да спре да ни залива с точно такива снимки...</p>
      <figure>
        <embed-post data-src="https://www.instagram.com/p/B5PJGyEh5Ft" data-service="Instagram"/>
      </figure>
    </article>
  </body>
</html>