<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/finska-strejker-fortsatter-drabba-svenskar-5459064.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T18:46:49+00:00"/>
    <meta property="og:title" content="Finska strejker fortsätter drabba svenskar"/>
    <meta property="og:description" content="Ekonomi De postanställdas fackförening Pau i Finland har inlett en utvidgad strejk.Flera finländska fackförbund har gått ut i omfattande sympatistrejker som ett led i postkonflikten – vilket också for"/>
  </head>
  <body>
    <article>
      <h1>Finska strejker fortsätter drabba svenskar</h1>
      <h2>Ekonomi De postanställdas fackförening Pau i Finland har inlett en utvidgad strejk.Flera finländska fackförbund har gått ut i omfattande sympatistrejker som ett led i postkonflikten – vilket också fortsätter att drabba många svenskar.</h2>
      <address><time datetime="2019-11-25T18:46:49+00:00">25 Nov 2019, 18:46</time> by <a rel="author">Tomas Bengtsson/TT,Britta Kramsjö/TT</a></address>
      <figure>
        <img src="https://img8.ntm.eu/unt/public/img/5459065/1125195023/flera-av-finnairs-avgangar-har?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <blockquote>Vi väntar ju ivrigt på att se någon lösning på den här konflikten, men har inte gjort det ännu, säger Eleonora Hansi, informationschef på Viking Line Skandinavien, till TT på måndagskvällen.</blockquote>
      <p>Totalt 10 000 postanställda som arbetar med utdelning, posthantering, transport, försäljning och som tjänstemän strejkar från måndag morgon i Finland, rapporterar <a href="https://www.hbl.fi/artikel/sa-har-kan-poststrejken-utvidgas/">Hufvudstadsbladet</a>. Bland de sympatistrejkande facken finns livsmedelsfacket SEL, Elektrikerförbundet och luftfartsunionen IAU.</p>
      <p>Även sjömansfacket strejkar. Det påverkar bland annat färjetrafiken, vilket även drabbar svenska resenärer. Passagerarfärjor och fraktfartyg under finsk flagg stannade i hamn från klockan 6.00 på måndagsmorgonen – och kommer att göra det även på tisdagen om parterna i konflikten inte enas.</p>
      <figure>
        <img src="https://img8.ntm.eu/unt/public/img/5459149/1125195023/flera-flygningar-till-och-fran?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Jens Bornemann/TT | Flera flygningar till och från Helsingfors ställs in under måndagen som en följd av de omfattande sympatistrejkerna i Finland.</figcaption>
      </figure>
      <blockquote>Vi har inte fått några uppgifter om att strejken är tidsbegränsad, säger Hansi.</blockquote>
      <h3>Inga starka reaktioner</h3>
      <p>För Viking Lines del berörs linjerna Stockholm–Åbo, Kapellskär–Mariehamn och Stockholm–Helsingfors med totalt drygt tio inställda avgångar från sen eftermiddag på måndagen till sen kväll på tisdagen.</p>
      <p>Enligt Eleonora Hansi är beläggningen lägre i början av veckan och totalt påverkas några tusen passagerare per dygn av strejken, varav några hundra är svenskar.</p>
      <p>Passagerarna kontaktas och kan enligt Viking Line välja att av- eller omboka sina resor utan kostnad.</p>
      <blockquote>Jag har inte fått några rapporter om väldigt starka reaktioner från passagerare, och vi kan ju tyvärr inte påverka det här, säger Hansi.</blockquote>
      <p>Även Tallink Siljas Baltic Princess på linjen Stockholm–Åbo och Silja Serenade på rutten Stockholm–Helsingfors påverkas med minst tre inställda avgångar under måndag kväll och på tisdagen, om parterna inte enas före tisdagen.</p>
      <p>Passagerarna kommer att kontaktas.</p>
      <h3>Inställda flygningar</h3>
      <p>Finnair ställde in cirka 300 av 377 flygningar på måndagen, vilket drabbade cirka 20 300 passagerare. Bland de inställda flygningarna fanns de till och från de svenska flygplatserna Arlanda, Bromma, Umeå och Landvetter.</p>
      <p>Ännu har det statliga svenska flygplatsbolaget Swedavia inga uppgifter om att problemen fortsätter även på tisdagen.</p>
      <blockquote>Den information vi har är att trafiken går som normalt i morgon, säger Lovisa Ernestam på Swedavias pressjour till TT på måndagskvällen.</blockquote>
      <p>Konflikten mellan Pau och arbetsgivarna i Posti har pågått sedan mitten av november och huvudfrågan är arbetstiden. Den utvidgade poststrejken och sympatistrejkerna tillkom sedan förhandlingar strandat på söndagskvällen.</p>
      <p>Poststrejken pågår till 22 december om ingen uppgörelse nås innan dess, skriver Hufvudstadsbladet.</p>
      <h3>Fakta</h3>
      <p>
        <b>Fakta: Konflikten i Finland</b>
      </p>
      <p>Förutom att postanställda strejkade på måndagen inleddes också stora sympatistrejker som ett led i postkonflikten, som pågått sedan mitten av november.</p>
      <p>Kollektivtrafik: Från måndagsmorgonen klockan 3.00 stod en stor del av bussarna i Helsingforsregionen stilla. De av regionens busschaufförer som tillhör fackförbundet AKT genomför en punktstrejk under 24 timmar.</p>
      <p>Passagerarfärjor: Passagerarfärjor och fraktfartyg som seglar under finsk flagg och hemmahamn stannade i hamn från klockan 6.00.</p>
      <p>Flygtrafiken: Fackförbundet IAU:s sympatistrejk påverkade bland annat Finnair som ställer in resor för drygt 20 000 passagerare. Catering, markservice och kundtjänst på Helsingfors flygplats Vanda drabbades också kraftigt och även personal som arbetar med teknik och säkerhetskontroll kan sympatistrejka.</p>
      <p>Sjukhus: Helsingfors och Nylands sjukvårdsdistrikt uppger att patienterna blir upplysta via telefon om när de har tid för ingrepp eller undersökning. Detta eftersom breven inte når fram. Det har ändå noterats att mängden icke-bokade eller annullerade tider har blivit märkbart fler sedan strejken började.</p>
      <p>Posten: I en andra fas är en strejk aktiverad som ska pågå till den 8 december. Från måndag morgon strejkar cirka 10 000 postanställda som arbetar med bland annat utdelning, posthantering, transport och försäljning.</p>
      <p>Sjöfart: Sedan tidigare har postgången i skärgården försvårats eftersom inga försändelser tagits ombord på förbindelsefartyg och landsvägsfärjor. Sedan i torsdags har inga långtradare eller tankbilar släppts in på fartygs bildäck. Isbrytarna följer heller inte längre med fartyg ut i farlederna.</p>
      <p>Livsmedel: Fackförbundet SEL införde i fredags ett förbud mot att samla, lasta eller lasta av transporter som sköts av postens egna bilar eller av underleverantörer. Sympatistrejken ska pågå till midnatt den 9 december.</p>
      <p>El och logistik: Elektrikerförbundet sympatistrejkar i sju post- och logistikcentraler i Helsingfors, Vanda, Lundo, Tammerfors, Kuopio och Uleåborg.</p>
      <p>Källa: Hufvudstadsbladet</p>
    </article>
  </body>
</html>