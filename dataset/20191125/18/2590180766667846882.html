<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185398/%E0%A6%AA%E0%A6%BE%E0%A6%87%E0%A6%95%E0%A6%BE%E0%A6%B0%E0%A6%BF%E0%A6%A4%E0%A7%87-%E0%A6%95%E0%A6%AE-%E0%A6%B9%E0%A6%B2%E0%A7%87%E0%A6%93-%E0%A6%96%E0%A7%81%E0%A6%9A%E0%A6%B0%E0%A6%BE%E0%A6%A4%E0%A7%87-%E0%A6%9A%E0%A7%9C%E0%A6%BE-%E0%A6%9A%E0%A6%BE%E0%A6%B2%E0%A7%87%E0%A6%B0-%E0%A6%A6%E0%A6%BE%E0%A6%AE"/>
    <meta property="og:site_name" content="somoynews.tv"/>
    <meta property="article:published_time" content="2019-11-25T18:52:00+00:00"/>
    <meta property="og:title" content="পাইকারিতে কম হলেও খুচরাতে চড়া চালের দাম"/>
    <meta property="og:description" content="পাইকারি পর্যায়ে মিনিকেট চালের দাম কমলেও এখনো চড়া খুচরা বাজারে। দাম বাড়ার আ"/>
  </head>
  <body>
    <article>
      <h1>পাইকারিতে কম হলেও খুচরাতে চড়া চালের দাম</h1>
      <address><time datetime="2019-11-25T18:52:00+00:00">25 Nov 2019, 18:52</time> by <a rel="author">সময় সংবাদ</a></address>
      <p><b>পাইকারি পর্যায়ে মিনিকেট চালের দাম কমলেও এখনো চড়া খুচরা বাজারে। দাম বাড়ার আর আশঙ্কা নেই বলে পাইকারদের আশ্বস্ত করেছেন মিল মালিকরা। তবে খুচরা বাজারে এখনো বাড়তি দামেই বিক্রি হচ্ছে।</b><br/><br/>দুই সপ্তাহের মধ্যে কেজিতে ৫ থেকে ৭ টাকা বাড়ার পর কমতে শুরু করেছে মিনিকেট চালের দাম। এক দিনের ব্যবধানে কেজিতে কমেছে ৫০ পয়সা। অন্যান্য চালের বাজার স্থিতিশীল। দাম বাড়ার আশঙ্কা নেই বলে জানালেন পাইকাররা।<br/><br/>তবে, পাইকারি পর্যায়ে দাম কমার প্রভাব এখনও পড়েনি খুচরা বাজারে। আর চালের দাম বৃদ্ধিতে নিত্যদিনের বাজার হিসাব মেলাতে হিমশিম খেতে হচ্ছে ক্রেতাদের।<br/><br/>পাইকারি বাজারে যে মানের মিনিকেট বিক্রি হচ্ছে ৪৫ টাকা কেজিতে খুচরায় তা ৫০-৫২ টাকা। আর মানভেদে মোটা চালের দাম পাইকারিতে ২৮ থেকে ৩৪ টাকা, যা খুচরা বাজারে বিক্রি হচ্ছে ৩৬-৩৮ টাকায়।</p>
    </article>
  </body>
</html>