<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_povidomlennya-zmi-pro-mizhnarodnij-rozshuk-vovka-ne-vidpovidayut-dijsnosti-advokat/939888"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T18:42:00+00:00"/>
    <meta property="og:title" content="Повідомлення ЗМІ про міжнародний розшук Вовка не відповідають дійсності - адвокат"/>
    <meta property="og:description" content="Розповсюджені в ЗМІ повідомлення про оголошення в міжнародний розшук екс-голови НКРЕКП Дмитра Вовка не відповідають дійсності. Це черговий приклад тиску з боку слідства у справі &quot;Роттердам+&quot; через медіа. Про це написала адвокат Дмитра Вовка Ірина Одинець на своїй сторінці в Facebook, ..."/>
  </head>
  <body>
    <article>
      <h1>Повідомлення ЗМІ про міжнародний розшук Вовка не відповідають дійсності - адвокат</h1>
      <address><time datetime="2019-11-25T18:42:00+00:00">25 Nov 2019, 18:42</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939888_w_300.jpg?v=0"/>
        <figcaption>Адвокат спростувала інформацію про оголошення Дмитра Вовка в міжнародний розшук. Фото: Politeka</figcaption>
      </figure>
      <p>Розповсюджені в ЗМІ повідомлення про оголошення в міжнародний розшук екс-голови НКРЕКП <b>Дмитра Вовка</b> не відповідають дійсності. Це черговий приклад тиску з боку слідства у справі "Роттердам+" через медіа.</p>
      <p>Про це написала адвокат Дмитра Вовка <b>Ірина Одинець</b> на своїй сторінці в Facebook, передає <a href="https://glavcom.ua/news/povidomlennya-zmi-pro-ogoloshennya-v-mizhnarodniy-rozshuk-dmitra-vovka-ne-vidpovidayut-diysnosti-advokat-642321.html?fbclid=IwAR0FiHWGjJd6EpfWCwHfv_Y_sxsP2kgmISj0Bn6IN5GPJ7aiDo6PbHvSILg">Главком</a>.</p>
      <p>"Сьогодні ожне з українських видань з посиланням на неназване "джерело в правоохоронних органах" повідомило у вигляді доконаного факту, що Інтерпол оголосив мого підзахисного Дмитра Вовка у міжнародний розшук. Хочу повідомити, що на даний момент ця інформація не відповідає дійсності. Перше, і ключове – офіційний сайт Інтерполу досі переконаний, що жодної особи з прізвищем "Вовк" з України у розшуку немає", - повідомила Одинець.</p>
      <p>Вона звернула увагу, що сторона слідства отримала рішення суду про обрання запобіжного заходу Дмитру Вовку лише в четвер ввечері 21 листопада, і фізично не могла за цей час встигнути перекласти рішення на одну з офіційних мов Інтерполу та передати його в український, а останній відповідно у центральний офіс Інтерполу.</p>
      <p>На думку адвоката, такі "зливи" інформації в ЗМІ є черговим прикладом тиску з боку слідства через медіа.</p>
      <p>"Ми стаємо свідками чергового випадку тиску сторони слідства у медіа-площині. Хочу вчергове подякувати шановним представникам НАБУ та САП за дотримання принципів доброчесності, а також використання ЗМІ у своїх дещо відмінних від законних інтересах. Адже, коли у суді в якості доказів надати немає чого, детективам та прокурорам залишається грати роль "неназваних джерел", - написала Одинець.</p>
      <blockquote>Нагадаємо, раніше Ірина Одинець заявила, що САП свідомо приховує від суду результати експертизи по "Роттердам+", що підтверджують обґрунтованість формули. А адвокат підозрюваних у справі "Роттердам+" з боку ДТЕК Наталія Дригваль повідомила, що САП отримала мінімум три експертні висновки, які підтвердили коректність формули. Проте це не влаштовувало слідство, і тоді НАБУ замовило "експертизу" у СБУ за власним "темником".</blockquote>
    </article>
  </body>
</html>