<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/crida-a-la-autoorganizacio-feminista-en-la-manifestacio-a-barcelona/noticia/2966093/"/>
    <meta property="og:site_name" content="CCMA"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Crida a l'&quot;autoorganizació feminista&quot; contra la violència masclista"/>
    <meta property="og:description" content="Milers de persones en les manifestacions del Dia Internacional per a l'Eliminació de la Violència contra les Dones"/>
  </head>
  <body>
    <article>
      <h1>Crida a l'"autoorganizació feminista" contra la violència masclista</h1>
      <h2>Milers de persones en les manifestacions del Dia Internacional per a l'Eliminació de la Violència contra les Dones</h2>
      <address><time datetime="2019-11-25T18:38:00+00:00">25 Nov 2019, 18:38</time> by <a rel="author">Laura Galan</a></address>
      <figure>
        <img src="https://statics.ccma.cat/multimedia/jpg/6/5/1574709667056.jpg"/>
        <figcaption>Manifestació a Barcelona contra la violència masclista</figcaption>
      </figure>
      <p>Convocades a la manifestació pel col·lectiu <a href="https://novembrefeminista.wordpress.com/">Novembre Feminista</a>, 10.000 persones, segons la Guàrdia Urbana, han cridat pel centre de Barcelona contra la <b>violència masclista</b>.</p>
      <p>"Si ens toquen a una, ens toquen a totes", "No és un cas aïllat, és el patriarcat" o "Disculpin les molèsties, ens estan assassinant", són algunes de les consignes que s'han sentit pel <b>passeig de Gràcia</b>, des del jardinets de Gràcia fins a la plaça de Catalunya.</p>
      <p>La manifestació, que ha estat seguida majoritàriament per dones joves, ha acabat amb la lectura d'un manifest.</p>
      <blockquote>"Les violències sexuals, l'assetjament o els feminicidis no són fets aïllats, sinó que responen a un mandat patriarcal basat en les desigualtats de les relacions de poder existents."</blockquote>
      <p>Durant l'acte, diverses dones han relatat a través de vídeo els seus testimonis com a víctimes d'atacs masclistes.</p>
      <figure>
        <img src="https://www.ccma.cat/multimedia/jpg/9/9/1574713346199.jpg"/>
      </figure>
      <p> </p>
      <p>El lema de la manifestació "Contra les violències masclistes, autoorganització feminista" que feia una crida a l'<b>empoderament individual</b> i col·lectiu contra aquesta violència.</p>
      <blockquote><b>Patrícia Castillo, Assemblea Feminista de Sants</b>: "És important pensar que algun dia puguem arribar a no fer això perquè ara ens estan matant i ens estan maltractant i sembla que la justícia no ho veu i no se'ns fa cas."</blockquote>
      <p> </p>
      <blockquote><b>Agnès Font, Plataforma Unitària contra les Violències de Gènere</b>: "Els nostres cossos estan explotats, maltractats i això s'ha d'acabar. El que fem avui s'ha de demanar cada dia, però sobretot en dies assenyalats com el 25 de novembre o el 8 de març hem de sortir al carrer i reivindicar-ho."</blockquote>
      <p> </p>
      <figure>
        <img src="https://www.ccma.cat/multimedia/jpg/3/7/1574712432773.jpg"/>
      </figure>
      <p> </p>
      <p>Aquest dilluns, 25 de novembre, s'ha celebrat a tot el món el <b>Dia Internacional per a l'Eliminació de la Violència contra les Dones</b>. Es  fa des del 1981, però l'objectiu de posar fi a la violència contra les dones i les nenes és lluny de ser una realitat.</p>
      <figure>
        <img src="https://www.ccma.cat/multimedia/jpg/4/4/1574707446244.jpg"/>
      </figure>
      <p>A la manifestació, hi ha participat el pas de l'anomenada Processó del <b>Santíssim Cony Insubmís</b>. El maig del 2014, a Sevilla va ser la primera vagada que va sortir aquesta <b>vulva de plàstic</b> d'un parell de metres d'alçada, com si fos una imatge de la Verge. L'Associació d'Advocats Cristians les va acusar d'un delicte d'odi i un altre contra els sentiments religiosos. <a href="https://www.ccma.cat/324/absoltes-les-tres-feministes-jutjades-per-la-processo-del-cony-insubmis-de-sevilla/noticia/2954547/">El jutge les va absoldre</a> aquest octubre.</p>
      <p>A <b>Girona</b>, unes 300 dones han recorregut el centre de la ciutat en una <b>marxa de torxes</b> que s'ha aturat en diversos punts per cantar cançons, enganxar cartells i llegir textos de denúncia de la violència masclista.</p>
      <figure>
        <img src="https://www.ccma.cat/multimedia/jpg/1/0/1574711220301.jpg"/>
      </figure>
      <p>Davant dels<b> jutjats</b> de Girona, s'ha convocat una cadena humana per encerclar l'edifici i posar així el punt de mira en el <b>sistema judicial </b>i les darreres resolucions en casos de violència masclista. També s'han encès <b>52 espelmes</b> amb el nom de cada una de les dones assassinades aquest any.</p>
      <p>A <b>Tarragona</b> han estat unes 400 persones i abans de començar la manifestació s'han concentrat a la <b>plaça de la Font</b> per deixar missatges a la façana de l'Ajuntament, un per cadascuna de les víctimes de violència masclista.</p>
      <figure>
        <img src="https://www.ccma.cat/multimedia/jpg/1/7/1574711423171.jpg"/>
      </figure>
      <p> </p>
      <p>Els manifestants també s'han aturat <b>davant de la seu de Vox </b>i han improvisat una performance que critica plantejaments que fa aquest partit en temes com l'avortament o el feminisme. La manifestació ha acabat a la plaça Imperial Tàrraco.</p>
      <p>I a <b>Lleida</b>, 1.200 persones, segons la Guàrdia Urbana, s'han manifestat pels carrers del centre de la ciutat. La manifestació, que portava per lema davant les violències masclistes autoorganització feminista, ha sortit de la plaça Víctor Siurana i ha arribat davant la plaça de la Paeria on s'ha llegit un manifest.</p>
      <figure>
        <img src="https://www.ccma.cat/multimedia/jpg/9/6/1574711629269.jpg"/>
      </figure>
      <p>La mobilització a Lleida ha acabat amb una performance davant la <b>subdelegació del govern</b> espanyol. S'han sentit crits dels "carrers són feministes" o "No és No".</p>
      <p>Igual com a Barcelona, Tarragona, Lleida i Girona, altres ciutats com <b>Madrid, València, Bilbao o Pontevedra</b> han respost a la crida dels col·lectius feministes en la lluita contra la violència masclista. Aquest mateix dilluns <a href="https://www.ccma.cat/324/assassinada-una-dona-per-la-parella-a-tenerife-el-dia-contra-la-violencia-masclista/noticia/2965902/">una nova víctima</a> s'ha sumat a la llarga llista de dones assassinades en mans de les seves parelles. Ha estat a Tenerife i la dona tenia 26 anys.</p>
      <figure>
        <img src="https://www.ccma.cat/multimedia/jpg/2/7/1574708982872.jpg"/>
      </figure>
      <p>
        <i>Manifestació a València amb el lema "Front al masclisme assassí i violador, feminisme organitzat", convocada per la Coordinadora Feminista (EFE/ Ana Escobar)</i>
      </p>
      <figure>
        <img src="https://www.ccma.cat/multimedia/jpg/7/8/1574709239587.jpg"/>
      </figure>
      <p>
        <i>Manifestació a Bilbao convocada pel Moviment Feminista Euskal Herria (EFE/Miguel Toña)</i>
      </p>
      <figure>
        <img src="https://www.ccma.cat/multimedia/jpg/3/4/1574712773343.jpg"/>
      </figure>
      <p>
        <i>Detall de la manifestació a Madrid (EFE/Chema Moya)</i>
      </p>
      <figure>
        <img src="https://www.ccma.cat/multimedia/jpg/3/5/1574712967453.jpg"/>
      </figure>
      <p>
        <i>Un moment de la manifestació a Saragossa (EFE/Javier Cebollada)</i>
      </p>
      <p> </p>
    </article>
  </body>
</html>