<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/cele-cinci-persoane-care-au-fost-duse-la-spital-dupa-incendiul-din-mall-ul-sun-plaza-au-fost-externate_1406633.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T18:58:45+00:00"/>
    <meta property="og:title" content="Cele cinci persoane care au fost duse la spital după incendiul din Mall-ul Sun Plaza au fost externate"/>
    <meta property="og:description" content="Cele cinci persoane care au fost duse la spital după incendiu l din Mall-ul din București au fost externate, au transmis, luni,..."/>
  </head>
  <body>
    <article>
      <h1>Cele cinci persoane care au fost duse la spital după incendiul din Mall-ul Sun Plaza au fost externate</h1>
      <address><time datetime="2019-11-25T18:58:45+00:00">25 Nov 2019, 18:58</time> by <a rel="author">Remus Vlad</a></address>
      <p>Cele cinci persoane care au fost duse la spital după <a href="https://www.stiripesurse.ro/personalitati/incendiu_1418.html">incendiu</a>l din Mall-ul din București au fost externate, au transmis, luni, reprezentanții Sun Plaza, care precizează că centrul comercial are autorizație de securitate la incendiu și ultimul exercițiu de evacuare a avut loc în urmă cu 2 săptămâni, anunță MEDIAFAX.</p>
      <p>Reprezentanții Sun Plaza au transmis, luni, după mai bine de 24 de ore de la incendiul care a avut loc în mall, că s-a colaborat cu <a href="https://www.stiripesurse.ro/personalitati/pompieri_2623.html">pompieri</a>i, poliția locală, cu jandarmeria și cu echipajele medicale pentru evacuare, iar cele cinci persoane care au avut nevoie de asistență medicală au fost deja externate.</p>
      <p>„Centrul Comercial Sun Plaza a colaborat cu echipele de pompieri, poliție locală, jandarmerie și echipajele medicale, pentru a asigura securitatea vizitatorilor noștri. La ora 16.15 (duminică - n.r.), imediat după izbucnirea incendiului, s-a inițiat evacuarea parcării și a centrului comercial, conform scenariului de securitate la incendiu. Sistemul automat privind securitatea la incendiu a intrat în funcțiune, iar vizitatorii au fost îndemnați să părăsească centrul comercial și să se îndrepte spre cea mai apropiată ieșire. Focul a fost stins după aproximativ 15 minute, însă fumul care s-a degajat s-a extins în parcarea subterană și în unele zone ale centrului comercial, astfel încât redeschiderea centrului comercial pentru public în condiții de siguranță a durat mai mult, aceasta efectuându-se în jurul orei 19.30. Incendiul a afectat trei mașini din parcare, cea de la care a început incendiul și alte două din apropierea acesteia. Nicio persoană n-a fost rănită ca urmare a incidentului. Din informațiile noastre, toate cele 5 persoane care au primit îngrijiri medicale au fost externate”, au transmis, luni, printr-un comunicat de presă, reprezentanții centrului comercial.</p>
      <p>Potrivit documentului citat, se fac cercetări pentru a se stabili cauzele care au dus la producerea incendiului.</p>
      <p>De asemenea, reprezentanții Mall-ului spun că au autorizație privind siguranța la incendii, iar ultimul exercițiu de evacuare a fost organizat cu sprijinul ISU București-Ilfov, în urmă cu două săptămâni.</p>
      <p>Întreg mall-ul a fost evacuat, duminică, în jurul orei 16.00, după ce a izbucnit un incendiu în parcarea de la subsolul -2, iar clădirea s-a inundat cu fum.</p>
    </article>
  </body>
</html>