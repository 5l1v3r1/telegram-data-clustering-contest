<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119785-sefica-hongkonske-vlade-obecava-da-ce-ozbiljno-razmotriti-rezultate-lokalnih-izbora?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T18:45:05+00:00"/>
    <meta property="og:title" content="Šefica hongkonške vlade obećava da će ozbiljno razmotriti rezultate lokalnih izbora"/>
    <meta property="og:description" content="Šefica hongkonške vlade Keri Lam izjavila je danas da će ozbiljno razmotriti ubedljivu pobedu opozicionih, prodemokratskih kandidata na lokalnim izborima u toj autonomnoj kineskoj teritoriji.Prodemokratski kandidati osvojili su gotovo 90 odsto mandata na jučerašnjim izborima za okružna veća, rekao je lider najvećeg prodemokratskog bloka Vu Či Vaj, a ti rezultati tumače se kao jasan prekor Lam zbog njenog odnosa prema nasilnim protestima u Hongkongu prethodnih meseci.Vu je kazao da će prodemokratski kandidati sada imati do sada nezaimislivu kontrolu nad 17 od 18 okružnih veća.Rezultati izbora mogli bi da primoraju vladu u Pekingu da ponovo razmotri kako da se odnosi prema protestima i nemirima u Hongkongu.Okružna veća nemaju velika ovlašćenja, ali se jučerašnje glasanje smatralo svojevrsnim referendumom o podršci masovnim protestima.Politički stručnjak sa Kineskog univerziteta Honkonga Vili Lam rekao je da su rezultati izbora &quot;glasna osuda administracije Keri Lam&quot; i da &quot;pokazuju da tiha većina stoji iza zahteva…"/>
  </head>
  <body>
    <article>
      <h1>Šefica hongkonške vlade obećava da će ozbiljno razmotriti rezultate lokalnih izbora</h1>
      <address>
        <time datetime="2019-11-25T18:45:05+00:00">25 Nov 2019, 18:45</time>
      </address>
      <slideshow>
        <figure>
          <img src="https://static.beta.rs/thumbs/3e4a596e.556x371.jpg"/>
        </figure>
        <figure>
          <img src="https://static.beta.rs/thumbs/1d400163.556x371.jpg"/>
        </figure>
        <figure>
          <img src="https://static.beta.rs/thumbs/76e08c3d.556x371.jpg"/>
        </figure>
        <figure>
          <img src="https://static.beta.rs/thumbs/980057d7.556x371.jpg"/>
        </figure>
        <figure>
          <img src="https://static.beta.rs/thumbs/24fe9141.556x371.jpg"/>
        </figure>
      </slideshow>
      <p><b>Šefica hongkonške vlade Keri Lam izjavila je danas da će ozbiljno razmotriti ubedljivu pobedu opozicionih, prodemokratskih kandidata na lokalnim izborima u toj autonomnoj kineskoj teritoriji.</b><br/><br/>Prodemokratski kandidati osvojili su gotovo 90 odsto mandata na jučerašnjim izborima za okružna veća, rekao je lider najvećeg prodemokratskog bloka Vu Či Vaj, a ti rezultati tumače se kao jasan prekor Lam zbog njenog odnosa prema nasilnim protestima u Hongkongu prethodnih meseci.<br/><br/>Vu je kazao da će prodemokratski kandidati sada imati do sada nezaimislivu kontrolu nad 17 od 18 okružnih veća.<br/><br/>Rezultati izbora mogli bi da primoraju vladu u Pekingu da ponovo razmotri kako da se odnosi prema protestima i nemirima u Hongkongu.<br/><br/>Okružna veća nemaju velika ovlašćenja, ali se jučerašnje glasanje smatralo svojevrsnim referendumom o podršci masovnim protestima.<br/><br/>Politički stručnjak sa Kineskog univerziteta Honkonga Vili Lam rekao je da su rezultati izbora "glasna osuda administracije Keri Lam" i da "pokazuju da tiha većina stoji iza zahteva demonstranata".<br/><br/>Šefica hongkonške vlade je priznala da neki ljudi vide rezultate kao izraz javnog "nezadovoljstva trenutnom situacijom i duboko ukorenjenim problemima u društvu".<br/><br/>Keri Lam je rekla da će vlada "pokorno slušati mišljenja u javnosti i ozbiljno ih razmotriti".<br/><br/>Prodemokratski blok je naveo da Keri Lam i Peking sada moraju ozbiljno da shvate zahteve demonstranata, medju kojima su održavanje slobodnih izbora za šefa vlade i parlament Hongkonga i sprovodjenje istrage policijske brutalnosti prema demonstrantima.<br/><br/>Sa druge strane, Peking ne pokazuje znakove da bi mogao da ublaži stav prema Hongkongu.<br/><br/>Kineski ministar spoljnih poslova Vang Ji izjavio je danas da će Hongkong biti deo Kine, šta god da se desi u toj teritoriji i dodao da "nijedan pokušaj uništenja Hongkonga ili podrivanja njegove stabilnosti i razvoja ne može da bude uspešan".</p>
    </article>
  </body>
</html>