<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/uber-v-londyne-pride-o-licenciu-urady-spochybnuju-bezpecnost.html"/>
    <meta property="og:site_name" content="TREND.sk"/>
    <meta property="article:published_time" content="2019-11-25T18:30:00+00:00"/>
    <meta property="og:title" content="Uber príde v Londýne o licenciu. Úrady spochybňujú bezpečnosť"/>
    <meta property="og:description" content="Podľa úradov je problém najmä v tom, že niektorí z vodičov jazdia bez licencie a poistenia"/>
  </head>
  <body>
    <article>
      <h1>Uber príde v Londýne o licenciu. Úrady spochybňujú bezpečnosť</h1>
      <address><time datetime="2019-11-25T18:30:00+00:00">25 Nov 2019, 18:30</time> by <a rel="author">TASR</a></address>
      <p>
        <b>Londýnsky úrad pre dopravu odmietol predĺžiť prevádzkovú licenciu pre poskytovateľa alternatívnej taxislužby Uber. Dôvodom sú obavy o bezpečnosť cestujúcich.</b>
      </p>
      <p>„Zistili sme viacero porušení, ktoré vystavili cestujúcich riziku,“ povedal hovorca úradu Transport for London (TfL). Súčasná prevádzková licencia Uberu vyprší do polnoci, informovala v pondelok agentúra DPA.</p>
      <p>Firma sa však môže odvolať, pričom až do rozhodnutia bude môcť pokračovať v poskytovaní služby. Ako dodala Helen Chapmanová z TfL, bezpečnosť je pre úrad jednoznačnou prioritou. </p>
      <related>
        <a href="https://www.etrend.sk/ekonomika/ekonom-radsej-zregulujme-politikov-ako-uber-alebo-airbnb.html"/>
      </related>
      <p>„TfL uznáva, že Uber urobil v určitých oblastiach nápravu, je však neprijateľné, aby boli cestujúci prepravovaní v autách, kde je riziko, že ich riadia vodiči bez licencie a poistenia,“ dodala s tým, že úrad si nie je istý, či tento problém nebude pokračovať.</p>
      <p>Uber poskytuje svoje služby vo viac než 700 mestách v 63 krajinách. Každý mesiac má približne 91 miliónov aktívnych používateľov.</p>
    </article>
  </body>
</html>