<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710199"/>
    <meta property="og:site_name" content="ישראל היום"/>
    <meta property="article:published_time" content="2019-11-25T18:56:50+00:00"/>
    <meta property="og:title" content="מסתמן: דורס איתי מרגי יואשם בהמתה"/>
    <meta property="og:description" content="פרקליטות מחוז ת&quot;א החליטה להאשים בכפוף לשימוע את אמיר אבו לבן בהמתה בקלות דעת ובסחר בסמים • חשוד שדרס למוות ילדפלילים"/>
  </head>
  <body>
    <article>
      <h1>מסתמן: דורס איתי מרגי יואשם בהמתה</h1>
      <h2>פרקליטות מחוז ת"א החליטה להאשים בכפוף לשימוע את אמיר אבו לבן בהמתה בקלות דעת ובסחר בסמים • חשוד שדרס למוות ילד בן 8 ביום כיפור</h2>
      <address><time datetime="2019-11-25T18:56:50+00:00">25 Nov 2019, 18:56</time> by <a rel="author" href="https://www.israelhayom.co.il/writer_articles?tid=1047" target="_blank">אבי כהן</a></address>
      <p>פרקליטות מחוז תל אביב הודיעה הערב (שני) כי בכוונתה להעמיד לדין את אמיר אבו לבן, החשוד בדריסתו של איתי מרגי ז"ל בן ה-8 ביום כיפור, באשמת המתה בקלות דעת, סחר בסמים, החזקת סם, ועבירות נוספות וזאת בכפוף לשימוע. כמו כן, מעצרו הוארך ב-30 יום.</p>
      <p>על פי כתב החשדות, אבו לבן ביצע מספר עסקאות סמים באזור המרכז ביום בו דרס את מרגי, כתוך שהוא נוסע ברכבו - וזאת למרות שביום כיפור כבישי ישראל נמצאים בשימוש רוכבי אופניים והולכי רגל, רבים מהם קטינים. כמו כן הוא נהג במהירות תוך שהוא מתעלם מהתנאים המיוחדים בכביש בשל המועד.</p>
      <p> </p>
      <p>עוד עולה מכתב החשדות, כי כאשר הגיע אבו לבן לצומת הרחובות נמיר וז'בוטינסקי בתל אביב, הוא פגע במרגי שרכב על אופניו והרגו, תוך שהוא נוהג במהירות מופרזת. לאחר הפגיעה, יצא החשוד מרכבו כדי להסתיר את הסמים שנשא ברכבו. בכתב החשדות ציינו עוד כי למרות שיכול היה להבחין במרגי ולבלום בזמן - ובכך למנוע את מות הילד, אבו לבן לא האט את מהירותו כשהגיע לצומת ובכך גרם למותו.</p>
      <p>העת הדיונים המשפטיים, אמרה עו"ד סרין עיסא, המייצגת את החשוד: "הבחור בסיטואציה מאוד קשה ולא מעכל את האירוע. אנחנו משתתפים בצערה של המשפחה. הוא לא השתמש בסמים ולא עבר באור אדום או במהירות גבוהה. אנחנו ממתינים לבירור הנסיבות. הוא אמר לי שהוא היה זהיר לא השתמש בסמים, ונהג רק באור ירוק. הוא טייל בתל אביב והיה בדרכו הביתה ולצערנו הרב קרה מה שקרה". עוד הוסיפה: "הוא צעיר בן 19.5, אולי לא הבין מספיק את המשמעות של יום כיפור. דברים כאלו קורים לצערנו".     </p>
      <p>
        <b>עוד בנושא:</b>
      </p>
      <p>• <a href="https://www.israelhayom.co.il/article/698055">איתי נהרג כשרכב על אופניים: "קשה להאמין שילד כה צעיר לא נמצא איתנו"</a></p>
      <p>• <a href="https://www.israelhayom.co.il/article/698087">הוארך מעצרו של החשוד בדריסתו למוות של הילד איתי מרגי: "נמצא אצלו קוקאין"</a></p>
      <p>• <a href="https://www.israelhayom.co.il/article/698751">דריסת בן ה-8 ביום כיפור: לקוחותיו של החשוד נחקרו</a></p>
      <p>עו"ד חי הבר, שמייצג את משפחתו של איתי מרגי ז"ל, אמר: "מה היה לו לחפש שם ביום כיפור במהירות מופרזת ועוד להגיד שהוא מצטער? אני פה לא רק כדי לשמש האוזניים של המשפחה אלא כדי לוודא שימוצה איתו הדין עד בסוף. הוא לא צריך להצטער ולהביע תנחומים כי אף אחד לא צריך את התנחומים שלו. המשטרה עושה את העבודה שלה נאמנה וכך צריך להעשות וכולנו פה כדי לוודא שכך יעשה". </p>
      <p>עוד אמר: "ההורים לא מעוניינים לבזבז אנרגיה עם הבחור הזה מצד אחד אבל מצד שני יוודאו שימוצא עמו הדין. השאלה היא איך למנוע את ההרוג הבא וזה תלוי בתרבות של כולנו. למי שאין מה לחפש על הכביש אין מה לעשות על הכביש". </p>
    </article>
  </body>
</html>