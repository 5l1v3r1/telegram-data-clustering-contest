<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtv_gazdasagi_hirei/elkezdodott-a-karacsonyi-razzia-2490879"/>
    <meta property="og:site_name" content="hírTV"/>
    <meta property="article:published_time" content="2019-11-25T18:10:00+00:00"/>
    <meta property="og:title" content="Elkezdődött a karácsonyi razzia"/>
    <meta property="og:description" content="A különféle karácsonyi termékeket fogalmazó árusok, kereskedők mellett a vendéglátók is számíthatnak arra, hogy felbukkannak náluk a NAV revizorai."/>
  </head>
  <body>
    <article>
      <h1>Elkezdődött a karácsonyi razzia</h1>
      <address><time datetime="2019-11-25T18:10:00+00:00">25 Nov 2019, 18:10</time> by <a rel="author">Magyar Nemzet</a></address>
      <h4>Meglehetősen közel van a karácsony – mi sem bizonyítja ezt jobban, mint hogy a Nemzeti Adó- és Vámhivatal (NAV) a fővárosban több helyen már novemberben megkezdte a kereskedelmi szempontból sem mellékes ünnep előtti razziáját. A hatóság emberei már járják a vásárokat, a piacokat, a kitelepüléseket, a vásárcsarnokokat és a bevásárlóközpontokat, s azokat a gazdasági szereplőket ellenőrzik, amelyek szezonális termékeket, szolgáltatásokat kínálnak.</h4>
      <p>A különféle karácsonyi termékeket fogalmazó árusok, kereskedők mellett a vendéglátók is számíthatnak arra, hogy felbukkannak náluk a NAV revizorai. Mint a hatóság legfrissebb ellenőrzési tervéből kiderül, az adóhivatalnokok elsősorban arra kíváncsiak, hogy a vállalkozások átadják-e ügyfeleiknek a nyugtát, a számlát. Emellett fontos az online pénztárgépek szabályszerű használata és az is, hogy a munkáltatók megfelelően bejelentették-e alkalmazottaikat.</p>
      <p>Biztosra vehető, hogy az ünnep közeledtével a karácsonyi razzia nem marad meg a főváros határin belül, s az ellenőrzéssorozat rövid úton országossá dagad. Erre már csak az idei szezonálisnak nevezhető akciók körülményeiből is következtetni lehet. Az esztendő első nagy, országos fellépését februárban a Valentin-napra időzítette az adóhivatal, ahogy márciusban a nőnap, áprilisban pedig a húsvét adott apropót a sok helyszínre kiterjedő vizsgálódáshoz. Több helyütt a ballagás sem telhetett el NAV-fellépés nélkül. Nyáron – a turisztikai, szórakozást kínáló helyszínek célirányos ellenőrzése mellett – az ország számos pontján tartottak vizsgálatokat például a fagylaltozókban, ahogy az utcai, piaci s az út mentén működő zöldségeseknél is. A legutóbbi nagyobb megmozdulást október végén a mindenszentek és a halloweeni mulatságok előtt rendezett a hivatal.</p>
      <p>
        <a href="https://magyarnemzet.hu/gazdasag/elkezdodott-a-karacsonyi-razzia-7527317/">Magyar Nemzet</a>
      </p>
    </article>
  </body>
</html>