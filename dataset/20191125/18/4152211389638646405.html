<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594929/%E0%A6%A8%E0%A6%BE%E0%A6%AE%E0%A7%87%E0%A6%B0-%E0%A6%95%E0%A6%BE%E0%A6%B0%E0%A6%A3%E0%A7%87-%E0%A6%86%E0%A6%9F%E0%A6%95%E0%A7%87-%E0%A6%97%E0%A7%87%E0%A6%B2%E0%A7%8B-%E2%80%8C%E2%80%98%E0%A6%AA%E0%A6%BE%E0%A6%B8%E0%A6%93%E0%A7%9F%E0%A6%BE%E0%A6%B0%E0%A7%8D%E0%A6%A1%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T18:01:00+00:00"/>
    <meta property="og:title" content="নামের কারণে আটকে গেলো ‌‘পাসওয়ার্ড’"/>
    <meta property="og:description" content="গত রোজার ঈদে মুক্তি পায় শাকিব খান প্রযোজিত ও অভিনীত চলচ্চিত্র &amp;lsquo;পাসওয়ার্ড&amp;rsquo;। আর আগামী শুক্রবার বাংলাদেশের প্রেক্ষাগৃহে মুক্তি পাওয়ার কথা আছে ভারতের কলকাতা থেকে আমদানি করা দেবের চলচ্চিত্র &amp;lsquo;পাসওয়ার্ড&amp;rsquo;।তবে নামের কারণে সেন্সর বোর্ডে আটকে গেছে পশ্চিমবঙ্গের ছবিটি।..."/>
  </head>
  <body>
    <article>
      <h1>নামের কারণে আটকে গেলো ‌‘পাসওয়ার্ড’</h1>
      <address><time datetime="2019-11-25T18:01:00+00:00">25 Nov 2019, 18:01</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/25/e692ba45acfaa66c85a94b75e26dbb47-5ddbe05d23d99.jpg"/>
        <figcaption>দেব ও রুক্মিণী</figcaption>
      </figure>
      <p><b>গত রোজার ঈদে মুক্তি পায় শাকিব খান প্রযোজিত ও অভিনীত চলচ্চিত্র ‘পাসওয়ার্ড’। আর আগামী শুক্রবার বাংলাদেশের প্রেক্ষাগৃহে মুক্তি পাওয়ার কথা আছে ভারতের কলকাতা থেকে আমদানি করা দেবের চলচ্চিত্র ‘পাসওয়ার্ড’।</b><br/>তবে নামের কারণে সেন্সর বোর্ডে আটকে গেছে পশ্চিমবঙ্গের ছবিটি।</p>
      <p>বিষয়টি নিশ্চিত করেছেন বোর্ডের ভাইস চেয়ারম্যান নিজামুল কবির। জানা যায়, কিছুদিন আগে ‘পাসওয়ার্ড’ নামে শাকিব খানের একটি ছবি মুক্তি পেয়েছে। তাই বোর্ড সদস্যদের সিদ্ধান্ত, কাছাকাছি সময়ে একই নামে আরেকটি ছবির ছাড়পত্র দেওয়া যুক্তিসংগত হবে না।</p>
      <p>কলকাতার ‘পাসওয়ার্ড’ ছবিটিতে অভিনয় করেছেন দেব ও রুক্মিণী মৈত্র। ছবিটির আমদানিকারক প্রতিষ্ঠান শাপলা মিডিয়া।</p>
      <p>শাপলা মিডিয়ার ব্যবস্থাপক রেজাউল করিম বলেন, ‘‘ছবি ‘পাসওয়ার্ড’ নামেই আমদানির অনুমোদন দিয়েছে তথ্য মন্ত্রণালয়। সমস্যা থাকলে তো অনুমোদন হওয়ার কথা না। তাহলে এখন সমস্যা কোথায়? আমরা বিষয়েটি নিয়ে সেন্সর বোর্ডের সঙ্গে কথা বলব।’</p>
      <p>এদিকে সেন্সর বোর্ডের ভাইস চেয়ারম্যান নিজামুল কবির জানান, এটা জটিল কোনও বিষয় নয়। আমদানিকারকের কাছে ছবির নামের ব্যাখ্যা চাওয়া হয়েছে। এটি পাওয়ার পর চূড়ান্ত সিদ্ধান্ত নেবে বোর্ড।</p>
      <footer>/এম/</footer>
    </article>
  </body>
</html>