<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/habarnictvo-v-op-skargu-na-domashniy-aresht-kondzeli-rozglyanut-nastupnogo-tizhnya-330861_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T18:34:00+00:00"/>
    <meta property="og:title" content="Хабарництво в ОП: скаргу на домашній арешт Кондзелі розглянуть наступного тижня"/>
    <meta property="og:description" content="САП хоче, щоб Світлану Кондзелю взяли під арешт з правом внесення застави."/>
  </head>
  <body>
    <article>
      <h1>Хабарництво в ОП: скаргу на домашній арешт Кондзелі розглянуть наступного тижня</h1>
      <h2>САП хоче, щоб Світлану Кондзелю взяли під арешт з правом внесення застави.</h2>
      <address>
        <time datetime="2019-11-25T18:34:00+00:00">25 Nov 2019, 18:34</time>
      </address>
      <p>Апеляційна палата Вищого антикорупційного суду перенесла розгляд скарги <b><a href="https://dt.ua/UKRAINE/pidozryuvanu-u-habarnictvi-spivrobitnicyu-op-vidpravili-pid-domashniy-aresht-329888_.html">на домашній арешт </a></b>глави Департаменту забезпечення доступу до публічної інформації ОПУ Світлани Кондзелі, яку підозрюють у хабарництві. ВАКС розгляне скаргу 2 грудня.</p>
      <p>У пресслужбі Вищого антикорупційного суду пояснили, що розгляд апеляції перенесли через зайнятість суддів в інших справах.</p>
      <p>21 листопада Спеціалізована антикорупційна прокуратура <a href="https://dt.ua/POLITICS/antikorupciyna-prokuratura-oskarzhila-zapobizhniy-zahid-spivrobitnici-op-kondzeli-330426_.html"><b>оскаржила запобіжний захід, обраний судом Світлані Кондзелі</b></a>. Скаргу на домашній арешт для Кондзелі прокурор мотивував наявними ризиками. САП наполягає на відправленні підозрюваної під арешт з альтернативою внесення 7,684 млн гривень застави.</p>
      <p>Нагадаємо, 15 листопада Вищий антикорупційний суд відправив Світлану Кондзелю під цілодобовий домашній арешт, Вікторію Лісничу взяли під варту на 60 діб з альтернативою 576 тисяч гривень застави.</p>
      <p>12 листопада детективи НАБУ затримали на хабарі директорку Департаменту публічної інформації ОП Світлану Кондзелю і двох її спільників. За даними слідства, підозрювані запропонували хабародавцеві посприяти його призначенню <b><a href="https://dt.ua/UKRAINE/u-ofisi-prezidenta-vikrili-zlochinnu-grupu-na-vimaganni-300-tisyach-nabu-329427_.html">на керівну посаду в НАК "Нафтогаз України" за 300 тисяч доларів</a></b>. Їх взяли під час отримання першої половини суми неправомірної вигоди.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>