<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=64&amp;docID=328880&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-25T18:19:00+00:00"/>
    <meta property="og:title" content="&quot;ברקוביץ' החזיר את ראובן, אך הוא יברח שוב&quot;"/>
    <meta property="og:description" content="התחושות הקשות והעזרה התורנית. אביו של ראובן עובד מדבר"/>
  </head>
  <body>
    <article>
      <h1>"ברקוביץ' החזיר את ראובן, אך הוא יברח שוב"</h1>
      <h2>התחושות הקשות והעזרה התורנית. אביו של ראובן עובד מדבר</h2>
      <address><time datetime="2019-11-25T18:19:00+00:00">25 Nov 2019, 18:19</time> by <a rel="author">מערכת אתר ערוץ הספורט</a></address>
      <p>זה לא סוד שמצבו של <a href="http://www.sport5.co.il/Tags/%d7%a8%d7%90%d7%95%d7%91%d7%9f+%d7%a2%d7%95%d7%91%d7%93">ראובן עובד</a>, אחד הכישרונות הגדולים שייצר הכדורגל ישראלי, הוא לא טוב בלשון המעטה. היום (שני), אחרי הדיווחים על חזרתו לסביבת התחנה המרכזית, אביו של שחקן העבר - יוסי עובד - סיפר על האיש שהחזיר אותו הביתה הפעם, על התחושות הקשות ועל הבעיות שמונעות מבנו לחזור לגמילה.</p>
      <p>"עכשיו הוא בסדר, הוא בבית, אבל עוד יום-יומיים זה שוב יתחיל", סיפר עובד האב על המצב. "אם הוא לא יהיה מאושפז או סגור באיזשהו מוסד, הוא ינסה לברוח. מה מונע את האשפוז? בעיקר כסף. כמובן שהוא לא רוצה ללכת לגמילה, אנשים במצבו בדרך כלל לא רוצים, אבל נכניס אותו בכוח".</p>
      <p>אמש זיעזע יוסי לא מעט אנשים, כשאמר שבשבילו ראובן מת. "מי שנמצא במקומות בהם הוא נמצא, בתחנה המרכזית, יודע על מה אני מדבר", הוא הסביר. "תלכו לתחנה ותראו את האנשים שמסתובבים שם, זו רק שאלה של זמן. הפעם למזלנו, אייל ברקוביץ' הצליח לשכנע אותו לחזור. הוא דיבר איתו בטלפון, התקשר אלי ממספר חסום ואמר לי לבוא לקחת אותו".</p>
      <p>"האמת? אני כבר לא יודע מה לעשות, אני לא אופטימי", אמר יוסי והבהיר שוב: "היום הוא איתי בבית, אבל זה זמני, מחר-מחרתיים הוא כבר לא יהיה. אם הוא לא יתאשפז, הוא יברח. אני לא יודע אם הראיון בקשת השפיע עליו באמת, הוא ממשיך להתנהל אותו הדבר כאילו כלום לא קורה".</p>
      <figure>
        <img src="https://www.sport5.co.il/Images/trans.gif"/>
        <figcaption>ראובן עובד. הפעם יישאר בבית? (אלן שיבר)</figcaption>
      </figure>
    </article>
  </body>
</html>