<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04737006"/>
    <meta property="og:site_name" content="De Standaard"/>
    <meta property="article:published_time" content="2019-11-25T18:55:00+00:00"/>
    <meta property="og:title" content="Zwaar oefenprogramma Red Flames voor belangrijk duel met Zwitserland"/>
    <meta property="og:description" content="Het programma van de Red Flames voor het voorjaar van 2020 krijgt stilaan vorm. In aanloop naar de belangrijke EK-kwalificatiematch tegen Zwitserland (14 a..."/>
  </head>
  <body>
    <article>
      <h1>Zwaar oefenprogramma Red Flames voor belangrijk duel met Zwitserland</h1>
      <address>
        <time datetime="2019-11-25T18:55:00+00:00">25 Nov 2019, 18:55</time>
      </address>
      <p>
        <b>Het programma van de Red Flames voor het voorjaar van 2020 krijgt stilaan vorm. In aanloop naar de belangrijke EK-kwalificatiematch tegen Zwitserland (14 april in Leuven) neemt de Belgische vrouwenploeg deel aan de prestigieuze Algarve Cup in Portugal (1-12 maart). Op 9 april oefenen de Flames tegen Noorwegen</b>
      </p>
      <p>België begon met een foutloze 12 op 12 aan de kwalificatiecampagne voor het EK in 2021. Zwitserland voert weliswaar de stand in poule H aan met een beter doelsaldo. De thuiswedstrijd op 14 april in Leuven en de terugwedstrijd op 22 september in Zwitserland kunnen cruciaal zijn. De groepswinnaars plaatsen zich voor het hoofdtoernooi, net als de drie beste tweedes (op negen groepen). De andere tweedes spelen barrages.</p>
      <p>Om in de thuismatch tegen Zwitserland optimaal voor de dag te komen, oefenen de Red Flames vijf dagen voor de EK-kwalificatiewedstrijden nog tegen Noorwegen. De plaats en het exacte tijdstip van de wedstrijd zijn nog niet bekend. De vrouwen van bondscoach Serneels hebben goede herinneringen aan de Noorse vrouwen, want vierden er twee jaar geleden hun eerste EK-overwinning tegen.</p>
      <p>In maart nemen de nationale vrouwen eerst nog voor de tweede keer deel aan de Algarve Cup, een internationaal en prestigieus voetbaltoernooi in Portugal. Bij hun eerste deelname in 2015 eindigden de Flames als vijfde. De voorbije drie seizoenen stond België aan de aftrap van de Cyprus Cup.</p>
    </article>
  </body>
</html>