<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/leykada-synantisi-voyleyti-antiperifereiarchi-dimarchoy-leykadas-tin-ypoyrgo-paideias-tin-anastoli-enarxis-leitoyrgias-tmimatos-perifereiakis-anaptyxis/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T18:25:11+00:00"/>
    <meta property="og:title" content="Λευκάδα: Συνάντηση Βουλευτή, Αντιπεριφερειάρχη και Δημάρχου Λευκάδας με την Υπουργό Παιδείας για την αναστολή έναρξης λειτουργίας του Τμήματος Περιφερειακής Ανάπτυξης"/>
    <meta property="og:description" content="Συνάντηση με την Υπουργό Παιδείας και Θρησκευμάτων, κ.Νίκη Κεραμέως, και τον Υφυπουργό, κ.Βασίλειο Διγαλάκη, είχαν την Παρασκευή ο Βουλευτής"/>
  </head>
  <body>
    <article>
      <h1>Λευκάδα: Συνάντηση Βουλευτή, Αντιπεριφερειάρχη και Δημάρχου Λευκάδας με την Υπουργό Παιδείας για την αναστολή έναρξης λειτουργίας του Τμήματος Περιφερειακής Ανάπτυξης</h1>
      <address><time datetime="2019-11-25T18:25:11+00:00">25 Nov 2019, 18:25</time> by <a rel="author">ΣΥΝΕΙΔΗΣΗ</a></address>
      <p>Συνάντηση με την Υ<b>πουργό Παιδείας και Θρησκευμάτων, κ.Νίκη Κεραμέως, και τον Υφυπουργό, κ.Βασίλειο Διγαλάκη,</b> είχαν την Παρασκευή ο <b>Βουλευτής Ν.Λευκάδας, κ.Θανάσης Καββαδάς, ο Αντιπεριφερειάρχης Περιφερειακής Ενότητας Λευκάδας, κ.Ανδρέας Κτενάς και ο Δήμαρχος Λευκάδας, κ. Χαράλαμπος Καλός,</b> για το θέμα της αναστολής έναρξης λειτουργίας του <b>Τμήματος Περιφερειακής Ανάπτυξης.</b></p>
      <p>Η συνάντηση πραγματοποιήθηκε με πρωτοβουλία του Βουλευτή, κ.Καββαδά, ο οποίος ζήτησε ακρόαση από την Υπουργό και τον Υφυπουργό προκειμένου επίσημα και συντονισμένα να ενημερωθούν τόσο για το ιστορικό του θέματος, τις πιθανές επιπτώσεις από την αναστολή, αλλά και τη βούληση της τοπικής κοινωνίας και φορέων της Λευκάδας να παραμείνει η τριτοβάθμια εκπαίδευση στο Νομό.</p>
      <p>Οι τρεις εκπρόσωποι επεσήμαναν ότι η Λευκάδα αδικήθηκε κατάφορα από μια σειρά ενεργειών, οι οποίες τα προηγούμενα χρόνια οδήγησαν στην κατάργηση των δύο Τμημάτων του ΤΕΙ Ιονίων Νήσων και την επιλογή της Κέρκυρας ως έδρας του <b>Τμήματος Τουριστικών Σπουδών</b>, έναντι της <b>Λευκάδας</b>. Η ίδρυση του Τμήματος Περιφερειακής Ανάπτυξης λειτούργησε ως αντιστάθμισμα στην απώλεια των δύο τμημάτων του ΤΕΙ, χωρίς όμως, όπως αποδεικνύεται, να έχει τεκμηριωθεί επαρκώς η βιωσιμότητά του.</p>
      <p>Τόνισαν ωστόσο ότι, αναφορικά με τη βιωσιμότητα, πληρούνται όλες οι προϋποθέσεις, προκειμένου το τμήμα να ξεκινήσει τη λειτουργία του το 2021. Το κτίριο του Κέντρου Νεότητας έχει παραχωρηθεί στο Ιόνιο Πανεπιστήμιο, για την ανακαίνισή του υπάρχει έτοιμη μελέτη, καθώς και πίστωση περίπου δύο εκατομμυρίων ευρώ – και πλέον, έπειτα από σχετική δωρεά του Βουλευτή, κ.<b>Καββαδά</b>, υπάρχουν και τα τεύχη δημοπράτησης, ώστε να προχωρήσει άμεσα ο διαγωνισμός για τις επισκευές.</p>
      <p>Επιπλέον, επεσήμαναν ότι, σύμφωνα με τον Πρύτανη του<b> Ιονίου Πανεπιστημίου</b>, υπάρχει διαθέσιμο μόνιμο διδακτικό προσωπικό, ενώ βρίσκεται σε εξέλιση και διαδικασία εκλογής και προκήρυξης νέου διδακτικού προσωπικού. Τέλος, τόνισαν ότι ο Πρύτανης διαβεβαιώνει ότι υπάρχει πρόγραμμα σπουδών ενώ, όταν η ΑΔΙΠ ζητήσει τεκμηρίωση για το Τμήμα, το Ιόνιο Πανεπιστήμιο θα είναι έτοιμο να υποβάλει πλήρη φάκελο και έχει τη βούληση να υποστηρίξει τη βιωσιμότητα του τμήματος.</p>
      <p>Στη βάση αυτών των δεδομένων, οι τρεις εκπρόσωποι της Λευκάδας ζήτησαν από την Υπουργό και τον Υφυπουργό να επανεξετάσουν το θέμα της λειτουργίας τμήματος τριτοβάθμιας εκπαίδευσης στο νομό, ενδεχομένως με εμπλουτισμό ή εξειδίκευση του γνωστικού αντικειμένου του Τμήματος Περιφερειακής Ανάπτυξης ή ακόμα και με λειτουργία άλλου τμήματος ή τμημάτων με άλλο αντικείμενο, εφόσον η Σύγκλητος του Ιονίου Πανεπιστημίου το κρίνει σκοπιμότερο.</p>
      <p>Από την πλευρά της η Υπουργός ανέφερε ότι η απόφαση για την αναστολή ή μη των τμημάτων ανήκει αποκλειστικά στην Ανεξάρτητη Αρχή Διασφάλισης και Πιστοποίησης της Ποιότητας στην Ανώτατη Εκπαίδευση (ΑΔΙΠ). Τόνισε ότι πρέπει να μπει ένα τέλος στην άναρχη κατάσταση και τις αυθαιρεσίες του παρελθόντος, επεσήμανε ωστόσο ότι η ΑΔΙΠ θα εξετάσει ξεχωριστά κάθε ένα από τα 37 τμήματα που ανεστάλησαν, με συγκεκριμένα, ακαδημαϊκά κριτήρια. Τέλος, ενημέρωσε τους παριστάμενους ότι η όλη διαδικασία αναμένεται να ολοκληρωθεί την Άνοιξη του 2020.</p>
      <p>mylefkada.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/poios-pragmatika-o-prostatis-ton-paidion-agios-stylianos/"/>
        <a href="http://sinidisi.gr/kairos-epimenei-kakokairia-vroches-mpores-topoys-dynates/"/>
        <a href="http://sinidisi.gr/dimotiko-symvoylio-agrinioy-aposyrthike-to-thema-tin-egkrisi-technikoy-programmatos/"/>
        <a href="http://sinidisi.gr/g-papanastasioy-kapnapothikes-papastratoy-quot-to-istoriko-agrinio-paron-mellon-quot/"/>
        <a href="http://sinidisi.gr/mitsotakis-oi-parochoi-kinitis-tilefonias-na-meiosoyn-tis-times-ton-dedomenon/"/>
        <a href="http://sinidisi.gr/giryonis-eikones-tromoy-tin-kakokairia-voithiste-mas-pnigomaste-video/"/>
      </related>
    </article>
  </body>
</html>