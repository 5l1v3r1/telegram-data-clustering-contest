<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/393145-%d7%92%d7%91%d7%a8-%d7%90%d7%9c%d7%99%d7%9d-%d7%a1%d7%99%d7%9e%d7%a0%d7%99%d7%9d"/>
    <meta property="og:site_name" content="סרוגים"/>
    <meta property="article:published_time" content="2019-11-25T18:19:25+00:00"/>
    <meta property="og:title" content="אל תתעלמי: 7 סימני אזהרה שיעזרו לך לזהות 'גבר אלים'"/>
    <meta property="og:description" content="אל תגידי ''לי זה לא יקרה'', כי אלימות מתחילה מהדברים הקטנים. המנחה מוריה שמעון בטור חשוב שיעזור לך לזהות גבר אלים ולברוח לפני שיהיה מאוחר מידי"/>
  </head>
  <body>
    <article>
      <h1>אל תתעלמי: 7 סימני אזהרה שיעזרו לך לזהות 'גבר אלים'</h1>
      <h2>אל תגידי ''לי זה לא יקרה'', כי אלימות מתחילה מהדברים הקטנים. המנחה מוריה שמעון בטור חשוב שיעזור לך לזהות גבר אלים ולברוח לפני שיהיה מאוחר מידי | טור מסכם ליום המאבק הבינלאומי לאלימות נגד נשים</h2>
      <address><time datetime="2019-11-25T18:19:25+00:00">25 Nov 2019, 18:19</time> by <a rel="author">מוריה שמעון</a></address>
      <p>אני פוגשת אותה באמצע שוק מחנה יהודה באחד הערבים. תלמידה שלי לשעבר, בוגרת אולפנה במרכז הארץ. בחורה יפייפיה, מלאת אנרגיות, מצחיקה, תלמידה שהקשר איתה היה קל וזורם ומאוד היינו מחוברות. אנחנו מדברות אחרי כמה שנים שלא נפגשנו. בסוף השיחה היא מבקשת להתייעץ איתי בטלפון ואני חושבת לתומי שאולי זה בעניין השירות הלאומי.</p>
      <p>אבל אז לאחר כמה שיחות טלפון והתכתבויות- נחשפת הסיבה האמיתית לאותה התייעצות. אני מגלה לאט לאט שאותה בחורה מתוקה נמצאה עד לא מזמן בקשר עם בחור המבוגר ממנה בכמה שנים שניתק אותה אט אט מחברותיה ומשפחתה ונוצר ביניהם קשר אובססיבי ולא בריא בעליל.</p>
      <h3>נקודות אדומות בקשר</h3>
      <p>היא הכירה אותו ככה, סתם ברחוב. הוא היה נראה טוב, בדיוק לטעמה. כמה מבטים שנפגשו והופ, מאז אותו יום- היה מגיע להיפגש איתה כמעט בכל ימות השבוע. ואם לא, שיחות ארוכות אל תוך הלילה. אומנם הייתה בת אולפנא- אך התוודתה בפניי שלא שמרו נגיעה והקשר שלהם עלה שלב מאוד מהר.</p>
      <p>מידי פעם הפגישה אותו עם חברות שלה שלא כל כך הבינו מה היא מוצאת בו, אבל בחרו לשתוק כדי לא לאבד אותה. לאט לאט הקשר נהיה יותר הדוק מצידו. היה לו חשוב לדעת עם מי היא. כל הזמן, בכל יום ואם היא לא היתה ענתה לו- הוא היה כועס.</p>
      <figure>
        <img src="https://www.srugim.co.il/wp-content/uploads/2019/11/shutterstock_1011979651-1.jpg"/>
        <figcaption>לאט לאט הוא ניתק אותה מכל הסביבה שהכירה (צילום: שטארסטוק)</figcaption>
      </figure>
      <p>בהמשך ניסה להניא אותה מלהיפגש עם חברות, בטענה שהן לא אוהבות אותו ולא מפרגנות לה. הקנאה של הבחור התגברה, החשדנות שלו עלתה. הוא לא בטח באף אחד. לא בחברותיה, לא במשפחתה וכמובן לא בבחורים אחרים. אותה תלמידה, נותרה עם חברה אחת בקושי ובנתק עם אימה (מכיוון שהייתה בשירות לאומי – והוריה גרושים והיא לא גרה בבית היה לה יותר קל להסתיר מאמא את הקשר ההרסני).</p>
      <h3>"אני לא מאמינה שמכל הבחורות בעולם – זה קרה לי"</h3>
      <p>בהמשך השיחות שלנו, אחרי שהתחזקה ויצאה מאותו קשר אלים, היא ביקשה ממני דבר אחד: "המורה מוריה, אני מבקשת לספר לך את כל זה כי אני רוצה שתעבירי את הסיפור שלי הלאה!" היא אמרה לי והמשיכה "אני לא מאמינה שמכל הבחורות בעולם – זה קרה לי ופשוט לא רציתי להאמין.</p>
      <p>לא משנה מה קרה.. חברות נפש שלי- ניתקו איתי קשרים. במהלך הקשר איתו גיליתי שהוא אפילו גנב לי כסף, שתל מצלמות מעקב מחוץ לביתי, איים על חברות שלי ועקב אחריי פיזית למקומות כדי לראות שלא אברח לו- ועם כל זה נשארתי איתו!</p>
      <p>גם כשניסיתי להיפרד ממנו- הוא בכה כל כך ואיים להתאבד. חזרתי אליו. אבל בסופו של דבר בנס הקב"ה הציל אותי ממנו- וכל זה כשהוריי בקושי יודעים על מה שעובר עליי כי לא כל כך סיפרתי לאיש. התפדחתי. וגם כשסיפרתי על מקרים לחברים קרובים – ניסו לגרום לי להיפרד ממנו- מה שהצדיק את מה שהוא טען כל הזמן. הם לא אוהבים אותי- ורוצים שניפרד. אל תהיי בקשר איתם".</p>
      <figure>
        <img src="https://www.srugim.co.il/wp-content/uploads/2019/11/shutterstock_1465386935-1.jpg"/>
        <figcaption>כל אחת יכולה ליפול במלכודת (צילום: שטארסטוק)</figcaption>
      </figure>
      <h3>"גם כשידעתי שאני רוצה שניפרד- פחדתי"</h3>
      <p>על אף שהבינה בסופו של דבר שהקשר הזה לא בשבילה, הפרידה ממנו לא היתה קלה. "היו חברות שהתקשרו לאמא שלי- לספר לה. אני רק הרגעתי אותה שהכול בסדר והן סתם מגזימות. הייתי צריכה הרבה אומץ כדי להיפרד ממנו- זה לקח זמן. אהבתי אותו. הוא אהב אותי מאוד. נתן לי ביטחון- חום ואהבה שהייתי זקוקה.</p>
      <p>היה לי מישהו. גם כשידעתי שאני רוצה שניפרד- פחדתי. נתתי עוד הזדמנות. הבלגתי. פחדתי מה הוא יעשה לי, מה הוא יעשה לעצמו. באותה תקופה הלכתי החלטתי שאני הולכת לשיעורי נשים. שילוב של שיעורי תורה והעצמה אישית. לקח לי זמן אך קיבלתי החלטה שאני נפרדת ממנו.</p>
      <p>יום לאחר הפרידה – גיליתי שהוא פרץ לדירה שלי וגנב לי רכוש שהיה יקר לליבי ואף ציוד באלפי שקלים. זו הייתה הדרך שלו להתנקם בי. לא רציתי לערב את המשטרה כי רק רציתי לא לשמוע ממנו יותר ושייגמר כל הסיפור. היום אני במקום טוב תודה לאל, ואני יודעת שאת מלמדת נערות ונשים על הנושאים הללו, לכן אני מרשה לך לספר את הסיפור שלי – העיקר שזה לא יקרה לעוד אישה" היא הסבירה לי.</p>
      <h3>"זה יכול לקרות לכל אחת!"</h3>
      <p>הסיפור של אותה תלמידה – נכתב פה בצורה מאוד כללית וללא פרטים מזהים. האמינו או לא- יש עוד הרבה פרטים קשים שיכולתי לכתוב אך בחרתי שלא, מטעמי פרטיות. כשהשמיעה בפניי את הסיפור, היו רגעים שהיה לי קשה לנשום. היה קשה לי לעכל שדבר כזה אכן קרה.</p>
      <p>"טוב, בטח זו בחורה חלשה וחסרת ביטחון.." אולי אתם אומרים לעצמכם. אך ההיפך הוא הנכון- במקרה הזה מדובר באחת התלמידות הבולטות והמקובלות של השכבה. אחת שנכנסת לחדר והיא כבר "כוכב הערב" ולכן דבר זה היה לי עוד יותר קשה לעיכול.</p>
      <h3>7 תמרורי אזהרה:</h3>
      <p>בסדנאות באולפנות ובקהילות ברחבי הארץ שאני מעבירה, אני מתמקדת גם בלמידה של "נורות אדומים בקשר"- מאפיינים בקשר עם בן הזוג שאפילו שניים מהם (כשהם חוזרים על עצמם שוב ושוב בקשר), מראים לי שעליי לסיים אותו בהקדם ולהעזר במבוגר אחראי שאני סומכת עליו.</p>
      <p><b>1. רכושנות-</b> ויתור על צרכייך למענו, חשש מתגובתו אם תעשי אחרת ממה שמבקש, אם הוא רוצה להחליט ולקבוע מה תלבשי, לאן תלכי או לא תלכי.. דרוש האישור שלו כמעט לכל דבר או לכל מקום שאליו את רוצה ללכת.</p>
      <p><b>2. קנאה-</b> הכוונה לקנאה מוגזמת. "המורה, הוא אפילו לא היה מוכן שאדבר עם נציג של בזק בטלפון על מנת לתאם ביקור טכנאי!" .</p>
      <p><b>3. בידוד-</b> מבודד אותך מחברים ומשפחה. רוצה שתהיי "רק שלו". אין צורך באנשים אחרים או בילוי איתם . שנינו נגד העולם. "אני לא אוהב כשאת מדברת עם החברה הזאת… היא לא אוהבת אותי. נראה לי עדיף שתפסיקי לדבר איתה… אפילו עם אמא שלי הפסקתי לדבר כמעט".</p>
      <figure>
        <img src="https://www.srugim.co.il/wp-content/uploads/2019/11/shutterstock_716866177.jpg"/>
        <figcaption>אל תתעלמי מהסמנים (צילום: שטארסטוק)</figcaption>
      </figure>
      <p><b>4. חוסר אמון אובססיבי וחשדנות-</b> בודק לך את הפלאפון כל הזמן, את המייל, הפייסבוק. רוצה שליטה מלאה, עוקב אחרייך, שואל כל הזמן היכן את – מבקש דין וחשבון על כל צעד ושעל.</p>
      <p><b>5. תלות שלו בך-</b> זקוק לך בכל רגע ופוחד שתעזבי. במקרים קיצוניים מאיים אף לפגוע בעצמו אם תלכי.</p>
      <p><b>6. חוסר הערכה וזלזול כלפייך-</b> האשמה וביקורתיות באופן קבוע כשדברים אינם מסתדרים כרצונו או כשאת לא עושה כבקשתו. לאחר מכן- הפחתת חשיבות הפגיעה בך.</p>
      <p><b>7.אלימות מכל סוג שהיא-</b> התפרצויות זעם, קללות, אלימות פיזית, איומים, קיום יחסי מין בניגוד לרצונך ואם את מפחדת מתגובותיו או מה יגיד.</p>
      <p>חשוב להדגיש ולהבין בזוגיות כמו בזוגיות- ישנם ויתורים אחד לשני, יכולה להיות קנאה (בריאה) ורצון להיות אחד עם השני הרבה מן הזמן, אך אם ישנה יותר מנקודה אחת מהרשימה (למעלה) שחוזרת על עצמה במהלך כל הקשר, עלייך להתייעץ במיידית עם מבוגר אחראי שאת סומכת עליו ולסיים את הקשר.</p>
      <p>אם חס ושלום נפגעת בגוף או ברכוש עלייך לפנות מיידית לרשויות החוק! ואם אתם הורים שקוראים כתבה זאת- שבו עם בתכם ועברו איתה על הנקודות הללו. אולי היא תעביר את זה בהינף יד הלאה, אך טוב שתשמע דברים אלו.</p>
      <p>===========================================</p>
      <p>
        <i>
          <b>הכותבת מוריה שמעון, היא אשת חינוך מחנכת למיניות בריאה מדריכת כלות וחיי אישות בוגרת מרכז יה"ל</b>
        </i>
      </p>
      <p>
        <b>לתגובות והערות mori444261@gmail.com</b>
      </p>
      <p>*המאמרים הנ"ל לא מחליפים ייעוץ, על מנת להרחיב את הידע ולקבל כלים מעשיים יש ללכת לסדנאות/ ייעוץ אצל מנחי מיניות בריאה*</p>
    </article>
  </body>
</html>