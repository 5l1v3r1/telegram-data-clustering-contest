<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/25/violenza-sulle-donne-report-choc_oOuBKeaVmTpLwpSOKt0eSJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-25T18:06:00+00:00"/>
    <meta property="og:title" content="Violenza sulle donne, il report choc"/>
    <meta property="og:description" content="Secondo quanto rilevato dall'Istat, secondo circa il 40% lei è in grado di sottrarsi a un rapporto se davvero non vuole; per il 24% una violenza sessuale può essere provocata dal suo modo di vestire e per il 15% è responsabile se ubriaca. Mattarella: &quot;Resta emergenza pubblica&quot;"/>
  </head>
  <body>
    <article>
      <h1>Violenza sulle donne, il report choc</h1>
      <address>
        <time datetime="2019-11-25T18:06:00+00:00">25 Nov 2019, 18:06</time>
      </address>
      <p>Persiste il pregiudizio che addebita alla donna la responsabilità della violenza sessuale subita. Addirittura il 39,3% della popolazione ritiene che una donna è in grado di sottrarsi a un rapporto se davvero non lo vuole. Anche la percentuale di chi pensa che le donne possano provocare la violenza sessuale con il loro modo di vestire è elevata (23,9%). Lo rileva il 'Report Istat - Gli stereotipi sui ruoli di genere', anno 2018, nel quale emerge inoltre che il 15,1% è dell’opinione che una donna che subisce violenza sessuale quando è ubriaca o sotto l’effetto di droghe sia almeno in parte responsabile. Sul tema della violenza nella coppia, il 7,4% delle persone ritiene accettabile sempre o in alcune circostanze che "un ragazzo schiaffeggi la sua fidanzata perché ha civettato/flirtato con un altro uomo" e il 6,2 che in una coppia ci scappi uno schiaffo ogni tanto. "Gli stereotipi sui ruoli di genere più comuni sono: 'per l'uomo, più che per la donna, è molto importante avere successo nel lavoro' (32,5%), 'gli uomini sono meno adatti a occuparsi delle faccende domestiche' (31,5%), 'è l'uomo a dover provvedere alle necessità economiche della famiglia' (27,9%). Quello meno diffuso è 'spetta all'uomo prendere le decisioni più importanti riguardanti la famiglia' (8,8%)" rileva ancora il report Istat.</p>
      <p>"Il 58,8% della popolazione (di 18-74 anni), senza particolari differenze tra uomini e donne, si ritrova in questi stereotipi, più diffusi al crescere dell'età (65,7% dei 60-74enni e 45,3% dei giovani) e tra i meno istruiti - aggiunge il Report -. Gli stereotipi sono più frequenti nel Mezzogiorno (67,8%), in particolare in Campania (71,6%) e in Sicilia, e meno diffusi al Nord-Est (52,6%), con il minimo in Friuli Venezia Giulia (49,2%)".</p>
      <p>E ancora: il 62,6% ritiene che alcuni uomini siano violenti perché non sopportano l'emancipazione femminile. "Alla domanda sul perché alcuni uomini sono violenti con le proprie compagne/mogli - osserva Istat - il 77,7% degli intervistati risponde perché le donne sono considerate oggetti di proprietà (84,9% donne e 70,4% uomini), il 75,5% perché fanno abuso di sostanze stupefacenti o di alcol e un altro 75% per il bisogno degli uomini di sentirsi superiori alla propria compagna/moglie".</p>
      <p>"La difficoltà di alcuni uomini a gestire la rabbia è indicata dal 70,6%, con una differenza di circa 8 punti percentuali a favore delle donne rispetto agli uomini - si aggiunge nel report -. Il 63,7% della popolazione considera causa della violenza le esperienze violente vissute in famiglia nel corso dell'infanzia, il 62,6% ritiene che alcuni uomini siano violenti perché non sopportano l'emancipazione femminile mentre è alta ma meno frequente l'associazione tra violenza e motivi religiosi (33,8%)".</p>
      <p>A una donna che ha subito violenza da parte del proprio compagno-marito, il 64,5% della popolazione consiglierebbe di denunciarlo e il 33,2% di lasciarlo. "Il 20,4% della popolazione indirizzerebbe la donna verso i centri antiviolenza (25,6% di donne contro 15,0% di uomini) e il 18,2% le consiglierebbe di rivolgersi ad altri servizi o professionisti (consultori, psicologi, avvocati) - si legge -. Solo il 2% suggerirebbe di chiamare il 1522".</p>
      <p>"Rispetto al controllo, invece, sono più del doppio le persone (17,7%) che ritengono accettabile sempre o in alcune circostanze che un uomo controlli abitualmente il cellulare e/o l'attività sui social network della propria moglie/compagna".</p>
    </article>
  </body>
</html>