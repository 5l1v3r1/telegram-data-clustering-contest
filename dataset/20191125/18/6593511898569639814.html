<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7906782"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T18:28:00+00:00"/>
    <meta property="og:title" content="Училището със само един ученик"/>
    <meta property="og:description" content="Осемгодишният Ма Фънцай е единственият ученик в училището на село Матаодзъ в Нинся-хуейския автономен район. Докато в ранни зори той се отправя към класната стая по затрупания със сняг път"/>
  </head>
  <body>
    <article>
      <h1>Училището със само един ученик</h1>
      <address><time datetime="2019-11-25T18:28:00+00:00">25 Nov 2019, 18:28</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Осемгодишният Ма Фънцай е единственият ученик в училището на село Матаодзъ в Нинся-хуейския автономен район. Докато в ранни зори той се отправя към класната стая по затрупания със сняг път, 62-годишният му учител Ма Янгуо пали печката, а съпругата му приготвя сварени яйца за закуска, съобщи <a href="http://bulgarian.cri.cn/1081/2019/11/25/121s196358.htm">Радио "Китай".</a></p>
      <p>Всеки понеделник сутрин след закуската малкият Ма и учителят му вдигат националния флаг. Тъй като не разполагат с аудио оборудване, учителят сам изпява химна, а ученикът му стои сериозен през цялото време. „Церемонията трябва да се провежда като във всяко друго училище, дори и да има само един ученик", казва Ма Янгуо.</p>
      <p>Училището е основано преди около половин век. Докато е в разцвета си, в него има 180 учители и ученици. Но тъй като повечето деца се преместват в градовете със своите родители, днес там е останал само един ученик. Родителите на малкия Ма не могат да напусната планинското село, тъй като не са в добро здравословно състояние. Те преживяват от парчето земя и добитъка, който имат, както и от държавните субсидии.</p>
      <p>Ма Янгуо продължава да преподава, макар че от две години вече е пенсионер. „Децата, като малкия Ма, трябва да получат необходимите им знания, за да променят съдбата си. Добре възпитаното дете може да спаси цялото семейство от бедността", уверен е учителят.</p>
      <p>Учебната програма е пълна и той отговаря за всички предмети. „Ще държим училището отворено толкова дълго, колкото е необходимо", казва Шъ Яню, заместник-ръководител на образователния отдел на окръга, който управлява селото.</p>
      <p>Китайското правителство се грижи всяко дете да завърши задължителното деветгодишно образование. До 2018 г. в селските райони на страната малките училища като това в Матаодзъ са били 101 400.</p>
    </article>
  </body>
</html>