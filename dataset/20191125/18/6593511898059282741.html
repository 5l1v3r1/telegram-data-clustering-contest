<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/ojivlenie/article/7909113"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T18:15:00+00:00"/>
    <meta property="og:title" content="За пръв път действащ белгийски крал даде изчерпателно тв интервю (Снимки)"/>
    <meta property="og:description" content="Белгийският крал Филип и кралица Матилда дадоха интервю по повод 20-годишнината от тяхната сватба. Това е първият случай в националната история, когато държавният глава говори пред камера толкова"/>
  </head>
  <body>
    <article>
      <h1>За пръв път действащ белгийски крал даде изчерпателно тв интервю (Снимки)</h1>
      <address><time datetime="2019-11-25T18:15:00+00:00">25 Nov 2019, 18:15</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Белгийският крал Филип и кралица Матилда дадоха интервю по повод 20-годишнината от тяхната сватба. Това е първият случай в националната история, когато държавният глава говори пред камера толкова дълго и по лични въпроси, отбеляза обществената телевизия ЕрТеБеЕф, заснела разговора.</p>
      <p>Цялото интервю от около 15 минути все още не е излъчено и ще бъде част от документален филм. Авторите поясняват, че дворецът не прави разлика в отношението си към медиите, но случаят този път е бил особен и кралската двойка се е съгласила да говори само пред един журналист.</p>
      <p>Кралят и кралицата разказват за обявяването на своя годеж през 1999 г. и чувствата, които са изпитвали. Белгийският народ прие моята годеница като своя, казва кралят в излъчения досега откъс, цитиран от БТА.</p>
      <p>От ЕрТеБеЕф поясняват, че крал Албер Втори също е давал телевизионно интервю, но едва след слизането си от престола, а баща му Леополд Трети е имал кратка пресконференция пред няколко камери. Белгийските зрители са свикнали да виждат държавния глава в телевизионни изявления два пъти в годината, но тогава той произнася написани речи.</p>
      <p>Интервюто за обществената телевизия сега се определя като историческо и невиждано доближаване до личното пространство на белгийския крал. Този път кралят не е трябвало да иска за интервюто си разрешение от служебния премиер, защото е говорил само по лични въпроси, уточнява ЕрТеБеЕф.</p>
    </article>
  </body>
</html>