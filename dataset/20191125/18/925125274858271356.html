<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/prizininku-issidestymas-trecia-karta-is-eiles-nepasikeite-a-lygos-apzvalga/73409"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-25T18:12:59+00:00"/>
    <meta property="og:title" content="Prizininkų išsidėstymas trečią kartą iš eilės nepasikeitė (A lygos apžvalga)"/>
    <meta property="og:description" content="Po Lietuvos futbolo A lygos 32-ojo turo paaiškėjo visos galutinės komandų pozicijos turnyro lentelėje."/>
  </head>
  <body>
    <article>
      <h1>Prizininkų išsidėstymas trečią kartą iš eilės nepasikeitė (A lygos apžvalga)</h1>
      <address>
        <time datetime="2019-11-25T18:12:59+00:00">25 Nov 2019, 18:12</time>
      </address>
      <p>Po Lietuvos futbolo A lygos 32-ojo turo paaiškėjo visos galutinės komandų pozicijos turnyro lentelėje.</p>
      <p><b>Džiaugsmas.</b> Penktadienio vakarą LFF stadione pirmuosius du įvarčius A lygoje pelnė 16-metis Gustas Jarusevičius. Pirmą sykį starto sudėtyje rungtynes pradėjęs jaunasis futbolininkas jau pirmame kėlinyje pasižymėjo porą sykių bei prisidėjo prie Vilniaus „Žalgirio“ pergalės prieš Klaipėdos „Atlantą“ rezultatu 5:0.</p>
      <p><b>Pasirodymas.</b> Šio sezono 32-ajame ture pirmą sykį į kovą buvo mestas žalgirietis Georgas Freidgeimas, kuris pasirodė 81-ąją susitikimo minutę. Traumų kamuotas futbolininkas 2018-aisiais sužaidė vos 2 mačus, o 2017 metų A lygoje pasirodė 9 akistatose.</p>
      <p><b>Atvirai. </b>„Atlanto“ vyr. treneris Donatas Navikas po skaudžios nesėkmės apgailestavo, jog ne vienam žaidėjui trūko motyvacijos, išskirdamas pirmame kėlinyje itin prastai pasirodžiusį kroatą Damirą Žutičių: „Nusivyliau mūsų kairiu kraštu, todėl ir buvo atliktas keitimas po pirmo kėlinio. Žmonės jau nebenori žaisti futbolą už šį klubą ir tai labai puikiai matosi. Turbūt gaunu daugiau žilų plaukų, ypač kai tokia neaiški situacija. Pralaimėti nėra lengva, norisi kartais pačiam išeiti, bet jau ne tas amžius ir sveikata“, – pasakojo D. Navikas.</p>
      <p><b>Bronza.</b> Vilniaus „Riteriai“ trečią sezoną iš eilės užbaigė finišuodami ant bronzinio pakylos laiptelio. Alberto Rybako kariauna tikslą pasiekė įspūdingu būdu, namuose net 5:1 sutriuškinusi čempionę Marijampolės „Sūduvą“. Per 6 sezonus A lygoje klubas iškovojo 3 bronzos medalius, 2015 ir 2016 metais liko antras, o 2014-aisiais apmaudžiai užėmė ketvirtą vietą.</p>
      <p><b>Benefisas.</b> Geriausią karjeros mačą šeštadienį sužaidė „Riterių“ puolėjas Teremas Moffi – 20-metis pelnė net 3 įvarčius bei atliko 2 rezultatyvius perdavimus. Po trečio taiklaus smūgio legionierius iš Nigerijos pakabino savo marškinėlius ant kampinio gairelės ir taip šventė įvartį. T. Moffi po mačo teigė, jog tokį įvarčio šventimą pamatė „Instagram“ ir, tikėtina, jog tą darė Menchengladbacho „Borussia“ klubo puolėjas Marcusas Thuramas.</p>
      <p><b>Sugrįžimas.</b> Esant rezultatui 1:4, „Sūduvos“ strategas Vladimiras Čeburinas į kovą metė žaidėją, kurio A lygos rungtynėse šiemet seniai nematėme. Po 7 su puse mėnesių pertraukos vėl rungtyniavo Gratas Sirgėdas, iki tol pastarąsias savo rungtynes žaidęs balandžio 7-ąją dieną.</p>
      <p><b>Nesėkmės.</b> Čempionų vartų sargas Ignas Plūkas šio sezono A lygoje sužaidė tik dvejas rungtynes ir jų metu „Sūduva“ pralaimėdavo. Būtent mače su „Riteriais“ marijampoliečiai šiemet patyrė vienintelę šio sezono nesėkmę namuose, o šeštadienį praleido daugiausiai įvarčių 2019-aisiais. Dar labiau sutriuškinta „Sūduva“ buvo 2014-ųjų kovą, kai taip pat LFF stadione net 1:8 nusileido „Žalgiriui“, nors pirma pelnė įvartį.</p>
      <p><b>Paaiškėjo.</b> Po 32-ojo turo tapo aiškios galutinės komandų pozicijos turnyro lentelėje. „Kauno Žalgiris“ nutraukė trejų lygiųjų seriją su „Panevėžiu“, 1:0 įveikė šį varžovą bei užėmė aukščiausią – ketvirtą – vietą per visą dalyvavimo A lygoje istoriją. Du sykius – 2015 ir 2018 metais – kauniečiai liko penkti.</p>
      <p><b>Netektis. </b>Pastarosiose rungtynėse „Kauno Žalgiris“ vertėsi be vieno iš savo lyderių – Jurijaus Bušmano. Ukraniečiui treniruotės metu dviejose vietose lūžo ranka ir jam netrukus buvo atlikta operacija. Šį sezoną J. Bušmanas atliko net 10 rezultatyvių perdavimų ir įmušė 4 įvarčius.</p>
    </article>
  </body>
</html>