<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/oto-wskazniki-dochodow-podatkowych-gmin-powiatow-i-wojewodztw-na-2020-r,135545.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T18:13:00+00:00"/>
    <meta property="og:title" content="Oto wskaźniki dochodów podatkowych gmin, powiatów i województw na 2020 r."/>
    <meta property="og:description" content="Ministerstwo Finansów zaprezentowało wskaźniki dochodów podatkowych w przeliczeniu na jednego mieszkańca dla poszczególnych gmin, powiatów i województw, jakie będą obowiązywać przy obliczaniu subwencji wyrównawczej na 2020 r."/>
  </head>
  <body>
    <article>
      <h1>Oto wskaźniki dochodów podatkowych gmin, powiatów i województw na 2020 r.</h1>
      <address><time datetime="2019-11-25T18:13:00+00:00">25 Nov 2019, 18:13</time> by <a rel="author">aw  </a></address>
      <h4>Ministerstwo Finansów zaprezentowało wskaźniki dochodów podatkowych w przeliczeniu na jednego mieszkańca dla poszczególnych gmin, powiatów i województw, jakie będą obowiązywać przy obliczaniu subwencji wyrównawczej na 2020 r.</h4>
      <hr/>
      <p>Ministerstwo Finansów zaprezentowało wskaźniki dochodów podatkowych w przeliczeniu na jednego mieszkańca dla poszczególnych gmin (wskaźniki G), powiatów (wskaźniki P) i województw (wskaźniki W), stanowiące podstawę do wyliczenia rocznych kwot części wyrównawczej subwencji ogólnej i wpłat na 2020 r. odpowiednio dla gmin, powiatów i województw (wg zasad określonych w ustawie z dnia 13 listopada 2003 r. o dochodach jednostek samorządu terytorialnego - Dz.U. z 2018 r. poz. 1530, z późn. zm.).</p>
      <p>Podstawą do wyliczenia tych wskaźników były dane o dochodach podatkowych za 2018 r. wg stanu na 30 czerwca 2019 r.</p>
      <p>Z wyliczeń ministerstwa wynika, że w 2020 roku wskaźnik gminny Gg dla kraju wyniesie 1956,15. Jednak różnice między gminami są znaczne. Dla przykładu maksymalny wskaźnik będzie miała gmina Kleszczów - 31 028,4, najniższy zaś Potok Górny - 454,97,</p>
      <p>Z kolei wskaźnik powiatowy Pp dla kraju wyniesie 287,95, a wskaźnik wojewódzki Ww 205,43.<br/>Najwyższy wskaźnik wśród regionów ma woj. mazowieckie - 451,38, a najniższy - woj. lubelskie - 100,03.</p>
      <p>
        <i>
          <b>Wskaźniki dla poszczególnych jednostek samorządu terytorialnego zamieszczamy poniżej w dziale multimedia.</b>
        </i>
      </p>
      <p>Część wyrównawcza subwencji ogólnej jest ustalana dla gmin, powiatów i województw, które charakteryzuje niższy poziom dochodów podatkowych na 1 mieszkańca w porównaniu do średniej krajowej. W skład części wyrównawczej subwencji ogólnej wchodzi kwota podstawowa i kwota uzupełniająca.</p>
      <p>Gminy otrzymują kwotę podstawową części wyrównawczej subwencji ogólnej pod warunkiem, że wskaźnik dochodów podatkowych na jednego mieszkańca w gminie jest niższy niż 92 proc. średniej krajowej. Kwotę uzupełniającą część wyrównawczą subwencji ogólnej uzyskują te gminy, w których gęstość zaludnienia jest niższa od średniej gęstości zaludnienia w kraju oraz w których wskaźnik dochodów podatkowych na jednego mieszkańca w gminie jest niższy niż 150 proc. średniej krajowej.</p>
      <p>Powiaty otrzymują kwotę podstawową części wyrównawczej subwencji ogólnej, jeśli wskaźnik dochodów podatkowych na jednego mieszkańca w powiecie jest niższy od średniej krajowej. Kwotę uzupełniającą części wyrównawczej subwencji ogólnej uzyskują te powiaty, w których poziom bezrobocia przekracza 110 proc.średniej krajowej.</p>
      <p>Województwa otrzymują kwotę podstawową części wyrównawczej subwencji ogólnej, jeśli wskaźnik dochodów podatkowych na jednego mieszkańca w województwie jest niższy od średniej krajowej. Kwotę uzupełniającą części wyrównawczej subwencji ogólnej uzyskują te województwa, w których liczba mieszkańców nie przekracza 3 milionów.</p>
      <h3>Multimedia</h3>
      <ul>
        <li>
          <a href="https://www.portalsamorzadowy.pl/pliki-download/150574.html"><pic src="https://www.portalsamorzadowy.pl/images/icons/pdf-icon.png"/>Gminy-wskaźniki 2020</a>
        </li>
        <li>
          <a href="https://www.portalsamorzadowy.pl/pliki-download/150573.html"><pic src="https://www.portalsamorzadowy.pl/images/icons/pdf-icon.png"/>Powiaty-wskaźniki 2020</a>
        </li>
        <li>
          <a href="https://www.portalsamorzadowy.pl/pliki-download/150575.html"><pic src="https://www.portalsamorzadowy.pl/images/icons/pdf-icon.png"/>Województwa-wskaźniki 2020</a>
        </li>
      </ul>
    </article>
  </body>
</html>