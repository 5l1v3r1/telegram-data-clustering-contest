<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/zdaj-uradno-unescov-center-za-umetno-inteligenco-bo-v-ljubljani-253578"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T18:12:00+00:00"/>
    <meta property="og:title" content="Zdaj uradno: Unescov center za umetno inteligenco bo v Ljubljani"/>
    <meta property="og:description" content="Na generalni konferenci Unesca v Parizu so danes potrdili, da bo prvi globalni center za umetno inteligenco pod okriljem Unesca dobil sedež v Ljubljani. S tem se Slovenija postavlja na zemljevid najb..."/>
  </head>
  <body>
    <article>
      <h1>Zdaj uradno: Unescov center za umetno inteligenco bo v Ljubljani</h1>
      <h2>Center pomeni priznanje slovenskim znanstvenikom in je rezultat dobrega sodelovanja slovenske vlade in Unesca.</h2>
      <address><time datetime="2019-11-25T18:12:00+00:00">25 Nov 2019, 18:12</time> by <a rel="author">STA, M. U.</a></address>
      <p>Na generalni konferenci Unesca v Parizu so danes potrdili, da bo prvi globalni center za umetno inteligenco pod okriljem Unesca dobil sedež v Ljubljani. S tem se Slovenija postavlja na zemljevid najbolj globalno prepoznanih in naprednih držav na področju umetne inteligence, so sporočili z ministrstva za izobraževanje, znanost in šport. »Center pomeni priznanje slovenskim znanstvenikom in je rezultat dobrega sodelovanja slovenske vlade in Unesca v preteklosti, še posebej na področju prosto dostopnih izobraževalnih virov, kjer se je Slovenija uveljavila kot globalna in vodilna država na tem področju. Center bo postavil Slovenijo v vrh globalnega tehnološkega dogajanja.«<br/><br/>Po predhodni pozitivni odločitvi na izvršilnem odboru OZN za izobraževanje, znanost in kulturo (Unesco), do katere je prišlo aprila letos, so države članice Unesca predlog Slovenije na zasedanju generalne konference danes potrdile soglasno in z veliko podporo.<br/><br/>Namen centra bo zagotavljanje odprtega in preglednega okolja, ki bo poleg raziskav in razprav na področju umetne inteligence déležnikom po vsem svetu zagotavljalo tudi javnopolitično podporo pri pripravi usmeritev in akcijskih načrtov na področju umetne inteligence.<br/> </p>
    </article>
  </body>
</html>