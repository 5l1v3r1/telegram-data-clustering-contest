<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058390_az-amerikai-nagykovetseg-is-elitelte-az-indexes-ujsagirok-ellen-uszito-plakatokat"/>
    <meta property="og:site_name" content="Népszava"/>
    <meta property="article:published_time" content="2019-11-25T18:03:00+00:00"/>
    <meta property="og:title" content="Az amerikai nagykövetség is elítélte az indexes újságírók ellen uszító plakátokat"/>
    <meta property="og:description" content="A követség felszólította a magyar hatóságokat, intézkedjenek az antiszemita plakátok ügyében."/>
  </head>
  <body>
    <article>
      <h1>Az amerikai nagykövetség is elítélte az indexes újságírók ellen uszító plakátokat</h1>
      <address><time datetime="2019-11-25T18:03:00+00:00">25 Nov 2019, 18:03</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A követség felszólította a magyar hatóságokat, intézkedjenek az antiszemita plakátok ügyében.</b>
      </p>
      <p>Hétfő délután az Egyesült Államok budapesti nagykövetsége Twitteren közölte, hogy elítélik a gyűlölködő és antiszemita támadást Dezső András és Miklósi Gábor újságírók ellen. A követség szerint hasonló visszataszító megnyilvánulásnak nincs helye a modern világban, és arra kérik a hatóságokat, hogy tegyék meg a megfelelő lépéseket - írja a bejegyzést megtaláló <a href="https://444.hu/2019/11/25/az-amerikai-nagykovetseg-is-elitelte-az-index-ujsagiroit-tamado-antiszemita-plakatokat">444.hu</a>.</p>
      <figure>
        <iframe data-src="https://twitter.com/usembbudapest/status/1199012885340590082?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az ügy előzménye, hogy a hétvégén Budapesten több helyen is megjelentek lyan plakátok a köztereken, amik az Index két újságíróját ábrázolják az izraeli zászló előtt Mi is a határon túlról jöttünk felirattal. Alatta az Index - Konstans rinyálás, látens magyarellenesség, hazaárulás feliratok olvashatók. Az nem derül ki a plakátról, hogy ki készítette. </p>
      <p>Mint a 444.hu hozzáteszi, a két indexes nem véletlenül lett kiválasztva: ellenük zajlik célzott kampány egy hete a kormánymédiában és a kormánnyal feltűnően barátságos viszonyban lévő radikális párt, a Mi Hazánk köreiben. Miklósi Gábor ugyanis megírta, hogy a Puskás Aréna megnyitóján nem állt fel, amikor a Nélküled című dalt játszották, Dezső András pedig egy videómontázsban összevágta a szám egy koncertfelvételét és menekültekről készült képeket.</p>
      <p>Ebből az lett, hogy előbb a Fidesz-médiavilág különböző fórumain nevezték ki idegennek őket, majd a Mi Hazánk közölte, hogy feljelentik az Indexet, mert „a magyar nép ellen uszítanak”. Csütörtök reggel pedig a közmédiában hosszú alákérdezős interjúban fejthette ki véleményét az ügyről a „radikális” „ellenzéki” politikus, Toroczkai László, a Mi Hazánk elnöke.</p>
      <p>A plakátokat vasárnap már elítélte Izrael budapesti követsége is.   </p>
    </article>
  </body>
</html>