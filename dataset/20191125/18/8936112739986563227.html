<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/krzysztof-piatek-traci-na-wartosci-twierdzi-la-gazzetta-dello-sport,988188.html"/>
    <meta property="og:site_name" content="TVN24"/>
    <meta property="article:published_time" content="2019-11-25T18:06:00+00:00"/>
    <meta property="og:title" content="&quot;Niekończący się koszmar”. Wartość Piątka ciągle spada"/>
    <meta property="og:description" content="Dziennikarze La Gazzetta dello Sport zamieścili na swoich łamach obszerny artykuł, poświęcony sytuacji Krzysztofa Piątka w Milanie. Niestety, nie jest on pochlebny i optymistyczny dla polskiego nap..."/>
  </head>
  <body>
    <article>
      <h1>"Niekończący się koszmar”. Wartość Piątka ciągle spada</h1>
      <address>
        <time datetime="2019-11-25T18:06:00+00:00">25 Nov 2019, 18:06</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/e38a0a46-4b84-49d2-bdba-e0ffa43f3d79.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6ef661ee-db2e-454d-987b-390f0a8811e5-480p.mp4"/>
          <figcaption>Milan mierzył się z Napoli w hicie Serie A</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/7d08cab2-c663-4909-abed-1b65111977c5-480p.mp4"/>
          <figcaption>Benfica ograła Milan. Nieskuteczny Piątek</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/f3501117-b266-4eb1-9c14-d20cca297541-480p.mp4"/>
          <figcaption>Piątek z golem, Stępiński z czerwoną kartką</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/20f5d027-66c2-4e0e-a73a-9433f1c294a8-480p.mp4"/>
          <figcaption>Krzysztof Piątek - gol przeciwko Hellasowi</figcaption>
        </figure>
        <figcaption>Mecz z Napoli był słaby w wykonaniu Milanu Video: Getty Images</figcaption>
      </slideshow>
      <h3>Dziennikarze "La Gazzetta dello Sport" zamieścili na swoich łamach obszerny artykuł, poświęcony sytuacji Krzysztofa Piątka w Milanie. Niestety, nie jest on pochlebny i optymistyczny dla polskiego napastnika. "Niekończący się koszmar", "Więcej gwizdów niż goli" - to tytuł oraz podtytuł poniedziałkowego materiału z najbardziej poczytnej włoskiej gazety sportowej.</h3>
      <p>
        <a href="https://player.pl/">
          <b>Mecze ligi włoskiej można oglądać w kanałach ELEVEN SPORTS w Player.pl</b>
        </a>
      </p>
      <p>W artykule "La Gazzetta dello Sport" została zamieszczona grafika, przedstawiająca dramatyczny spadek wartości polskiego napastnika. Wynika z niej jednoznacznie - Piątek jest obecnie wyceniany o dziesięć milionów euro mniej, niż kiedy był kupowany do Milanu z Genoi. Przed niespełna rokiem zapłacono za niego 35 mln euro.</p>
      <h3>"Nie chce wracać do Genoi"</h3>
      <related>
        <a href="https://eurosport.tvn24.pl/pilka-nozna,105/napoli-uderza-w-portfele-swoich-pilkarzy-najwiecej-zaplaci-reprezentant-brazylii,988123.html"/>
      </related>
      <p>"Od jakiegoś czasu rozważany jest pomysł z wysłaniem go na wypożyczenie" - informuje włoski dziennik. "Poprawiając jego wydajność klub mógłby także uniknąć spadku jego wartości. Piątek kosztował 35 milionów euro, ale teraz jest wart znacznie mniej. W Genui powitaliby go z otwartymi ramionami, ale Milan już dostał wyraźną wiadomość od otoczenia gracza: 'Krzysztof nie chce wracać'" - donosi "La Gazzetta dello Sport".</p>
      <p>Przypomina się, że "Piona" od początku sezonu miał wsparcie poprzedniego trenera Marco Giampaolo, a teraz stawia na niego Stefano Pioli. Zdaniem dziennikarzy 24-letni napastnik nie odwdzięcza się jednak za zaufanie. Trzy gole strzelone w 13 występach ligowych to zdecydowanie za mało. Tym bardziej, że dwa z nich zostały uzyskane po rzutach karnych.</p>
      <p>"Mało ruchu, zmarnowane okazje. Mijają tygodnie, a gra polskiego napastnika niewiele się zmienia. Nigdy wcześniej gwizdy nie były tak wyraźne, jak po jego występie z Napoli" - napisano w komentarzu.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/c9b29588-7a46-45dd-860d-e9e7ea1f7f22.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Piątek krytykowany przez Włochów<cite>Źródło: gazzetta.it</cite></figcaption>
      </figure>
      <h3>Czekają na "Ibrę"</h3>
      <related>
        <a href="https://eurosport.tvn24.pl/pilka-nozna,105/dwa-oblicza-wloskiego-hitu-piatek-i-zielinski-podzielili-sie-punktami,987740.html"/>
      </related>
      <p>- Piątek musi zareagować. Zobaczymy, jakich wyborów dokonamy w następną niedzielę - powiedział z kolei po ostatnim spotkaniu Pioli. Nie wiadomo, jak długo trener będzie miał cierpliwość do Piątka i czy nie postawi na stałe np: na niedocenianego Portugalczyka Rafaela Leao.<br/><br/>Dziennikarze "La Gazzetta dello Sport" twierdzą, że nadchodzący miesiąc będzie decydujący dla przyszłości reprezentanta Polski i zwracają uwagę, że do zespołu przymierzany jest wielki Zlatan Ibrahimović. Podobno Szwed zastanawia się nad propozycją włoskiego klubu i ma się określić najpóźniej w połowie grudnia. Jeśli "Ibra" dołączy do Milanu, prawdopodobnie będzie to koniec Piątka w zespole. <br/><br/>Dyrektorzy Milanu Zvonimir Boban i Paolo Maldini mają teraz trudny orzech do zgryzienia. Polak nie chce iść na wypożyczenie, a wkrótce może na dłużej zasiąść na ławce rezerwowych. No chyba, że w końcu zacznie strzelać gola za golem. Czasu na udowodnienie swojej wartości ma jednak coraz mniej.<br/>Autor: dasz / Źródło: eurosport.pl, La Gazetta dello Sport</p>
    </article>
  </body>
</html>