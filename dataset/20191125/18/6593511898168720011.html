<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909265"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Арабската лига осъди обрата в позицията на САЩ за израелските селища"/>
    <meta property="og:description" content="Външните министри от Арабската лига осъдиха обявената от правителството на президента Тръмп позиция, че повече няма да разглежда израелските селища на Западния бряг като нарушение на международното"/>
  </head>
  <body>
    <article>
      <h1>Арабската лига осъди обрата в позицията на САЩ за израелските селища</h1>
      <address><time datetime="2019-11-25T18:38:00+00:00">25 Nov 2019, 18:38</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Външните министри от Арабската лига осъдиха обявената от правителството на президента Тръмп позиция, че повече няма да разглежда израелските селища на Западния бряг като нарушение на международното право, предаде Асошиейтед прес.</p>
      <p>Днешното заседание на външните министри от Арабската лига се състоя седмица, след като беше обявено решението на Вашингтон.</p>
      <p>Генералният секретар на организацията Ахмед Абул Гаит го определи като "пристрастно и неприемливо". По думите му САЩ са се сбогували с ролята си на неутрален арбитър между Израел и палестинците.</p>
      <p>Промяната в американската политика, която предизвика международни осъждания, беше най-новият от поредица ходове на Белия дом, при които той заставаше на страната на дясното правителство на Израел срещу палестинците по ключови въпроси в продължаващия от десетилетия конфликт, отбелязва Асошиейтед прес, цитирана от БТА.</p>
      <p>Макар и публично да обявяват подкрепа за палестинците, някои арабски държави като Саудитска Арабия дискретно си създадоха по-близки отношения с Израел, на базата на общото им съперничество с Иран, допълва АП.</p>
    </article>
  </body>
</html>