<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Franca-internar-allunyament-violencia-masclista_0_2350565089.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T18:54:54+00:00"/>
    <meta property="og:title" content="França obrirà centres per internar homes que tinguin una ordre d'allunyament per violència masclista"/>
    <meta property="og:description" content="&quot;Qui ha de marxar del domicili és el maltractador, no pas la víctima&quot;, justifica el govern"/>
  </head>
  <body>
    <article>
      <h1>França obrirà centres per internar homes que tinguin una ordre d'allunyament per violència masclista</h1>
      <h2>"Qui ha de marxar del domicili és el maltractador, no pas la víctima", justifica el govern</h2>
      <address>
        <time datetime="2019-11-25T18:54:54+00:00">25 Nov 2019, 18:54</time>
      </address>
      <p>França és un dels països europeus amb més feminicidis. Una dona és assassinada a mans de la seva parella o exparella cada tres dies. Almenys 116 dones hi han mort víctimes de violència masclista des del gener, segons l’agència France Presse. El col·lectiu feminista Nous Toutes [totes nosaltres] eleva aquesta xifra a 137. L'any passat, 121 dones van perdre la vida pel mateix motiu, segons el ministeri de l'Interior. Per posar fre a aquesta plaga, el govern obrirà un total de 36 centres per internar els homes que tinguin una ordre d'allunyament per violència masclista.</p>
      <p>"Qui hauria de marxar del domicili és l’autor de les violències conjugals, no pas la víctima", ha argumentat el primer ministre francès, Édouard Philippe, que aquest dilluns ha fet públic un paquet de mesures d'ajuda a les dones maltractades, coincidint amb la celebració del Dia Internacional per a l'Eliminació de la Violència contra les Dones. Segons ha dit, la idea és que cada una de les 18 regions franceses tingui dos d'aquests centres d'internament per a maltractadors. Així mateix, ha detallat que, de les 600 trucades diàries que ha rebut el telèfon reservat a les víctimes de violència masclista des del setembre, la meitat de les dones sol·liciten marxar del seu domicili conjugal.</p>
      <p>Aquests 36 centres seguiran el model de la Home des Rosati, una estructura que ja existeix a la ciutat d’Arràs, al nord del país, i que acull maltractadors amb ordres d’allunyament. Es tracta d'una alternativa a la presó que proposen els jutges cas per cas, i en què els maltractadors són sotmesos a un seguiment sociopsicològic. El centre Home des Rosati, obert el 2008, és actualment únic a França. Té capacitat per a vuit homes que han maltractat les seves parelles. Hi són durant un mínim de tres setmanes i un màxim de quatre mesos. Quan uns arriben, d'altres se’n van, però el personal d’aquest centre ho té clar: tractar aquests homes és la primera prevenció contra la reincidència. De fet, dels més de 600 maltractadors que han passat pel centre, menys del 8% han reincidit.</p>
      <h3>Un centre pioner</h3>
      <p>Al documental <i>La maison des hommes violents</i> [la casa dels homes violents], fet per Marie-Christine Gambart, que va submergir-se durant dos mesos en el dia a dia d’aquests homes dins el centre, es pot veure com els interns estan sotmesos a regles estrictes. Tenen prohibit posar-se en contacte amb les seves víctimes, s’han de llevar a dos quarts de set del matí i s’ocupen de les tasques domèstiques del centre, com ara netejar, cuinar i posar rentadores. El grup d’homes mengen junts amb una educadora, que supervisa detalls com ara que tots comencin a menjar quan tothom és a taula. A més, els maltractadors participen en grups de suport amb psicòlegs perquè entrin en raó i es responsabilitzin dels seus actes violents. Paradoxalment, molts d’ells intenten minimitzar-los a l'inici de l'internament.</p>
      <p>Si el maltractador acaba sent conscient dels seus actes violents, el jutge pot ser més indulgent en la seva decisió. De fet, la pena que la justícia imposarà al maltractador pot variar en funció del seu comportament al centre Home des Rosati i de l’informe que l’equip d’educadors i psicòlegs n'hagin fet.</p>
      <h3>Altres mesures</h3>
      <p>El primer ministre francès ha anunciat altres mesures contra la violència masclista, com ara la confiscació automàtica de les armes, en cas que l’agressor en tingui, quan la dona presenti una primera denúncia; la retirada de la custòdia dels fills al pare maltractador, i l'obligació que el professorat es formi en igualtat de gènere, cosa que fins ara era opcional. D'altra banda, l’article 205 del Codi Civil francès estableix que els fills han d'encarregar-se de la manutenció dels seus pares en cas de necessitat justificada. A partir d'ara, però, si el pare ha estat condemnat per violència masclista els fills ja no estaran obligats a fer-ho, segons ha assegurat el primer ministre.</p>
      <p>Les mesures anunciades pel govern, però, no han acabat de convèncer les associacions feministes, principalment Nous Toutes, que dissabte va organitzar una multitudinària manifestació a París, amb més de 49.000 persones, per dir prou a les violències sexuals i sexistes i als feminicidis.</p>
    </article>
  </body>
</html>