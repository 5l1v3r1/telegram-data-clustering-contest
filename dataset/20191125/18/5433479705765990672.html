<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552477/"/>
    <meta property="og:site_name" content="חרדים10"/>
    <meta property="article:published_time" content="2019-11-25T18:29:00+00:00"/>
    <meta property="og:title" content="הרב במכתב חריף: מי גונב מאות עגלות קניה כל שנה בקרית ספר?"/>
    <meta property="og:description" content="רב העיר 'מודיעין עילית' פרסם מכתב חריף בו הוא קובל על גניבת מאות עגלות קניה בכל שנה בעיר החרדית • &quot;מי היה מאמין שבעיר החרדית מודיעין עילית ישנם כל כך הרבה אנשים שעוברים על העוון החמור של גזל בשאט נפש&quot; • בישראל ככלל, נגנבות או אובדות עגלות קניה מידי חמש דקות"/>
  </head>
  <body>
    <article>
      <h1>הרב במכתב חריף: מי גונב מאות עגלות קניה כל שנה בקרית ספר?</h1>
      <address><time datetime="2019-11-25T18:29:00+00:00">25 Nov 2019, 18:29</time> by <a rel="author">אליעזר היון</a></address>
      <p>
        <b>רב העיר 'מודיעין עילית' פרסם מכתב חריף בו הוא קובל על גניבת מאות עגלות קניה בכל שנה בעיר החרדית • "מי היה מאמין שבעיר החרדית מודיעין עילית ישנם כל כך הרבה אנשים שעוברים על העוון החמור של גזל בשאט נפש" • בישראל ככלל, נגנבות או אובדות עגלות קניה מידי חמש דקות</b>
      </p>
      <p>הגר”מ קסלר, רבה של העיר מודיעין עילית,  פרסם מכתב חריף בו הוא מתריע על היעלמותן של מאות עגלות קניה – עגלות ‘סופר’.</p>
      <p>“נדהמתי לשמוע שהתופעה של לקיחת עגלות קניה מהרשתות היא נרחבת ביותר”, פותח הרב את מכתבו החריף, ומדווח על תלונות של למעלה ממאה וחמישים עגלות גנובות משתי רשתות בלבד, במהלך מחצית השנה האחרונה.</p>
      <p>“מי היה מאמין שבעיר החרדית מודיעין עילית ישנם כל כך הרבה אנשים שעוברים על העוון החמור של גזל בשאט נפש”.</p>
      <p>הרב דורש במכתבו – תחת הכותרת “למען נחדל מעושק ידינו” –  לחדול מן התופעה הפסולה, וקורא למי שנכשל בה, “לפנות לבעלי החנות ולהשיב את הגזלה”.</p>
      <figure>
        <img src="http://www.ch10.co.il/wp-content/uploads/2019/11/%D7%A7%D7%A1%D7%9C%D7%A8.jpeg"/>
      </figure>
      <p>תופעת גניבת עגלות אינה ייחודית לעיר מודיעין עילית, כמובן. ב’ידיעות אחרונות’ דווח בעבר כי, בישראל, בכל 5 דקות נגנבת/אובדת עגלת קניות. בתקופה שלפני ל”ג בעומר מדובר על גניבה מדי שתי דקות ברחבי הארץ.</p>
      <p>רשת שופרסל על פי הדיווח, החליטה בעבר, להילחם בתופעה של גניבת העגלות, והשיקה עגלת קניות בעלת גלגל ננעל. מי שינסה לעבור עם העגלה את הפס הכתום המסמן ומקיף את אזור החנייה, יתקל בבעיה: אחד הגלגלים יינעל ועגלת הסופרמרקט תיעצר.</p>
      <p>בארה”ב נגנבות מדי שנה כשני מיליון עגלות. בישראל, מדובר על אובדן של כמחצית מצי העגלות מדי שנה ובהפסדים ישירים ועקיפים המוערכים במיליוני שקלים.</p>
      <p>הבעיה היא בעיקר בחנויות הממוקמות בסמוך לשכונות מגורים, בהן נרשם אובדן של למעלה מ-200% מהעגלות מדי שנה. המשמעות היא שחנות “בעייתית”, עשויה לרכוש מחדש את צי העגלות שלה 3 פעמים בשנה, כאשר מחירה של עגלת סופרמרקט חדשה הוא 120 דולר.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552527/"/>
        <a href="http://www.ch10.co.il/news/552374/"/>
        <a href="http://www.ch10.co.il/news/552331/"/>
        <a href="http://www.ch10.co.il/news/552298/"/>
        <a href="http://www.ch10.co.il/news/552258/"/>
        <a href="http://www.ch10.co.il/news/552251/"/>
      </related>
    </article>
  </body>
</html>