<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/hazaviszi-dzshadista-allampolgarainak-arvait-a-brit-kormany-sziriabol"/>
    <meta property="og:site_name" content="euronews"/>
    <meta property="article:published_time" content="2019-11-25T18:12:21+00:00"/>
    <meta property="og:title" content="Hazaviszi dzshadista állampolgárainak árváit a brit kormány Szíriából"/>
    <meta property="og:description" content="A szülők az Iszlám Állam nevű terrorszervezet tagjai voltak, elárvult ygerekeik mai napig táborokban várják sorsuk jobbra fordulását."/>
  </head>
  <body>
    <article>
      <h1>Hazaviszi dzshadista állampolgárainak árváit a brit kormány Szíriából</h1>
      <address><time datetime="2019-11-25T18:12:21+00:00">25 Nov 2019, 18:12</time> by <a rel="author">Noemi Mrav</a></address>
      <p>Hazaviszi az Iszlám Államhoz csatlakozott állampolgárainak elárvult gyermekeit a brit kormány Szíriából - jelentette be a brit külügyminisztérium a múlt hét csütörtökön.</p>
      <p>"Ezeknek az ártatlan és elárvult gyerekeknek soha nem lett volna szabad megtapasztalniuk a háború borzalmait. Megkönnyítettük, hogy hazatérjenek, mivel ez volt a helyes döntés" - írta közleményében Dominic Raab külügyminiszter. - "Most pedig meg kell adni nekik a magánélethez való jogot, és hogy visszatérhessenek a normális életbe."</p>
      <figure>
        <iframe src="https://www.youtube.com/embed/cxrb3lX-zHM" width="640" height="360" data-service="Youtube" scrolling="no"/>
      </figure>
      <p>A kormány azt azonban nem árulta el, hogy pontosan hány gyermeket is érint az intézkedés, vagy hogy mikor történik meg a hazatelepítés - de a kurd hatóságok szerint eddig csupán három gyermeket vittek haza a britek, a múlt csütörtöki bejelentéssel egy időben.</p>
      <figure>
        <iframe data-src="https://twitter.com/euronewses/status/1197560995117436928" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kartik Raj a Human Rights Watch emberi jogi szervezettől azt mondja, a bejelentés"pozitív", mivel ezek a gyerekek "nagyon kemény helyzetben" voltak.</p>
      <p>A szervezet adatai szerint a britek csak követik a már több más ország által megtett lépéseket: Norvégia és Franciaország június közepéig öt és 17 dzsihadista árvát vitt haza, Svédország hetet, Hollandia kettőt, Belgium hatot, Németország pedig kevesebb, mint tizet. Eközben keleti országok, mint Kazahsztán, Üzbegisztán vagy Tádzsikisztán már rég hazavitte állampolgárainak árváit a szíriai és iraki táborokból.</p>
      <p>Becslések szerint 12 ezer külföldi állampolgárságú személy lehet a kurdok által felügyelt észak-szíriai táborokban, <a href="https://hu.euronews.com/2019/10/28/az-iszlam-allam-europai-arvai">többségük nő és gyermek</a>.</p>
      <p>Egy nonprofit szervezet, a Soufan Center becslése szerint nagyjából 40 ezer külföldi harcos csatlakozhatott az Iszlám Állam nevű terrorszervezethez összesen 110 országból 2014 és 2017 között - közülük ötezren jöhettek uniós tagállamból.</p>
      <p>Az országok nagy része nem akarja hazahozni a terrorszervezethez csatlakozott állampolgárait, mert attól tartanak, hogy nem tudnák rájuk bizonyítani a terrorizmus vádját, vagyis börtönbüntetés helyett szabadon kéne engedniük sokukat. Egyes államok igyekeznek a kettős állampolgársággal rendelkező állampolgáraikat megfosztani uniós állampolgárságuktól, így utasítva el még a lehetőségét is annak, hogy egy nap hazatérhessenek. Nagy-Britannia és Dánia is alkalmazza ezt a gyakorlatot.</p>
    </article>
  </body>
</html>