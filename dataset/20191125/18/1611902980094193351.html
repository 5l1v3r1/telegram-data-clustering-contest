<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/sesja-pe-w-strasburgu-pod-znakiem-glosowania-nad-ke-von-der-leyen-i-lewackich-akcji-propagandowych/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T18:10:27+00:00"/>
    <meta property="og:title" content="Sesja PE w Strasburgu pod znakiem głosowania nad KE von der Leyen i lewackich akcji propagandowych"/>
    <meta property="og:description" content="Zaplanowane na 27 listopada głosowanie nad poparciem dla Komisji Europejskiej z Ursulą von der Leyen na czele będzie głównym tematem rozpoczynającej się w poniedziałek sesji PE w Strasburgu. Parlament zagłosuje też na projektem budżetu na 2020 r."/>
  </head>
  <body>
    <article>
      <h1>Sesja PE w Strasburgu pod znakiem głosowania nad KE von der Leyen i lewackich akcji propagandowych</h1>
      <address><time datetime="2019-11-25T18:10:27+00:00">25 Nov 2019, 18:10</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Zaplanowane na 27 listopada głosowanie nad poparciem dla Komisji Europejskiej z Ursulą von der Leyen na czele będzie głównym tematem rozpoczynającej się w poniedziałek sesji PE w Strasburgu. Parlament zagłosuje też na projektem budżetu na 2020 r.</b>
      </p>
      <p>Głosowanie nad poparciem dla von der Leyen poprzedzi debata, podczas której Niemka przedstawi przyszłych komisarzy i swój program.</p>
      <p>O tym, czy przez następne lata będzie pracowała w budynku Komisji, zadecydują europosłowie około południa. Głosowanie będzie elektroniczne, jawne, a dla poparcia wymagana będzie zwykła większość. Jeśli von der Leyen taką uzyska, wraz z komisarzami rozpocznie pracę 1 grudnia.</p>
      <p>Podczas sesji PE zagłosuje też nad poparciem dla unijnego budżetu na 2020 r. Tydzień temu w poniedziałek 18 listopada przedstawiciele państw członkowskich w Radzie UE zatwierdzili porozumienie z Parlamentem Europejskim w tej sprawie.</p>
      <p>Budżet na 2020 r. będzie o 1,5 proc. wyższy niż tegoroczny. Przewidziano na niego 168,7 mld euro w zobowiązaniach – środki, które UE zobowiązuje się zainwestować w 2020 roku lub przyszłych latach, ponieważ istnieje wiele wieloletnich projektów oraz programów. Licząc w płatnościach, czyli funduszach, które zostaną faktycznie wydane w 2020 roku, wzrost ma być większy i wynosić 3,4 proc. UE zaplanowała, że wyda w sumie 153,6 mld euro w przyszłym roku.</p>
      <p>Tematem sesji będzie też klimat. W związku z konferencją ONZ w sprawie zmian klimatycznych, która odbędzie się w Madrycie w dniach 2-13 grudnia (COP25), posłowie będą debatować nad rezolucją wzywającą UE do przedstawienia strategii osiągnięcia neutralności klimatycznej do 2050 roku.</p>
      <p>W projekcie rezolucji dotyczącej COP25, który ma być głosowany w czwartek, posłowie wzywają do włączenia celu ograniczenia emisji o 55 proc. do 2030 roku do Europejskiego Zielonego Ładu, ogłoszonego przez Ursulę von der Leyen. Pozwoliłoby to osiągnąć cel neutralności klimatycznej do 2050 roku.</p>
      <p>Do Strasburga na sesję przyjedzie ukraiński reżyser Oleg Sencow, zeszłoroczny laureat Nagrody im. Sacharowa za wolność myśli. Ukraiński filmowiec, który został zwolniony z więzienia 7 września, wystąpi na posiedzeniu plenarnym i odbierze nagrodę osobiście od przewodniczącego PE Davida Sassoliego.</p>
      <p>Sencow był uczestnikiem Euromajdanu. W maju 2014 roku został aresztowany przez Federalną Służbę Bezpieczeństwa Rosyjskiej Federacji w jego domu w Symferopolu na Krymie i oskarżony o terroryzm. Przewieziony potajemnie do Rosji był więziony bez wyroku przez kilkanaście miesięcy w moskiewskim więzieniu, a następnie przewieziony do łagru, gdzie w maju 2018 roku rozpoczął trwający 145 dni strajk głodowy, żądając zwolnienia wszystkich ukraińskich więźniów politycznych w Rosji. 7 września po pięciu latach od uwięzienia Sencow został ułaskawiony i wrócił na Ukrainę wraz z 34 innymi więźniami.</p>
      <p>Ostatniego dnia sesji, w czwartek, posłowie będą głosować nad rezolucją o konwencji stambulskiej i innych sposobach zwalczania przemocy uwarunkowanej płcią. Posłowie mają wezwać państwa członkowskie, które jeszcze nie ratyfikowały konwencji, do podjęcia wszelkich niezbędnych działań legislacyjnych i politycznych w celu powstrzymania przemocy wobec kobiet i dziewcząt.</p>
      <p>Aby uczcić Międzynarodowy Dzień Eliminacji Przemocy wobec Kobiet, budynek PE w Strasburgu zostanie w poniedziałek wieczorem oświetlony na pomarańczowo.</p>
      <p>We wtorek w PE odbędzie się też debata „Dyskryminacja publiczna i mowa nienawiści wobec osób LGBTI, w tym strefy wolne od LGBTI”. Wniosek o zorganizowanie debaty zgłosiła skrajnie lewicowa frakcja GUE.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/w-krainie-unijnych-absurdow-pe-zajmie-sie-ukrainskimi-kurczakami-cietymi-na-batmana/"/>
        <a href="https://nczas.com/2019/11/25/chirurg-zgwalcil-250-dzieci-w-marcu-rusza-proces-najwiekszego-francuskiego-pedofila/"/>
        <a href="https://nczas.com/2019/11/25/w-odmetach-postepowego-szalenstwa-8-tys-euro-kary-dla-rolnika-bo-miastowym-zle-pachnialy-krowy/"/>
        <a href="https://nczas.com/2019/11/25/dechrystianizacja-w-belgii-sw-mikolaj-bardziej-swiecki-aby-nie-urazac-muzulmanow/"/>
        <a href="https://nczas.com/2019/11/25/szokujace-slowa-ukrainskiej-polityk-w-2023-roku-takiego-panstwa-jak-ukraina-nie-bedzie/"/>
        <a href="https://nczas.com/2019/11/25/dunska-para-ksiazeca-rozpoczela-wizyte-w-polsce/"/>
        <a href="https://nczas.com/2019/11/25/zmasakrowane-cialo-znanej-modelki-znaleziono-pod-mostem-byla-torturowana-i-gwalcona/"/>
        <a href="https://nczas.com/2019/11/25/sensacyjne-doniesienia-portalu-osmiu-agentow-gru-probowalo-otruc-bulgarskiego-biznesmena-nowiczokiem/"/>
        <a href="https://nczas.com/2019/11/25/samobojczy-poczatek-kampanii-jaskowiaka-gdyby-to-ode-mnie-zalezalo-w-polsce-malzenstwa-homoseksualne-bylyby-legalne/"/>
      </related>
    </article>
  </body>
</html>