<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/poroshenko-v-kanadi-pobuvav-bilya-pamyatnika-pomerlim-vid-golodu-foto-642369.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T18:59:13+00:00"/>
    <meta property="og:title" content="Порошенко в Канаді побував біля пам’ятника померлим від голоду (фото)"/>
    <meta property="og:description" content="Порошенко заявив, що заявив, що метою Москви було вбити Україну"/>
  </head>
  <body>
    <article>
      <h1>Порошенко в Канаді побував біля пам’ятника померлим від голоду (фото)</h1>
      <address>
        <time datetime="2019-11-25T18:59:13+00:00">25 Nov 2019, 18:59</time>
      </address>
      <h4>Порошенко заявив, що заявив, що метою Москви було вбити Україну</h4>
      <p>Російська репресійна машина не раз намагалася знищити Україну та її народ, але наймасовішим вбивством був Голодомор, який забрав життя від 8 до 10 мільйонів людей. Про це п’ятий президент України, лідер партії «Європейська Солідарність» Петро Порошенко заявив під час жалобної церемонії біля першого у світі пам’ятника померлим від голоду «Розірване кільце життя» у канадському Едмонтоні.</p>
      <p>«Дуже важко збагнути масштаб цієї трагедії. Уявити,  що було вбито від 8 до 10 мільйонів українців, винищено весь цвіт української нації. Українці завжди були трударями. Куди б не приїжджали українці – включно із Канадою – вони перш за все починали вирощувати хліб. Відібрати у них хліб і вбити їх голодом – це страшний злочин, страшна трагедія», – заявив Порошенко, якого цитує пресслужба партії «ЄС».</p>
      <p>Порошенко подякував українцям Канади за те, що вони фактично зберегли історичну пам’ять про загиблих предків і передали її нащадкам. Саме канадський Сенат першим визнав Голодомор українського народу як злочин сталінського режиму. І саме в Едмонтоні був встановлений перший пам’ятник Голодомору у вигляді розірваного, порожнього жорна, яке символізує розірване кільце життя.</p>
      <p>«Бо мільйони загиблих від голоду – це десятки мільйонів ненароджених дітей у наступних поколіннях українців, – сказав п’ятий президент України.</p>
      <p>«Метою Москви було вбити Україну, вбити українців, потім ще й знищити пам’ять про це. І сьогодні, через десятки років, збройні сили Російської Федерації знову прийшли на українську землю. Для чого? Щоб знищити Україну. І нашою найкращою відповіддю, найкращим меморіалом про закатованих Голодомором буде розбудова нашої держави», – переконаний Порошенко.</p>
      <p>Він висловив подяку Єпископу Едмонтонському Іларіону за його вклад в отримання Томосу про автокефалію Української православної Церкви. Як зазначив Порошенко, для Кремля відновлення незалежної помісної української церкви стало справжньою катастрофою, співмірною із розвалом Радянського Союзу.</p>
      <p>«Я хочу подякувати українцям Канади за невтомну працю на Україну. І за пам’ятник. І за величезну кількість волонтерів, які допомагали Україні зупинити російську навалу. Вона зупинена в тому числі і вашими зусиллями», – наголосив Порошенко.  </p>
      <related>
        <a href="https://glavcom.ua/world/observe/v-arhivah-institutu-natsionalnoji-pam-jati-polshchi-je-bagato-materialiv-pro-golodomor-istorik-642080.html"/>
        <a href="https://glavcom.ua/columns/d_ponomarchuk/golodomor-u-cifrah-breshe-navit-ukrajinske-radio-641980.html"/>
        <a href="https://glavcom.ua/news/tryudo-zayaviv-shcho-golodomor-buv-genocidom-poklikanim-zlamati-volyu-ukrajinciv-641976.html"/>
      </related>
    </article>
  </body>
</html>