<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/doi-preoti-au-primit-in-total-87-ani-de-inchisoare-pentru-violarea-unor-copii-surzi.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T18:56:00+00:00"/>
    <meta property="og:title" content="Doi preoţi au primit în total 87 ani de închisoare pentru violarea unor copii surzi"/>
    <meta property="og:description" content="Doi preoţi au fost condamnaţi luni la peste 40 de ani închisoare pentru violuri comise timp de mai mulţi ani asupra unor copii surzi într-un institut specializat din Argentina, potrivit unei decizii anunţate de un tribunal din această ţară sud-americană."/>
  </head>
  <body>
    <article>
      <h1>Doi preoţi au primit în total 87 ani de închisoare pentru violarea unor copii surzi</h1>
      <h2>Doi preoţi au fost condamnaţi luni la peste 40 de ani închisoare pentru violuri comise timp de mai mulţi ani asupra unor copii surzi într-un institut specializat din Argentina, potrivit unei decizii anunţate de un tribunal din această ţară sud-americană.</h2>
      <address>
        <time datetime="2019-11-25T18:56:00+00:00">25 Nov 2019, 18:56</time>
      </address>
      <p>În acest proces, care a şocat opinia publică din ţara natală a papei Francisc, argentinianul Horacio Corbacho a fost condamnat la 45 de ani de închisoare, iar Nicola Corradi, un preot italian care locuieşte în Argentina din 1970, la 42 de ani de închisoare, relatează AFP, conform Agerpres.</p>
      <p>Acuzaţi de violuri, corupere de minori şi rele tratamente aplicate minorilor, cei doi preoţi riscau pedepse de până la 50 de ani de închisoare.</p>
      <p>Pe parcursul procesului, care a debutat la începutul lunii august în Mendoza, un oraş din vestul Argentinei, şi care s-a desfăşurat cu uşile închise, 43 de dosare au fost examinate şi 13 victime au fost audiate, dintre care unele au fost violate în perioade în care aveau vârste cuprinse între patru şi 17 ani.</p>
      <p>Horacio Corbacho, în vârstă de 59 de ani, şi Nicola Corradi, în vârstă de 83 de ani, s-au aflat pe perioada procesului în regim de arest preventiv.</p>
      <p>Tribunalul din Mendoza l-a condamnat de asemenea la 18 ani de închisoare pe grădinarul acelui centru, Armando Gomez, pentru viol.</p>
      <p>În acest dosar uriaş, un fost băiat de altar, Jorge Bordon, acum în vârstă de 50 de ani, a fost deja condamnat anul trecut la 10 ani de închisoare după ce a recunoscut că a abuzat cinci victime. Alţi 15 clerici au fost puşi sub acuzare şi urmează să fie judecaţi în alte două procese.</p>
      <p>Institutul Provolo, aflat la poalele Munţilor Anzi în oraşul Mendoza, la 1.000 de kilometri est în raport cu Buenos Aires, a fost închis în 2016 după izbucnirea acestui scandal.</p>
      <p>Acest stabiliment gratuit găzduia elevi surzi cu origini modeste, care locuiau în timpul săptămânii la internat şi îşi vizitau familiile în weekend.</p>
      <p>Sursa: Agerpres</p>
    </article>
  </body>
</html>