<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552490/"/>
    <meta property="og:site_name" content="חרדים10"/>
    <meta property="article:published_time" content="2019-11-25T18:45:00+00:00"/>
    <meta property="og:title" content="מחלקים פה תיקים? אריה דרעי דורש מנתניהו: עוד שני שרים לש”ס"/>
    <meta property="og:description" content="יו&quot;ר ש&quot;ס פנה לראש הממשלה, על רקע הדיווחים לפיהם הוא ייאלץ למסור את ארבעת המשרדים בהם הוא מחזיק - והזכיר: &quot;מפתח המנדטים שעל פיהם הנך ממנה שרים, יוצר עיוות כלפי שס&quot;"/>
  </head>
  <body>
    <article>
      <h1>מחלקים פה תיקים? אריה דרעי דורש מנתניהו: עוד שני שרים לש”ס</h1>
      <address><time datetime="2019-11-25T18:45:00+00:00">25 Nov 2019, 18:45</time> by <a rel="author">אריה ריבקינד</a></address>
      <p>
        <b>יו"ר ש"ס פנה לראש הממשלה, על רקע הדיווחים לפיהם הוא ייאלץ למסור את ארבעת המשרדים בהם הוא מחזיק - והזכיר: "מפתח המנדטים שעל פיהם הנך ממנה שרים, יוצר עיוות כלפי שס"</b>
      </p>
      <p>יו”ר ש”ס, השר אריה דרעי, שיגר אמש (ראשון) מכתב לראש הממשלה בנימין נתניהו בו הוא דורש למנות שרים נוספים ממפלגתו – בממשלת המעבר.</p>
      <p>זאת, על רקע הדיווחים לפיהם נתניהו ייאלץ למסור את משרדי הממשלה בהם הוא מחזיק, בשל כתבי האישום שהוגשו נגדו.</p>
      <p>נתניהו מכהן כיום, לצד תפקידו כראש הממשלה, גם כשר הבריאות, שר הרווחה, שר התפוצות ושר החקלאות.</p>
      <p>“בימים האחרונים מתפרסמות ידיעות בתקשורת על כוונתך למנות שרים נוספים מטעם הליכוד. מפתח המנדטים שעל פיהם הנך ממנה שרים, יוצר עיוות כלפי שס, שהיא השותפה הגדולה ביותר של הליכוד וגם הנאמנה ביותר”, כתב דרעי לנתניהו.</p>
      <p>יו”ר ש”ס אף מציג דוגמאות: “לליכוד 32 מנדטים ויש לו 16 שרים כולל ראש הממשלה. שר לכל שני מנדטים. לאיחוד מפלגות הימין יש 7 מנדטים והם קיבלו את תיק הביטחון הבכיר, תיק החינוך וכן את תיק התחבורה, שלושה משרדים גדולים מאד. בנוסף לתיקים הגדולים המדד לתפקיד שר במפלגות הימין הוא שר ל-2.3 ח״כים.<br/>לש”ס 9 מנדטים, המפלגה השניה הגדולה בקואליציה, ולנו יש את משרד הפנים, ואת משרד הדתות”.</p>
      <p>דרעי מוסיף ומציין: “המשרד לפיתוח הפריפריה, הנגב והגליל ניתן לשס כפיצוי על כך שבשנת 2015 הוחלט לדלל את משרד הפנים ולהעביר את מנהל התכנון מהפנים למשרד האוצר. כלומר, לשס יש שני משרדים בינוניים, והמדד הוא שר ל-4.5 ח”כים.</p>
      <p>“לפיכך, ולאור העבודה כי שס סבלה מייצוג נמוך בממשלה ביחס לגודלה עד עתה, אני מבקש מראש הממשלה למנות מטעם שס את שרי העבודה והרווחה והחקלאות.<br/>זה צעד הוגן, מתבקש ונותן מענה לייצוג חסר של שס בכל השנים האחרונות”.</p>
      <figure>
        <img src="http://www.ch10.co.il/wp-content/uploads/2019/11/WhatsApp-Image-2019-11-25-at-18.20.22.jpeg"/>
      </figure>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552522/"/>
        <a href="http://www.ch10.co.il/news/552509/"/>
        <a href="http://www.ch10.co.il/news/552476/"/>
        <a href="http://www.ch10.co.il/news/552457/"/>
        <a href="http://www.ch10.co.il/news/552437/"/>
        <a href="http://www.ch10.co.il/news/552310/"/>
      </related>
    </article>
  </body>
</html>