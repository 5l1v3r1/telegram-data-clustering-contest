<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607396"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T18:55:00+00:00"/>
    <meta property="og:title" content="&quot;ครูวา&quot;โผล่ย่องพบตร.ถูกแจ้งข้อหาแต่งกายเลียนแบบเจ้าพนักงาน"/>
    <meta property="og:description" content="สมุทรปราการ -&quot;ครูวา นางฟ้าไบค์เกอร์&quot; ย่องเข้าพบพนักงานสอบสวนแล้ว ยันไม่เคยหลอกและเอาของใครไป ตร.แจ้งข้อหาแต่งกายเลียนแบบเจ้าพนักงาน นัดสอบใหม่อีกครั้งพรุ่งนี้"/>
  </head>
  <body>
    <article>
      <h1>"ครูวา"โผล่ย่องพบตร.ถูกแจ้งข้อหาแต่งกายเลียนแบบเจ้าพนักงาน</h1>
      <address><time datetime="2019-11-25T18:55:00+00:00">25 Nov 2019, 18:55</time> by <a rel="author">PostToday</a></address>
      <p>สมุทรปราการ -"ครูวา นางฟ้าไบค์เกอร์" ย่องเข้าพบพนักงานสอบสวนแล้ว ยันไม่เคยหลอกและเอาของใครไป ตร.แจ้งข้อหาแต่งกายเลียนแบบเจ้าพนักงาน นัดสอบใหม่อีกครั้งพรุ่งนี้</p>
      <p>จากกรณีมีการเปิดเผยเรื่องราวของ นายคริช (นามสมมติ) หนุ่มวัย 27 ปี ซึ่งถูกครูวา สาวสองเจ้าของฉายา นางฟ้าไบค์เกอร์ หลอกให้รักหวังใช้ชีวิตคู่ก่อนจะรู้ความจริงว่าเธอไม่ใช่หญิงแท้ และฉกเอาทรัพย์สินไปหลายรายการมูลค่ารวมกว่า 2 แสนบาทตามข่าวที่เสนอข่าวไปแล้วนั้น</p>
      <figure>
        <img src="https://www.posttoday.com/media/content/2019/11/25/A0A5E6E5F9844DFDA98D11F9DD4D2F8B.jpg"/>
      </figure>
      <p>เมื่อวันที่ 25 พ.ย. นายธัญญฐิชา อัมพวัน หรือ ครูวา ได้เดินทางเข้าพบ พ.ต.ท.ประสิทธิ์ เมฆษา สารวัตรสอบสวน สภ.เมืองสมุทรปราการ ร้อยเวรเจ้าของคดีเพื่อชี้แจงเรื่องราวที่เกิดขึ้นว่า ตนเองไม่ได้หลอกใครตามที่มีผู้เสียหายกล่าวอ้างและเคยบอกกับผู้เสียหายแล้วว่าเป็นสาวสอง ไม่ใช่ผู้หญิง ส่วนทรัพย์สินของผู้เสียหายที่สูญหายตนเองไม่รู้เรื่องว่าใครเป็นคนเอาไป</p>
      <p>ขณะที่ พ.ต.ท.ประสิทธิ์ เมฆษา พนักงานสอบสวนเจ้าของคดีได้แสดงหลักฐานเป็นภาพถ่ายที่ขึ้นเป็นโปรไฟล์ในเฟสบุ๊คซึ่งเป็นรูปที่แต่งกายในชุดข้าราชการครูและประดับเครื่องหมายเจ้าพนักงานให้กับครูว่าดู พร้อมแจ้งข้อกล่าวหาว่า ผู้ใดไม่มีสิทธิที่จะสวมเครื่องแบบหรือประดับเครื่องหมาย หรือไม่มีสิทธิใช้ยศตำแหน่ง เครื่องราชอิสริยาภรณ์ หรือสิ่งที่หมายถึงเครื่องราชอิสริยาภรณ์ กระทำการเช่นนั้นเพื่อให้บุคคลอื่นเชื่อว่าตนมีสิทธิ ต้องระหว่างโทษจำคุกไม่เกิน 1 ปี หรือปรับไม่เกิน 2หมื่นบาท หรือทั้งจำทั้งปรับ ตามมาตรา 146 ประมวลกฎหมายอาญา</p>
      <figure>
        <img src="https://www.posttoday.com/media/content/2019/11/25/DFA498D5B3AB4E47813AF6042D6C16C0.jpg"/>
      </figure>
      <p>อย่างไรก็ตาม ในเบื้องต้นครูวา ยังให้การปฎิเสธโดยอ้างว่าเป็นการแต่งเพื่อเป็นสื่อการเรียนการสอนเท่านั้น ทางพนักงานสอบสวนได้นัดสอบปากคำครูว่าในวันที่ 26 พ.ย. ก่อนที่ครูวาจะเดินหลบสื่อมวลชนที่มารอทำข่าวกันจำนวนมากออกไปทางประตูหลังของโรงพักโดยไม่ยอมให้สัมภาษณ์แต่อย่างใด</p>
      <p>ขณะเดียวกัน นายคริช ผู้เสียหายหลังทราบข่าวได้เดินทางมาที่ สภ.เมือง สมุทรปราการ เพื่อมาพบตัวครูวา แต่ปรากฏว่ามาไม่ทันครูวาได้หลบออกไปทางประตูหลังกลับไปแล้ว โดยนายคริช ผู้เสียหาย กล่าวว่า หลังจากครูวาได้ออกมาให้สัมภาษณ์กับสื่อทีวีในเรื่องต่าง ๆ เห็นว่าเป็นการพูดไม่ตรงความจริงสักอย่าง แถไปเรื่อยๆ และยืนยันว่าตอนคบหากัน จนมาอยู่กินด้วยกันก็ไม่รู้ว่าเขาเป็นนาย มารู้ในช่วงหลังที่มีคนส่งข้อมูลมาให้ ส่วนจะเป็นนายหรือเป็นนางสาว ไม่ได้ติดใจอะไรมาก แต่ที่ติดใจคือเรื่องของที่หายไป เขาตั้งใจจะมาหลอก ใส่ชุดข้าราชการทุกครั้งที่มาหา มีทั้งชุดขาวชุดข้าราชการ แล้วมาหลอกว่าอยู่ที่โรงเรียนแถว จ.สมุทรปราการด้วย</p>
      <figure>
        <img src="https://www.posttoday.com/media/content/2019/11/25/BB9DCA6F11604A639604A85EE2C2A3BA.jpg"/>
      </figure>
    </article>
  </body>
</html>