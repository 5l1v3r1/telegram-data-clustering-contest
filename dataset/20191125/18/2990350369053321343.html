<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/deputaty-lutskrady-zvertatymutsia-do-prezydenta-shchodo-nedopushchennia-obmezhennia-svobody-sovisti-ta-pokaran-za-krytyku-lhbt/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T18:39:00+00:00"/>
    <meta property="og:title" content="Депутати Луцькради звертатимуться до Президента щодо недопущення обмеження свободи совісті та покарань за критику ЛГБТ"/>
    <meta property="og:description" content="Окремі пункти законопроекту, що передбачає покарання за критику ЛГБТ, суперечать Конституції України та обмежують свободу вираження поглядів громадян України, - вважають автори звернення депутатів міськради до Президента та Верховної Ради"/>
  </head>
  <body>
    <article>
      <h1>Депутати Луцькради звертатимуться до Президента щодо недопущення обмеження свободи совісті та покарань за критику ЛГБТ</h1>
      <address>
        <time datetime="2019-11-25T18:39:00+00:00">25 Nov 2019, 18:39</time>
      </address>
      <p>Окремі пункти законопроекту, що передбачає покарання за критику ЛГБТ, суперечать Конституції України та обмежують свободу вираження поглядів громадян України, - вважають автори звернення депутатів міськради до Президента та Верховної Ради.<br/><br/>Про це йшлося під час засідання постійної комісії міськради з питань дотримання прав людини, законності, боротьби зі злочинністю та корупцією, депутатської діяльності, етики та регламенту 25 листопада.<br/><br/>Депутати розглянули проект звернення міськради до Президента України та Верховної Ради щодо недопущення обмеження прав громадян України на свободу вираження власних поглядів.<br/><br/>Як повідомила начальник відділу зв’язків з громадськістю Луцької міської ради <b>Олена Макарова</b>, підготовка рішення викликана тим, що Верховна Рада підготувала законопроект №0931 про внесення змін до деяких законодавчих актів України (щодо гармонізації законодавства у сфері запобігання та протидії дискримінації із правом Європейського Союзу). Цей документ, на думку авторів звернення, створює загрози для свободи совісті та свободи вираження власних поглядів громадян України.<br/><br/>Так, у тексті законопроекту йдеться про те, що будь-яка критика діяльності ЛГБТ-спільноти та аморальної поведінки прирівнюється до злочину і тягне за собою кримінально-адміністративну відповідальність. У тексті звернення пропонують виключити пункти законопроекту, які забороняють громадянам України поза межами церкви чи власного помешкання висловлювати критичні зауваження щодо агресивної пропаганди ЛГБТ, будь-яких збочень, а також виключити передбачене в законопроекті адміністративне покарання. Також неправомірною називають вимогу позбавити релігійні організації права відмовляти у працевлаштуванні представникам ЛГБТ чи іншим людям, які ведуть спосіб життя, що суперечить загальним моральним та церковним канонам. У разі відмови, згідно з законопроектом, церкви очікують штрафи і покарання. Автори звернення вважають, що вказані пункти суперечать Конституції України.<br/><br/>Члени комісії рекомендували підтримати звернення. Реклама</p>
    </article>
  </body>
</html>