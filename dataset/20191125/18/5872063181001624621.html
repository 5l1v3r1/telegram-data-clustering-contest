<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561232/kallitehniko-kai-mousiko-sholeio-irakleiou-stous-dromous-oi-mathites/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T18:15:00+00:00"/>
    <meta property="og:title" content="Καλλιτεχνικό - Μουσικό Σχολείο Ηρακλείου: Στους δρόμους οι μαθητές"/>
    <meta property="og:description" content="«Αγωνιζόμαστε για δημόσια δωρεάν και ολόπλευρη μουσική και καλλιτεχνική παιδεία για όλα τα παιδιά»"/>
  </head>
  <body>
    <article>
      <h1>Καλλιτεχνικό - Μουσικό Σχολείο Ηρακλείου: Στους δρόμους οι μαθητές</h1>
      <address>
        <time datetime="2019-11-25T18:15:00+00:00">25 Nov 2019, 18:15</time>
      </address>
      <p>
        <b>«Αγωνιζόμαστε για δημόσια δωρεάν και ολόπλευρη μουσική και καλλιτεχνική παιδεία για όλα τα παιδιά»</b>
      </p>
      <p>Χωρίς καθηγητές σημαντικών ειδικοτήτων <a href="https://www.neakriti.gr/article/kriti/irakleio/1559834/kallitehniko-sholeio-irakleiou-kinitopoiiseis-oi-mathites-stirizei-i-enosi-goneon/">παραμένουν οι μαθητές </a>του Καλλιτεχνικού και Μουσικού Σχολείου Ηρακλείου, 2.5 μήνες μετά την έναρξη του σχολικού έτους.</p>
      <p>Οι μαθητές πραγματοποιήσαν διαμαρτυρία την Δευτέρα 25 Νοεμβρίου, έξω από την Περιφέρεια Κρήτης, για να κινητοποιήσουν την πολιτεία που όπως λένε, «τους έχει αφήσει στο περιθώριο».</p>
      <p>Παράλληλα διαμαρτύρονται πως οι σπουδές τους δεν αναγνωρίζονται όπως αυτές των Ωδείων, ενώ αντιπροσωπεία των μαθητών επέδωσε ψήφισμα στην Περιφέρεια με τα αιτήματα τους.</p>
      <p>«Έχουμε 16 χρόνια τώρα που παλεύουμε για ένα αξιοπρεπές σχολείο, με τις δομές να αναδεικνύουν τα προβλήματα που εμποδίζουν τις λύσεις. Ακατάλληλες αίθουσες με ελάχιστο και κακό φωτισμό, σαπισμένα πατώματα, λυόμενα υπό κατάρρευση, επελάσεις τρωκτικών, σκουριασμένα κάγκελα, περίφραξη από κοτετσόσυρμα είναι μερικά από τα κομμάτια του παζλ που συνθέτουν την απαράδεκτη εικόνα του σχολείου. Παράλληλα οι εργασίες – μπαλώματα που γίνονται από τον δήμο, είναι προσωρινές , ημιτελείς και σε καμία περίπτωση δεν σημαίνουν την λύση κανενός από τα προβλήματα. Για παράδειγμα τα ανοιχτά φρεάτια, το ανύπαρκτο δίκτυο όμβριων υδάτων, το «γήπεδο» τριών μηνών – που κατασκευάστηκε τον Αύγουστο του 2019- και έχει ήδη αρχίσει να φθείρεται προδίδουν την αδιαφορία των αρχών.</p>
      <p>ΑΠΑΙΤΟΥΜΕ ΑΜΕΣΑ:</p>
      <p>1) Παροχή απαραίτητου εξοπλισμού: Έχουμε έλλειψη σε βασικά υλικά που χρειάζονται για την σωστή λειτουργία των καλλιτεχνικών μαθημάτων, όπως: α) Πινέλα, χρώματα, παλέτες, μπλοκ, λινόλεουμ, τρίποδα, κοπίδια, μελάνια β) Ηχοσύστημα για την αίθουσα χορού 3 καθώς και 2 τάμπλετ γ) φωτογραφική μηχανή και βιντεοκάμερα για τα μαθήματα φωτογραφίας και κινηματογράφου. Σημειώνουμε ότι όσα παιδία δεν έχουν την οικονομική δυνατότητα να προμηθευτούν τον απαραίτητο εξοπλισμό ‘τιμωρούνται’ με μείωση της βαθμολογίας.</p>
      <p>2) !Κατάλληλες υποδομές σίτισης: για λόγους υγιεινής, απαιτούμε μέρος σίτισης που τηρεί τουλάχιστον τις τυπικές προδιαγραφές!</p>
      <p>3) Έγκαιρη επιλογή καθηγητών: τα καλλιτεχνικά σχολείο, ως γνωστόν, είναι τα τελευταία σχολεία στα οποία γίνονται διορισμοί με αποτέλεσμα να έχουμε έλλειψη καθηγητών καλλιτεχνικών μαθημάτων. Με αυτόν τον τρόπο χάνει την αξία του το σχολείο από την στιγμή που δεν έχουμε καθηγητές.</p>
      <p>4) Υποδομές: Δεν υπάρχει αίθουσα πολλαπλών χρήσεων, βιβλιοθήκη, αίθουσα θεάτρου και φυσικά οι τουαλέτες που δεν πληρούν καμία υγειονομική προϋπόθεση κυρίως με τις διακοπές ρεύματος.</p>
      <p>5) Ηλεκτρονικός εξοπλισμός: Περιμένουμε την προμήθεια νέων Η/Υ από την προκήρυξη διαγωνισμού της τέως δημοτικής αρχής.</p>
      <p>6) Φωτισμός: Θα θέλαμε κατάλληλο και σύγχρονο φωτισμό στις αίθουσες.</p>
      <p>Θεωρούμε ότι είναι επιτακτική η ανάγκη για εύρεση οικοπέδου και ανέγερση νέου κτηρίου Καλλιτεχνικού με τις απαιτούμενες προδιαγραφές γι αυτά τα σχολεία.</p>
      <p>16 χρόνια τώρα βιώνουμε την απαξίωση σε ένα σχολείο(καλλιτεχνικό ;;;) που κατάντησε πλέον ακατάλληλο.</p>
      <p>Τόσο τον δήμο Χερσονήσου όσο και κάθε δομή (περιφέρεια-περιφερειακή διεύθυνση εκπαίδευσης-δήμο Ηρακλείου- υπουργείο) που δεν παίρνει θέση στο πρόβλημα που αφορά παιδιά από όλο τον Νομό Ηρακλείου τη θεωρούμε εξίσου υπεύθυνη».</p>
      <figure>
        <img src="https://www.neakriti.gr/files/2019-11-25/kinitopoiisi__1_.jpg"/>
      </figure>
      <p> </p>
      <figure>
        <img src="https://www.neakriti.gr/files/2019-11-25/kinitopoiisi__2_.jpg"/>
      </figure>
      <figure>
        <iframe src="https://www.youtube.com/embed/MtQ5bmiISL4" width="640" height="360" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1544347/katalipsi-to-maio-apo-tous-mathites-tou-kallitehnikou-sholeiou/"/>
      </related>
    </article>
  </body>
</html>