<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/wspolna-deklaracja-regionow-gorniczych-podpisana,135553.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T18:21:00+00:00"/>
    <meta property="og:title" content="Wspólna deklaracja regionów górniczych podpisana"/>
    <meta property="og:description" content="Przedstawiciele 14 regionów górniczych podpisali deklarację skierowaną do nowych władz Komisji Europejskiej wyrażającą wolę kontynuacji działań na rzecz wsparcia rozwoju strukturalnego regionów dotkniętych transformacją."/>
  </head>
  <body>
    <article>
      <h1>Wspólna deklaracja regionów górniczych podpisana</h1>
      <address><time datetime="2019-11-25T18:21:00+00:00">25 Nov 2019, 18:21</time> by <a rel="author">AW  </a></address>
      <h4>Przedstawiciele 14 regionów górniczych podpisali deklarację skierowaną do nowych władz Komisji Europejskiej wyrażającą wolę kontynuacji działań na rzecz wsparcia rozwoju strukturalnego regionów dotkniętych transformacją.</h4>
      <hr/>
      <ul>
        <li>
          <b>Marszałek śląski Jakub Chełstowski i wicemarszałek Wojciech Kałuża uczestniczą w politycznym dialogu w ramach Platformy Transformacji Regionów Górniczych w Görlitz.</b>
        </li>
        <li>
          <b>Spotkanie jest okazją do podsumowania drugiego roku funkcjonowania Platformy CRIT i wskazania w tym gronie postępu prac, jaki poczyniły regiony w okresie transformacji.</b>
        </li>
        <li>
          <b>To także okazja do wypracowania wskazówek, w jaki sposób UE powinna nadal wspierać regiony w wysiłkach na rzecz transformacji, aby umożliwiać wymierne efekty.</b>
        </li>
      </ul>
      <p>Ważnym punktem dzisiejszego (25 listopada) spotkania było podpisanie wspólnej deklaracji 14 regionów górniczych, która jest kierowana do nowych władz Komisji Europejskiej i zawiera oczekiwania kontynuacji działań na rzecz wsparcia rozwoju strukturalnego regionów dotkniętych transformacją. Podkreśla jak ważne jest stworzenie środowiska przyjaznego dla rozwoju i utrzymania konkurencyjności regionów górniczych wśród pozostałych regionów Europy.</p>
      <p>Inicjatywa stworzenia wspólnej Deklaracji wyszła ze strony gospodarzy spotkania, tj. Saksonii i Brandenburgii oraz dwóch innych regionów niemieckich, tj. Nadrenii Północnej Westfalii i Saksonii-Anhalt. Natomiast regiony, które podpisały Deklarację w Görlitz stanowią trzon pilotażu w ramach Platformy, wśród nich jest także województwo śląskie, w którego imieniu deklarację podpisał marszałek Jakub Chełstowski.</p>
      <p>- Przed regionami górniczymi oprócz wielkich wyzwań stoją wielkie szanse związane z realizacją założeń Europejskiego Zielonego Ładu, zapowiedzianego przez panią przewodniczącą-elekt Komisji Europejskiej Ursulę von der Leyen - mówił Jakub Chełstowski</p>
      <figure>
        <iframe data-src="https://twitter.com/PrasoweSlaskie/status/1198985635719196673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Przypomnijmy, samorządy już apelują, że zapowiadane odejście od węgla krajów Unii Europejskiej w 2050 r.(m.in. na podstawie Porozumienia Paryskiego z 2015 r.), musi się odbyć w sposób sprawiedliwy. Są bowiem miasta, które gospodarczo zależne są od węgla.</p>
      <p>Zobacz także: <a href="https://www.portalsamorzadowy.pl/polityka-i-spoleczenstwo/bytom-przykladem-niesprawiedliwej-transformacji-energetycznej,135439.html">Bytom przykładem niesprawiedliwej transformacji energetycznej</a></p>
      <p> </p>
      <p>- W Jastrzębskiej Spółce Węglowej pracuje 1/4 Jastrzębia. Ważne, żeby regiony górnicze nie utraciły swoich funkcji gospodarczych. Dlatego, kiedy pojawią się środki europejskie na transformację energetyczną, muszą zostać podzielone sprawiedliwie. Co to oznacza? Przede wszystkim to, żeby odpowiadały na indywidualne potrzeby każdego z miast - powiedziała Anna Hetman, prezydent Jastrzębia - Zdroju podczas niedawnej debaty organizowanej przez Portalsamorzadowy.pl pt. „Sprawiedliwa transformacja”, która odbyła się 22 listopada w Katowicach w ramach konferencji „Górnictwo” 2019. <a href="https://www.portalsamorzadowy.pl/inwestycje/jaka-przyszlosc-regionow-gorniczych-zobacz-debate-portalu-samorzadowego,135442.html">Relację z debaty zobacz tutaj.</a></p>
    </article>
  </body>
</html>