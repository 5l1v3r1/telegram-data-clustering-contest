<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/reincepe-razboiul-psd-buzatu-sare-gatul-ciolacu-dat-lovitura-partid-1_5ddc183e5163ec4271691d02/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T18:10:40+00:00"/>
    <meta property="og:title" content="Reîncepe războiul în PSD. Buzatu sare la gâtul lui Ciolacu: A dat o lovitură de partid!"/>
    <meta property="og:description" content="Preşedintele PSD Vaslui, Dumitru Buzatu, a declarat că preluarea şefiei PSD pe o perioadă interimară de către Marcel Ciolacu poate fi descrisă ca &quot;o lovitură de partid&quot;. Social-democratul a explicat că acest lucru nu are aprobarea unei structuri decizionale şi astfel încalcă statutul partidului."/>
  </head>
  <body>
    <article>
      <h1>Reîncepe războiul în PSD. Buzatu sare la gâtul lui Ciolacu: A dat o lovitură de partid!</h1>
      <address><time datetime="2019-11-25T18:10:40+00:00">25 Nov 2019, 18:10</time> by <a rel="author">Radu Eremia</a></address>
      <h4>Preşedintele PSD Vaslui, Dumitru Buzatu, a declarat că preluarea şefiei PSD pe o perioadă interimară de către Marcel Ciolacu poate fi descrisă ca "o lovitură de partid". Social-democratul a explicat că acest lucru nu are aprobarea unei structuri decizionale şi astfel încalcă statutul partidului.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/harta-dezastrului-psd-s-a-colorat-romania-alegerile-prezidentiale-fiefurile-psd-numarate-degetele-mana-1_5ddc135e5163ec427168f639/index.html"/>
      </related>
      <p>„Dacă a dat o lovitură, nu ştiu cum să o calific, o lovitură de partid, că nu e de stat lovitura aceasta. Cred că trebuie să ne calmăm cu toţii. Întotdeauna, în momentele neplăcute ale pierderii alegerilor într-un partid sunt frământări, e o situaţie de criză, dar asta nu înseamnă că trebuie să ne pierdem raţiunea, să ne aruncăm tot felul de calităţi, de salvatori. Nu e nimeni la dispoziţia celuilalt”, a afirmat  Dumitru Buzatu, într-o inrerveţie la Antena 3, întrebat dacă vede preluarea preşedinţiei interimare a PSD drept o „lovitură”.</p>
      <p>Liderul PSD Vaslui a cerut ca decizia să fie luată în forurile statutare, nu în grupuri de cinci-şase persoane. „Nu a avut loc nicio întâlnire statutară a structurii decizionale care să pună problema viitorului partidului, viitorului preşedintelui partidului care a candidat. Nu este o problemă, dar nu cred că în felul acesta se poate rezolva. Dacă cineva doreşte să o rezolve în felul acesta, eu cred că el deja a încălcat nişte reguli statutare, acelea de a discuta toate lucrurile acestea care ne privesc pe toţi nu în întâlniri gen cinci, şase, şapte oameni ci în structuri consacrate statutar ale PSD", a completat Buzatu.</p>
      <p>De asemenea, acesta a precizat că a refuzat invitaţia de a participa la întâlnirea dintre preşedintele Camerei Deputaţilor şi liderii organizaţiilor judeţene.</p>
      <p>Viorica Dăncilă urmează să-şi anunţe colegii de partid,la Comitetul Executiv de marţi seară, că va demisiona de la şefia PSD, potrivit unor surse politice. Dăncilă va primi în schimb şefia PSD Teleorman şi a OFSD.</p>
      <hr/>
    </article>
  </body>
</html>