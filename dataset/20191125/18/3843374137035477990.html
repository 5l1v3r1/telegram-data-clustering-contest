<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/futbols/anglija/25112019-morinju_ibrahimovica_piesaistisana_nebutu"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T18:41:50+00:00"/>
    <meta property="og:title" content="Morinju: &quot;Ibrahīmoviča piesaistīšana nebūtu loģiska, jo mums ir Keins&quot;(1)"/>
    <meta property="og:description" content="Anglijas Premjerlīgas futbola kluba &quot;Tottenham Hotsour&quot; galvenais treneris Žuzē Morinju noliedzis, ka varētu mēģināt komandai piesaistīt slaveno zviedru veterānu Zlatanu Ibrahīmoviču, jo klubā jau spēlējot izcils uzbrucējs Harija Keina personā."/>
  </head>
  <body>
    <article>
      <h1>Morinju: "Ibrahīmoviča piesaistīšana nebūtu loģiska, jo mums ir Keins"(1)</h1>
      <address>
        <time datetime="2019-11-25T18:41:50+00:00">25 Nov 2019, 18:41</time>
      </address>
      <p>Anglijas Premjerlīgas futbola kluba "Tottenham Hotsour" galvenais treneris Žuzē Morinju noliedzis, ka varētu mēģināt komandai piesaistīt slaveno zviedru veterānu Zlatanu Ibrahīmoviču, jo klubā jau spēlējot izcils uzbrucējs Harija Keina personā.</p>
      <p>Pēc Morinju nesenās stāšanās pie "Hotspur" stūres aktivizējās runas par portugāļu speciālistam labi pazīstamā Ibrahīmoviča iespējamo pievienošanos klubam. Pirmdien Morinju noliedza šādu iespēju: "Viņš ir lielisks spēlētājs, vienreizējs cilvēks, bet es teiktu, ka tādas iespējas nepastāv. Mums ir labākais Anglijas uzbrucējs. Nebūtu loģiski parakstīt līgumu [ar Ibrahīmoviču], ja mums jau ir Harijs Keins."</p>
      <p>Pirmajā spēlē ar Morinju pie stūres Londonas komanda izcīnīja panākumu viesos pār "West Ham" ar 3:2, un Keins guva trešos vārtus. Šajā sezonā Keins Premjerlīgā izcēlies ar septiņiem vārtu guvumiem, kas šobrīd ļauj dalīt sesto līdz astoto vietu labāko bombardieru sarakstā. "Hotspur" ar 17 punktiem pēc 13 kārtām ieņem desmito pozīciju, taču no piektajā vietā esošās "Wanderers" atpaliek vien par diviem punktiem.</p>
      <p>38 gadus vecais Ibrahīmovičs Premjerlīgā spēlēja no 2016. līdz 2018. gadam, "Manchester United" labā gūstot 29 vārtus 53 mačos visos turnīros kopā. Pēc pavadītā laika Mančestrā Zlatans pārcēlās uz Losandželosu, kur aizvadīja pēdējos divus gadus, bet tagad kļuvis par brīvo aģentu. Noprotams, ka futbolists vēlas turpināt spēlēt, taču pagaidām nav zināms virziens, kurā Ibrahīmovičs dosies.</p>
      <p>Izmantotie resursi:<br/>BBC</p>
    </article>
  </body>
</html>