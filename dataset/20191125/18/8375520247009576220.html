<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/amerikanskiy-ekspert-taku-pidtrimku-u-kongresi-mayut-lishe-izrajil-ta-ukrajina-yaka-teper-mozhe-jiji-vtratiti-642353.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T18:00:05+00:00"/>
    <meta property="og:title" content="Американський експерт: Таку підтримку у Конгресі мають лише Ізраїль та Україна, яка тепер може її втратити"/>
    <meta property="og:description" content="«Двопартійна підтримка України у Конгресі тепер під загрозою», - вважає Адріан Каратницький"/>
  </head>
  <body>
    <article>
      <h1>Американський експерт: Таку підтримку у Конгресі мають лише Ізраїль та Україна, яка тепер може її втратити</h1>
      <address>
        <time datetime="2019-11-25T18:00:05+00:00">25 Nov 2019, 18:00</time>
      </address>
      <h4>«Двопартійна підтримка України у Конгресі тепер під загрозою», - вважає Адріан Каратницький</h4>
      <p>Старший науковий співробітник аналітичного центру Atlantic Council і співдиректор програми «Україна в Європі» Адріан Каратницький вважає, що Україну намагаються втягнути в американські політичні процеси, що є найбільшою загрозою для її підтримки у Конгресі США. Про це аналітик сказав в інтерв’ю <a href="https://glavcom.ua/interviews/adrian-karatnickiy-trubi-pivnichnogo-potoku-kolis-stanut-vlasnistyu-naftogazu-642210.html">«Главкому».</a></p>
      <p>На думку Каратницького,  найголовніше завдання української зовнішньої і внутрішньої політики зберегти підтримку у Конгресі, особливо в умовах, коли сам президент Трамп не є великим прихильником України і навіть має певну симпатію до її ворога Путіна.</p>
      <p>«Україні вдавалося побудувати в Конгресі своєрідний другий Ізраїль. Я не думаю, що існує ще одна така країна в світі крім Ізраїлю і України, яка б мала таку <a href="https://glavcom.ua/news/u-ssha-startuvala-masshtabna-kampaniya-na-pidtrimku-ukrajini-641270.html">стійку двопартійну підтримку в Конгресі.</a> І ця підтримка зараз під загрозою», - говорить американський експерт. </p>
      <p>Каратницький запевняє, що «наразі немає ієрархії в прийнятті рішень стосовно України, оскільки все це зруйновано через усі ці події, <a href="https://glavcom.ua/tags/ukrajinagejt.html">які відбуваються в Конгресі</a>.</p>
      <p>«У президента Трампа немає довіри навіть до своїх помічників, штабів і експертів. З іншого боку, є певні запитання щодо його світогляду і з боку самих цих помічників і експертів. Цей американський ізоляціонізм Трампа не є якоюсь продуманою політикою. Тому це дуже тривожно», - наголошує аналітик.</p>
      <p>Нагадаємо, Україна була втягнута у політичний передвиборчий скандал <a href="https://glavcom.ua/world/observe/u-ssha-oprilyudnili-stenogramu-telefonnoji-rozmovi-trampa-i-zelenskogo-627860.html">у США через оприлюднення стенограми телефонної розмови Трампа і Зеленського</a>, де американський президент закликав українського почати розслідування проти його політичного конкурента на президентських виборах 2020 Джо Байдена.</p>
      <p>13 листопада в Палаті представників почалися <a href="https://glavcom.ua/news/u-kongresi-ssha-startuvali-publichni-sluhannya-pro-impichment-trampa--639715.html">перші публічні слухання</a> в контексті розслідування з імпічменту президента США.</p>
      <p>Також у Конгресі США оприлюднили <a href="https://glavcom.ua/world/observe/u-kongresi-ssha-oprilyudnili-spisok-nastupnih-sluhan-u-spravi-impichmentu-trampa-639547.html">список наступних слухань щодо імпічменту Трампа</a>.</p>
      <p>
        <a href="https://glavcom.ua/news/kongres-ssha-gotuje-zvit-z-rozsliduvannya-shchodo-impichmentu-trampa-642168.html">Конгрес США готує звіт з розслідування щодо імпічменту Трампа.</a>
      </p>
      <p><a href="https://glavcom.ua/world/observe/derzhdep-opriljudniv-majzhe-100-storinok-dokumentiv-pro-vidnosini-mizh-ssha-ta-ukrajinoju-642031.html">Держдеп оприлюднив майже 100 сторінок документів</a> про відносини між США та Україною.</p>
      <blockquote><b>Читайте більше:</b> <br/>   •  <b><a href="https://glavcom.ua/news/za-impichment-donalda-trampa-vistupaje-51-amerikanciv-640791.html">За імпічмент Дональда Трампа виступає 51% американців<br/></a></b>   •  <a href="https://glavcom.ua/world/observe/zeleniy-cucvang-dlya-ukrajini-628062.html"><b>«Зелений» цугцванг для України<br/></b></a>   •  <b><a href="https://glavcom.ua/world/observe/tramp-2020-z-chim-prezident-ssha-yde-na-drugiy-termin-606165.html">Трамп-2020. З чим президент США йде на другий термін<br/></a></b>    •  <a href="https://glavcom.ua/interviews/adrian-karatnickiy-trubi-pivnichnogo-potoku-kolis-stanut-vlasnistyu-naftogazu-642210.html"><b>Адріан Каратницький: Труби «Північного потоку» колись стануть власністю «Нафтогазу»</b></a></blockquote>
      <related>
        <a href="https://glavcom.ua/news/u-naftogazi-stverdzhuyut-shcho-lyudi-advokata-trampa-namagalisya-vstanoviti-kontrol-nad-kompanijeyu-642174.html"/>
        <a href="https://glavcom.ua/news/kongres-ssha-gotuje-zvit-z-rozsliduvannya-shchodo-impichmentu-trampa-642168.html"/>
        <a href="https://glavcom.ua/news/advokat-parnasa-zayaviv-shcho-kongresmen-nunes-obgovoryuvav-z-shokinim-spravu-baydeniv-642126.html"/>
      </related>
    </article>
  </body>
</html>