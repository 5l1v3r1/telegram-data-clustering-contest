<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_ne_zaperechuye_podalshih_viklyuchen_z_fraktsiyi_n1239304"/>
    <meta property="og:site_name" content="24 Канал"/>
    <meta property="article:published_time" content="2019-11-25T18:35:00+00:00"/>
    <meta property="og:title" content="Зеленський не заперечує подальших виключень з фракції"/>
    <meta property="og:description" content="Володимир Зеленський заявив, що партія пишається виключенням зі своїх лав недобросовісних нардепів. Очищення фракції та партії відбуватиметься і надалі, якщо виявлятимуть порушників."/>
  </head>
  <body>
    <article>
      <h1>Зеленський не заперечує подальших виключень з фракції</h1>
      <address><time datetime="2019-11-25T18:35:00+00:00">25 Nov 2019, 18:35</time> by <a rel="author" href="https://24tv.ua/nataliya_pristanska_tag7230/" target="_blank">Наталія Пристанська</a></address>
      <p>
        <b>Володимир Зеленський заявив, що партія пишається виключенням зі своїх лав недобросовісних нардепів. Очищення фракції та партії відбуватиметься і надалі, якщо виявлятимуть порушників.</b>
      </p>
      <p>Із фракції "Слуга народу" виключили вже третього народного депутата. І партія, а також президент, цим пишається. Про це Володимир Зеленський повідомив у своєму відеоблозі "Відверто з президентом".</p>
      <blockquote>Читайте також: <a href="https://24tv.ua/povernennya_ukrayinskih_korabliv_zelenskiy_planuye_zvernutisya_do_rosiyi_n1239301">Росія повернула Україні кораблі без обладнання: Зеленський планує звернутися до Кремля</a></blockquote>
      <aside>І ми цим пишаємося. Тому що в нас продовжується очищення. Тому що ми партія народна, служимо ми народу України, <cite>– зазначив він.</cite></aside>
      <p>Він додав, що у випадку виявлення порушень законодавства нардепами їх теж виключатимуть із фракції.</p>
      <p>"Якщо будемо знаходити щось кримінальне, щось про домовленості, то таких депутатів теж будемо виключати", – сказав президент.</p>
      <p>Адже найважливіше, на його думку, не кількість депутатів, хоча це теж важливо, а те, щоб депутатами були порядні, чесні та професійні люди.</p>
      <blockquote>Раніше з парламентської фракції "Слуга народу" виключили Анну Скороход, Антона Полякова та Романа Іванісова. </blockquote>
      <h3>Чому нардепів виключили з фракції</h3>
      <ul>
        <li>14 листопада депутатка Анна Скороход заявила, що влада переслідує її чоловіка Олексія Алякіна через те, що сама вона голосувала проти законопроєкту про реформу ринку землі – а це суперечило позиції фракції. Того ж дня голова фракції Давид Арахамія звинуватив депутатку в тому, що вона пропонувала хабарі й лобіювала інтереси "олігархічних груп". Фракція вирішила виключити зі свого складу Скороход.</li>
        <li>Тоді ж із фракції виключили Антона Полякова – начебто через те, що він порушив домовленості щодо голосування по низці важливих законопроєктів.</li>
        <li>Романа Іванісова виключили через скандал щодо його судимості. У ЗМІ з'явилася інформація, що у 90-х Іванісова засудили за зґвалтування дівчини. Тоді йому було 17 років.</li>
      </ul>
      <p> </p>
    </article>
  </body>
</html>