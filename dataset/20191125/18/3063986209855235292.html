<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843421"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T18:19:00+00:00"/>
    <meta property="og:title" content="চট্টগ্রামে ১৬ কোটি টাকার কোকেনসহ আটক ১"/>
    <meta property="og:description" content="চট্টগ্রাম মহানগরীর বড়পুল এলাকায় অভিযান চালিয়ে প্রায় ১৬ কোটি টাকা মূল্যের এক কেজি কোকেন উদ্ধার করেছে র‍্যাপিড অ্যাকশন ব্যাটালিয়ন ৭ এর একটি দল। এ সময় কোকেন বহনের অপরাধে আনোয়ার হোসেন (৩৫) নামে এক ব্যক্তিকে আটক করে র‍্যাব। র‍্যাব ৭, ক্রাইম প্রিভেনশন স্পেশাল কম্পানির কম্পানি কমান্ডার অতিরিক্ত পুলিশ সুপার সোহেল মাহমুদ কোকেন উদ্ধারের বিষয়টি কালের কণ্ঠকে নিশ্চিত করে বলেন, গোপন সংবাদের ভিত্তিতে জানতে পারি যে, চট্টগ্রাম মহানগরীর হালিশহর থানাধীন বড়পুল এলাকায় কতিপয় মাদক কারবারি মাদকদ্রব্য কেনা-বেচার উদ্দেশ্যে অবস্থান করছে। এমন তথ্যের ভিত্তিতে আজ (২৫ নভেম্বর ২০১৯) বেলা আড়াইটার সময় র‌্যাবের একটি আভিযানিক দল সেখানে অভিযান চালায়। এ সময় র‌্যাবের উপস্থিতি টের পেয়ে পালানোর চেষ্টাকালে আসামি মো. আনোয়ার হোসেন (৩৫) কে আটক করা হয়। তিনি আরো জানান, পরবর্তীতে উপস্থিত সাক্ষীদের সামনে আটককৃত আসামির দেহ তল্লাশি করে সাদা কাগজ ও স্কচটেপে মোড়ানো অবস্থায় ১ কেজি সাদা পাউডার জাতীয় মাদক 'কোকেন' উদ্ধার ও আসামিকে গ্রেপ্তার করা হয়। অতিরিক্ত পুলিশ সুপার সোহেল মাহমুদ বলেন, গ্রেপ্তারকৃত আসামিকে ব্যাপক জিজ্ঞাসাবাদে জানা যায়, সে দীর্ঘদিন ধরে চট্টগ্রাম মহানগরীর…"/>
  </head>
  <body>
    <article>
      <h6 class="kicker">র‍্যাবের মাদকবিরোধী অভিযান</h6>
      <h1>চট্টগ্রামে ১৬ কোটি টাকার কোকেনসহ আটক ১</h1>
      <address><time datetime="2019-11-25T18:19:00+00:00">25 Nov 2019, 18:19</time> by <a rel="author">অনলাইন ডেস্ক</a></address>
      <p>চট্টগ্রাম মহানগরীর বড়পুল এলাকায় অভিযান চালিয়ে প্রায় ১৬ কোটি টাকা মূল্যের এক কেজি কোকেন উদ্ধার করেছে র‍্যাপিড অ্যাকশন ব্যাটালিয়ন ৭ এর একটি দল। এ সময় কোকেন বহনের অপরাধে আনোয়ার হোসেন (৩৫) নামে এক ব্যক্তিকে আটক করে র‍্যাব।</p>
      <p>র‍্যাব ৭, ক্রাইম প্রিভেনশন স্পেশাল কম্পানির কম্পানি কমান্ডার অতিরিক্ত পুলিশ সুপার সোহেল মাহমুদ কোকেন উদ্ধারের বিষয়টি কালের কণ্ঠকে নিশ্চিত করে বলেন, গোপন সংবাদের ভিত্তিতে জানতে পারি যে, চট্টগ্রাম মহানগরীর হালিশহর থানাধীন বড়পুল এলাকায় কতিপয় মাদক কারবারি মাদকদ্রব্য কেনা-বেচার উদ্দেশ্যে অবস্থান করছে। এমন তথ্যের ভিত্তিতে আজ (২৫ নভেম্বর ২০১৯) বেলা আড়াইটার সময় র‌্যাবের একটি আভিযানিক দল সেখানে অভিযান চালায়। এ সময় র‌্যাবের উপস্থিতি টের পেয়ে পালানোর চেষ্টাকালে আসামি মো. আনোয়ার হোসেন (৩৫) কে আটক করা হয়।</p>
      <p>তিনি আরো জানান, পরবর্তীতে উপস্থিত সাক্ষীদের সামনে আটককৃত আসামির দেহ তল্লাশি করে সাদা কাগজ ও স্কচটেপে মোড়ানো অবস্থায় ১ কেজি সাদা পাউডার জাতীয় মাদক 'কোকেন' উদ্ধার ও আসামিকে গ্রেপ্তার করা হয়।</p>
      <p>অতিরিক্ত পুলিশ সুপার সোহেল মাহমুদ বলেন, গ্রেপ্তারকৃত আসামিকে ব্যাপক জিজ্ঞাসাবাদে জানা যায়, সে দীর্ঘদিন ধরে চট্টগ্রাম মহানগরীর বিভিন্ন পাইকারি মাদক কারবারির কাছ থেকে কমমূল্যে কোকেনসহ বিভিন্ন মাদকদ্রব্য ক্রয় করে চট্টগ্রামসহ দেশের বিভিন্ন স্থানে অধিক মূল্যে বিক্রয় করে। </p>
      <p>উদ্ধারকৃত কোকেনের আনুমানিক মূল্য ১৬ কোটি টাকা জানিয়ে তিনি বলেন, গ্রেপ্তারকৃত আসামি এবং উদ্ধারকৃত মালামাল পরবর্তী আইনি প্রক্রিয়া গ্রহণের জন্য সংশ্লিষ্ট থানায় হস্তান্তরের প্রক্রিয়া চলছে। </p>
    </article>
  </body>
</html>