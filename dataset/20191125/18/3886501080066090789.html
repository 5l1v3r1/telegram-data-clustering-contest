<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119784-skupstina-grcke-izglasala-promene-ustava-uvodi-se-garantovani-prihod-gradjana-ogranicava-imunitet?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T18:30:03+00:00"/>
    <meta property="og:title" content="Skupština Grčke izglasala promene Ustava: Uvodi se garantovani prihod gradjana, ograničava imunitet"/>
    <meta property="og:description" content="Skupština Grčke je večeras na plenarnoj sednici izglasala devet glavnih odredbi za promenu Ustava od ukupno 49 koje su predložile vladajuća konzervativna stranka Nova demokratija i opoziciona populistička SIRIZA.Medju tim promenama koje utiču na ukupno 28 članova Ustava je i izmena postupka izbora predsednika Republike. Njega će i dalje birati Skupština Grčke, ali novina u odnosu na prethodne decenije je da se, u slučaju da ga ne izabere, Skupština ne raspušta i ne proglašavaju se prevremeni izbori. Ta novina je prihvaćena sa samo 158 glasova &quot;za&quot; koliko poslanika ima Nova demokratija, medju ukupno 300.Druga krupna novina je da će se Grcima u inostranstvu omogućiti da glasaju u mestu prebivališta (prihvaćeno sa 212 glasova).Ograničen je rok za krivično gonjenje ministara i njihovih zamenika, što je bio zajednički predlog dve najveće stranke, a prihvaćen je sa 274 glasa.Poslanički imunitet je od sada takodje ograničen, tako da poslanici imaju zaštitu od gonjenja samo za poslaničke aktivnosti, a ne i za slučajeve…"/>
  </head>
  <body>
    <article>
      <h1>Skupština Grčke izglasala promene Ustava: Uvodi se garantovani prihod gradjana, ograničava imunitet</h1>
      <address>
        <time datetime="2019-11-25T18:30:03+00:00">25 Nov 2019, 18:30</time>
      </address>
      <p>Skupština Grčke je večeras na plenarnoj sednici izglasala devet glavnih odredbi za promenu Ustava od ukupno 49 koje su predložile vladajuća konzervativna stranka Nova demokratija i opoziciona populistička SIRIZA.<br/><br/>Medju tim promenama koje utiču na ukupno 28 članova Ustava je i izmena postupka izbora predsednika Republike. <br/><br/>Njega će i dalje birati Skupština Grčke, ali novina u odnosu na prethodne decenije je da se, u slučaju da ga ne izabere, Skupština ne raspušta i ne proglašavaju se prevremeni izbori. Ta novina je prihvaćena sa samo 158 glasova "za" koliko poslanika ima Nova demokratija, medju ukupno 300.<br/><br/>Druga krupna novina je da će se Grcima u inostranstvu omogućiti da glasaju u mestu prebivališta (prihvaćeno sa 212 glasova).<br/><br/>Ograničen je rok za krivično gonjenje ministara i njihovih zamenika, što je bio zajednički predlog dve najveće stranke, a prihvaćen je sa 274 glasa.<br/><br/>Poslanički imunitet je od sada takodje ograničen, tako da poslanici imaju zaštitu od gonjenja samo za poslaničke aktivnosti, a ne i za slučajeve kršenja krivičnog zakona van toga. Za tu novinu je bilo 179 poslanika.<br/><br/>U Ustav je prvi put uvedena kategorija "garantovanja minimalnog prihoda gradjana" što je prihvaćeno sa 190 glasova.<br/><br/>Novina je i "narodna zakonodavna inicijativa" koju potpisima treba da podrži 500.000 građana za šta su glasala 254 poslanika.<br/><br/>Sa 158 glasova pojednostavljen je izbor članova nezavisnih tela koje bira Skupština.<br/><br/>Sa 189 glasova je prihvaćena izmena Ustava prema kojoj poslanička manjina opozicija od sada ima pravo da tokom trajanja jednog skupštinskog mandata dvaput formira anketne, istražne odbore za pitanja koja odabere. To pravo je do sada imala samo vladajuća skupštinska većina.<br/><br/>Poslednja, deveta izmena Ustava, prihvaćena sa 189 glasova, je izjednačavanje vojnih s civilnim sudijama.<br/><br/>Tokom glasanja o izmenama Ustava, vladajuća Nova demokratija je odbila sve predloge SIRIZE, dok je ona glasala za jedan zajednički predlog, kao i za jedan Nove demokratije.<br/><br/>SIRIZA je bila protiv izmene procedure izbora predsednika Republike i protiv glasanja Grka u inostranstvu.</p>
    </article>
  </body>
</html>