<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Havlicek-Hnaci-silou-vedy-a-vyzkumu-jsou-lide-604654"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T18:23:00+00:00"/>
    <meta property="og:title" content="Ministr Havlíček: Hnací silou vědy a výzkumu jsou lidé"/>
    <meta property="og:description" content="Národní cena vlády Česká hlava putuje letos do rukou světoznámého egyptologa a archeologa Miroslava Bárty."/>
  </head>
  <body>
    <article>
      <h1>Ministr Havlíček: Hnací silou vědy a výzkumu jsou lidé</h1>
      <address>
        <time datetime="2019-11-25T18:23:00+00:00">25 Nov 2019, 18:23</time>
      </address>
      <p>
        <b>Národní cena vlády Česká hlava putuje letos do rukou světoznámého egyptologa a archeologa Miroslava Bárty.</b>
      </p>
      <p>Na galavečeru v neděli 24. listopadu 2019 převzal laureát toto nejvyšší vědecké vyznamenání od vicepremiéra Karla Havlíčka, který je zároveň místopředsedou vládní Rady pro výzkum, vývoj a inovace. Spolu s národní cenou byly uděleny další tři ceny Česká hlava v kategoriích Doctorandus, Invence a Industrie.</p>
      <p>„Věřím, že člověk musí neustále hledat a nikdy nepropadat uspokojení. Archeologie a historie pro mě představují strategické obory tohoto století, protože popisují dynamiku společností a civilizací v celém průběhu jejich trvání. Pokud pochopíme zákonitosti jejich vnitřních procesů a adaptací na vnější podmínky, principy jejich vzestupů, pádů a regenerace, získáme nástroj k tomu, abychom prošli takzvaným sítem a vybudovali celoplanetární udržitelnou civilizaci. V tom vidím smysl svého cestování časem prostřednictvím vědy,“ doplnil profesor Bárta své poselství u příležitosti ocenění.</p>
      <p>„Hnací silou vědy a výzkumu jsou lidé. Česká věda se posouvá, potřebujeme, aby šli do vědního prostředí také mladí lidé. Podstatným motivátorem mladé generace jsou přitom vzory, osobnosti, jejichž zásadní význam pro společnost usiluje naše národní cena zviditelnit. A pan profesor Bárta takovým velkým vzorem hodným následování a úcty bezesporu je,“ sdělil k volbě laureáta místopředseda vlády Karel Havlíček.</p>
      <h3>O ocenění Česká hlava</h3>
      <p>Národní cenu Česká hlava schvaluje jedenkrát ročně vláda České republiky na návrh Rady pro výzkum, vývoj a inovace. Cena je udělována od roku 2005 za mimořádné celoživotní výsledky a jejich mezinárodní význam v oblasti výzkumu a vývoje. S předáním národní ceny vlády je spojeno finanční ocenění ve výši 1 milion korun.</p>
      <h3>Profil laureáta</h3>
      <p>Prof. Mgr. Miroslav Bárta, Dr. je světově uznávaný vědec. Tento přední český egyptolog a archeolog se stěžejně zabývá vývojem starověkých civilizací a srovnáváním vývojových trendů komplexních společností v rámci dlouhých časových řad, bezpečnostními otázkami, změnami klimatu, historií vody a migrace. Jako specialista na dobu stavitelů pyramid působí prof. Bárta již od roku 1991 v Egyptě a dalších oblastech Blízkého Východu.</p>
      <p>Miroslav Bárta je profesorem na Filozofické fakultě Univerzity Karlovy v Praze. Zároveň je jejím prorektorem. Přednáší na vysokých školách v USA, západní Evropě, Austrálii, Africe i Japonsku. Byl držitelem W. K. Simpson chair na Americké univerzitě v Káhiře.</p>
      <p>Profesor Bárta získal řadu významných ocenění. Jeho publikace Příběh Civilizace: Vzestup a pád stavitelů pyramid byla vyhlášena nejlepší vědeckou publikací za rok 2016.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Havlicek-Od-1-ledna-bude-povinnost-temer-nulove-spotreby-energie-platit-pro-vsechny-stavby-604269"/>
        <a href="https://www.parlamentnilisty.cz/politika/politici-volicum/Ministr-Havlicek-Prinos-DVB-T2-lide-vidi-v-kvalite-stabilnejsim-pokryti-a-sirsim-vyberu-stanic-603903"/>
        <a href="https://www.parlamentnilisty.cz/politika/politici-volicum/Ministr-Havlicek-Na-MPO-selhali-nejen-odpovedni-manazeri-ale-rovnez-tehdejsi-kontrolni-mechanismy-603371"/>
        <a href="https://www.parlamentnilisty.cz/politika/politici-volicum/Ministr-Havlicek-Na-podporu-zavadeni-inovaci-je-pripravena-jedna-miliarda-korun-603330"/>
      </related>
    </article>
  </body>
</html>