<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/plus/epikairotita/article/74555/black-friday-symvoyles-apo-ti-dieythynsi-prostasias-katanaloti"/>
    <meta property="og:site_name" content="ΦΩΣ"/>
    <meta property="article:published_time" content="2019-11-25T18:00:53+00:00"/>
    <meta property="og:title" content="Black Friday: Συμβουλές από τη διεύθυνση Προστασίας Καταναλωτή"/>
    <meta property="og:description" content="Με ανακοίνωση της η γενική διεύθυνση Προστασίας Καταναλωτή του υπουργείου Ανάπτυξης και Επενδύσεων, ενημερώνει τους καταναλωτές τι οφείλουν να προσέξουν την..."/>
  </head>
  <body>
    <article>
      <h1>Black Friday: Συμβουλές από τη διεύθυνση Προστασίας Καταναλωτή</h1>
      <h2>Με ανακοίνωση της η γενική διεύθυνση Προστασίας Καταναλωτή του υπουργείου Ανάπτυξης και Επενδύσεων, ενημερώνει τους καταναλωτές τι οφείλουν να προσέξουν την ερχόμενη Black Friday (29/11) αλλά και Cyber Monday (2/12).</h2>
      <address><time datetime="2019-11-25T18:00:53+00:00">25 Nov 2019, 18:00</time> by <a rel="author">ΦΩΣ TEAM</a></address>
      <p>Ενόψει των εμπορικών προσφορών της <b>29ης Νοεμβρίου (Black Friday) και της 2ας Δεκεμβρίου (Cyber Monday)</b>, οι οποίες δημιουργούν μια αίσθηση «επείγοντος» στη λήψη μιας απόφασης αγοράς, η <b>γενική διεύθυνση Προστασίας Καταναλωτή του υπουργείου Ανάπτυξης και Επενδύσεων</b>, υπενθυμίζει στους καταναλωτές ότι θα πρέπει να είναι ιδιαίτερα προσεκτικοί ιδίως ως προς τις διαδικτυακές συναλλαγές.</p>
      <p>
        <b>Ειδικότερα, μια αξιόπιστη εμπορική ιστοσελίδα θα πρέπει να παρέχει:</b>
      </p>
      <p>• <i>Την ταυτότητα του προμηθευτή: (πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).</i></p>
      <p>
        <i>• Τα κύρια χαρακτηριστικά του προϊόντος και την συνολική τιμή του: (συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).</i>
      </p>
      <p>
        <i>• Την διαθεσιμότητα, τον τρόπο πληρωμής και αποστολής του προϊόντος.</i>
      </p>
      <p>
        <i>• Το δικαίωμα αναιτιολόγητης, αζήμιας υπαναχώρησης και επιστροφής του προϊόντος εντός 14 ημερών, καθώς και την πολιτική επιστροφής των προϊόντων της επιχείρησης σε περίπτωση άσκησης του δικαιώματος αυτού.</i>
      </p>
      <p>
        <i>• Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</i>
      </p>
      <p>
        <i>• Ασφαλή μέθοδο συναλλαγής: (κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</i>
      </p>
      <p>
        <b>Επίσης, συστήνεται στους καταναλωτές:</b>
      </p>
      <p>• <i>Να προτιμούν να συναλλάσσονται με γνωστά σε αυτούς ηλεκτρονικά καταστήματα.</i></p>
      <p>
        <i>• Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</i>
      </p>
      <p>
        <i>• Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</i>
      </p>
      <p>
        <i>• Να κρατούν αρχείο με τις συναλλαγές τους.</i>
      </p>
      <h3>Για καταγγελίες</h3>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην τηλεφωνική γραμμή Καταναλωτή 1520 της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από 09.00 έως 15.00.</p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του ιστοτόπου του υπουργείου Ανάπτυξης και Επενδύσεων (www.mindev.gov.gr) ή με ηλεκτρονικό μήνυμα στη διεύθυνση 1520@efpolis.gr.</p>
      <h3>Εμπορικός Σύλλογος Αθηνών: Η Black Friday είναι μία ημέρα γιορτής</h3>
      <p>Να αξιοποιήσουν προς το συμφέρον τους τις χαμηλές τιμές που θα βρουν στην αγορά, την<b> Παρασκευή 29 Νοεμβρίου</b>, καλεί τους καταναλωτές ο <b>Εμπορικός Σύλλογος Αθηνών</b>. Ταυτόχρονα επισημαίνει στον επιχειρηματικό κόσμο τον κίνδυνο ο θεσμός αυτός να χάσει το σκοπό και την αίγλη του, εάν μετατραπεί από ημέρα γιορτής του εμπορίου, σε μία ακόμη παρατεταμένη και αναιμική περίοδο προσφορών.</p>
      <p>Σε ανακοίνωσή του ο <b>Εμπορικός Σύλλογος Αθηνών</b> σημειώνει ότι θεωρεί την B<b>lack Friday</b> μία ημέρα γιορτής του εμπορίου που αφορά όλο τον εμπορικό κόσμο, ανεξαρτήτως μεγέθους επιχείρησης και κατηγορίας προϊόντων. Συμμετέχοντας σε αυτή την ενέργεια, οι επιχειρήσεις αυξάνουν τις πωλήσεις τους και ενισχύουν άμεσα την ρευστότητα τους, αλλά παρέχουν παράλληλα την δυνατότητα στους καταναλωτές να επωφεληθούν από τις πολύ χαμηλές τιμές σε συγκεκριμένα είδη.</p>
      <p><i>«Η έρευνα αγοράς αποτελεί πάντοτε χρήσιμο εργαλείο για τον καταναλωτή, για να επιλέξει με αντικειμενικά κριτήρια τα προϊόντα που καλύπτουν τις προσωπικές του ανάγκες, συνυπολογίζοντας τη σχέση ποιότητας και τιμής, ειδικά για είδη τα οποία έχουν υψηλή αξία αγοράς»</i> <b>όπως υπογραμμίζεται στη σχετική ανακοίνωση.</b></p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/medianews/article/74186/h-eshea-gia-dimokratia-kai-espresso"/>
        <a href="https://www.fosonline.gr/plus/epikairotita/article/74007/antikapnistikos-nomos-perissoteres-apo-200-kliseis-sto-1142-tin-proti-mera-leitoyrgias"/>
        <a href="https://www.fosonline.gr/podosfairo/superleague/article/72650/olympiakos-enimerosi-gia-tis-theseis-amea-sto-mats-me-ton-atromito"/>
        <a href="https://www.fosonline.gr/podosfairo/diethni/article/72119/everton-xeiroyrgeitai-o-gkomes"/>
        <a href="https://www.fosonline.gr/podosfairo/superleague/article/70733/ael-oloklirothike-i-topothetisi-toy-neoy-xlootapita-deite-pos-einai-pics"/>
        <a href="https://www.fosonline.gr/podosfairo/champions-league/article/69987/olympiakos-anakoinosi-gia-tis-theseis-amea-sto-mats-me-tin-mpagern"/>
      </related>
    </article>
  </body>
</html>