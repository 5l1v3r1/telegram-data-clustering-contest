<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837757-zelenskiy-paket-zakonoproektiv-pro-referendum-bude-priynyato-nayblizhchim-chasom"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Зеленський: пакет законопроектів про референдум буде прийнято найближчим часом"/>
    <meta property="og:description" content="КИЇВ. 25 листопада. УНН. Пакет законопроектів про народовладдя (референдум) буде прийнятий найближчим часом. Про це сказав Президент України Володимир …"/>
  </head>
  <body>
    <article>
      <h1>Зеленський: пакет законопроектів про референдум буде прийнято найближчим часом</h1>
      <address><time datetime="2019-11-25T18:38:00+00:00">25 Nov 2019, 18:38</time> by <a rel="author">Саша Картер</a></address>
      <p><b>КИЇВ. 25 листопада. УНН.</b> Пакет законопроектів про народовладдя (референдум) буде прийнятий найближчим часом. Про це сказав Президент України Володимир Зеленський у відеозверненні, оприлюдненому у Facebook-сторінці Глави держави, передає <b>УНН</b>.</p>
      <p>“Прийняли закон у першому читанні, закон про ринок землі, земельну реформу, зняття мораторію на продаж землі... Ми цим дуже пишаємось, і, як ми і обіцяли, перед другим читанням нашого законопроекту ми внесемо зміни, що стосуються продажу землі іноземцям — фізичним особам та іноземним компаніям, можливість придбати українську землю іноземцям буде тільки після рішення референдуму... Тому пакет законопроектів про народовладдя — це і є референдум — обов’язково їх приймемо найближчим часом”, — сказав Президент.</p>
      <p>Щодо ринку землі він додав, що “перед другим читанням зменшимо ліміт і обов’язково наступного року ми плануємо — і це вже закладено в новому бюджеті — виділити 4 мільярди на підтримку маленьких фермерів”.</p>
      <p>Нагадаємо, раніше голова партії “Слуга народу” і перший заступник голови фракції Олександр Корнієнко <a href="https://www.unn.com.ua/uk/news/1837335-korniyenko-nazvav-oriyentovni-termini-prokhodzhennya-zakonoproektu-pro-referendum-pershogo-chitannya">повідомив</a>, що законопроект про референдум може бути підтриманий у першому читанні вже у січні.</p>
    </article>
  </body>
</html>