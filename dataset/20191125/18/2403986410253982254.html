<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zahodi_uryadu_dopomogli_poniziti_tarifi_na_elektroenergiyu_dlya_promislovosti__arselormittal_n1239324"/>
    <meta property="og:site_name" content="24 Канал"/>
    <meta property="article:published_time" content="2019-11-25T18:39:00+00:00"/>
    <meta property="og:title" content="Заходи уряду допомогли понизити тарифи на електроенергію для промисловості, – &quot;АрселорМіттал&quot;"/>
    <meta property="og:description" content="Уряд України стримав свою обіцянку – до листопада тарифи на електроенергію для промисловості повернулися до рівня червня."/>
  </head>
  <body>
    <article>
      <h1>Заходи уряду допомогли понизити тарифи на електроенергію для промисловості, – "АрселорМіттал"</h1>
      <address>
        <time datetime="2019-11-25T18:39:00+00:00">25 Nov 2019, 18:39</time>
      </address>
      <p>
        <b>Уряд України стримав свою обіцянку – до листопада тарифи на електроенергію для промисловості повернулися до рівня червня.</b>
      </p>
      <p>Про це <a href="https://ukraine.arcelormittal.com/index.php?id=10&amp;pr=738&amp;lang=ua">повідомив</a> начальник управління закупівлі сировини адміністрації з постачання "АрселорМіттал Кривий Ріг" Олег Айко.</p>
      <p>Нагадаємо, що в липні після введення нової моделі оптового енергоринку платежі за електроенергію в "АрселорМіттал Кривий Ріг" і інших промпідприємств виросли практично на 20%, що викликало вал критики на адресу влади. У середині серпня Володимир Зеленський ініціював нараду в Офісі президента за участю всіх зацікавлених сторін, у тому числі промисловців.</p>
      <aside>Нас тоді завірили, що низка заходів допоможуть нівелювати такий різкий стрибок цін, і у жовтні промисловість зможе це відчути. Наразі за своїми платежами ми бачимо, що уряд нас почув,<cite>– відзначає Олег Айко.</cite></aside>
      <p>Так, тариф на розподіл електроенергії з серпня було зменшено з 62,55 до 49,76 грн/МВт година, на її передачу – з 347,43 до 311,14 грн/МВт година, а з вересня ще майже у два з половиною рази – до 116,54 грн/МВт година. Ціна на РДВ (ринок на добу вперед) теж поступово знижувалася. Якщо у липні – жовтні вона вагалася у середньому від 1570 до 1630 грн/МВт година, то за 25 днів листопада опустилася в середньому до 1328,36 грн/МВт година "Завдяки цим пониженням цінові перекоси на енергоринку були усунені", – констатують в адміністрації з постачання "АрселорМіттал Кривий Ріг".</p>
      <p>Проте розслаблятися реальному сектору зарано, вважає Олег Айко. Національна комісія з регулювання у сферах енергетики та комунальних послуг (НКРЕКП) затвердила для обговорення проєкти тарифів НЕК "Укренерго" на 2020 рік. Йдеться про підвищення з першого січня тарифів на передачу електроенергії з 116,54 до 131,71 грн/МВт година (+13%) і на диспетчеризацію з 8,03 до 9,94 грн/МВт година (23,6%).</p>
      <aside>Хотілося б, щоб при обговоренні цього проєкту також була врахована думка промпідприємств. Перш за все – енергоємних і орієнтованих на експорт галузей, до яких відноситься металургія. Зараз вона переживає не найкращі часи через значне падіння цін на світових ринках і обсягів виробництва, і у цих умовах собівартість металопродукції набуває ключового значення,<cite>– підкреслює представник "АрселорМіттал Кривий Ріг".</cite></aside>
      <p>Тарифи на електроенергію для промпідприємств (1 липня – 25 листопада 2019 р.)</p>
      <p>
        <i>* на основі даних РДВ, НЕК "Укренерго", ДТЕК Дніпровські електромережі</i>
      </p>
      <figure>
        <img src="https://24tv.ua/resources/photos/news/201911/1239324_10243868.jpg?201911183555"/>
      </figure>
    </article>
  </body>
</html>