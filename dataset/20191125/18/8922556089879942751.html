<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/kultur-noje/mitt-tack-gar-till-dem-som-bor-i-osebol-5459055.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T18:16:22+00:00"/>
    <meta property="og:title" content="&quot;Mitt tack går till dem som bor i Osebol&quot;"/>
    <meta property="og:description" content="Litteratur Marit Kaplas glesbygdsepos ”Osebol” tilldelas årets Augustpris. Hon har hyllats för sin skildring av livet i en avbefolkad ort, som hon fångar i intervjuer med människor vid Klarälven i nor"/>
  </head>
  <body>
    <article>
      <h1>"Mitt tack går till dem som bor i Osebol"</h1>
      <h2>Litteratur Marit Kaplas glesbygdsepos ”Osebol” tilldelas årets Augustpris. Hon har hyllats för sin skildring av livet i en avbefolkad ort, som hon fångar i intervjuer med människor vid Klarälven i norra Värmland.</h2>
      <address><time datetime="2019-11-25T18:16:22+00:00">25 Nov 2019, 18:16</time> by <a rel="author">Sara Ullberg/TT,Elin Swedenmark/TT</a></address>
      <figure>
        <img src="https://img11.ntm.eu/unt/public/img/5459056/1125192003/samtliga-nominerade-till-augus?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Marit Kapla slog förhandsfavoriter som Steve Sem-Sandberg och Nina Wähä. Och hennes tacktal blev ovanligt långt – eftersom det fanns så många att tacka för bokens tillblivande.</p>
      <blockquote>Mitt första och största tack går till dem som bor i Osebol och som jag intervjuade för att kunna skriva den här boken, säger hon och räknar upp de många Osebolsbor som medverkar i den tjocka volymen.</blockquote>
      <p>Marit Kapla är själv uppvuxen i byn vid Klarälven och har inspirerats av bland andra Svetlana Aleksijevitj när hon skapat den närmast lyriska skildringen av platsen och de människor som bor där. Boken beskrivs ofta som ett körverk, som subtilt också berättar historien om hur landsbygden har avfolkats och välfärden monterats ned.</p>
      <figure>
        <img src="https://img9.ntm.eu/unt/public/img/5459642/1125192004/emma-karin-rehnman-fick-lilla?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Pontus Lundahl/TT | Emma-Karin Rehnman fick Lilla Augustpriset för "En ospelad fiol".</figcaption>
      </figure>
      <h3>Förvånad pristagare</h3>
      <p>Årets svenska barn och ungdomsbok är "Vänta på vind" av Oskar Kroon. Han slog förhandsfavoriter som Sara Stridsberg och Jenny Jägerfeld med sin bok om Vinga som tänker på havet och drömmer om att bli sjöman. Författaren verkade själv smått förvånad över att hans gripande berättelse för mellanåldern fick priset.</p>
      <blockquote>Nu ska man ju inte säga att man inte riktigt vet vad man ska säga, sade han när han tog emot priset och fortsatte:</blockquote>
      <blockquote>Men jag är väldigt, väldigt glad för det här!</blockquote>
      <figure>
        <img src="https://img10.ntm.eu/unt/public/img/5459643/1125192004/eva-gerdin-ordforande-i-svens?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Pontus Lundahl/TT | Eva Gerdin, ordförande i Svenska förläggareföreningen, lyfte fram den fängslade kinesiske förläggaren Gui Minhai i sitt tal.</figcaption>
      </figure>
      <p>Augustpriset för årets fackbok gick till Patrik Svensson, för hans hyllade debutbok "Ålevangeliet. Berättelsen om världens mest gåtfulla fisk". Boken är både en berättelse om ålen och om Svenssons egen pappa.</p>
      <blockquote>Att skriva boken blev ett sätt för mig att skriva mig hem. Min pappa var en väldigt vanlig människa, inte en person som man vanligtvis läser om i böcker, och det är för mig väldigt vackert att en sådan människas historia kan få läsas av så många, sade han till TT när boken nominerades.</blockquote>
      <figure>
        <img src="https://img11.ntm.eu/unt/public/img/5459644/1125192004/samtliga-nominerade-till-augus?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Anders Wiklund/TT | Samtliga nominerade till Augustpriset 2019. Arkivbild.</figcaption>
      </figure>
      <h3>Märkbart rörd</h3>
      <p>Patrik Svensson var märkbart rörd när han tog emot priset på Augustgalan.</p>
      <figure>
        <img src="https://img7.ntm.eu/unt/public/img/5459658/1125192004/kulturminister-amanda-lind-mp?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Pontus Lundahl/TT | Kulturminister Amanda Lind (MP) höll ett brandtal för yttrandefrihet och läsningens vikt på årets Augustgala.</figcaption>
      </figure>
      <blockquote>Just nu känner jag bara ödmjukhet och tacksamhet, säger han och skickar en hälsning till sin mamma och systrar "som delar berättelsen med mig – och som just nu kanske tänker lite extra på vår pappa".</blockquote>
      <p>Det första priset under galan gick till 20-åriga Emma-Karin Rehnman. Hon fick Lilla Augustpriset om 15 000 kronor för "En ospelad fiol".</p>
      <figure>
        <img src="https://img9.ntm.eu/unt/public/img/5459660/1125192004/patrik-svensson-fick-fackboksp?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Pontus Lundahl/TT | Patrik Svensson fick fackbokspriset för "Ålevangeliet".</figcaption>
      </figure>
      <p>Priset delades ut av kulturminister Amanda Lind (MP) som inledde med att hålla ett brandtal för yttrandefriheten och läsningens vikt. Eva Gerdin, ordförande för Svenska förläggareföreningen, fortsatte på temat yttrandefrihet, med ett tal till den fängslade kinesiske förläggaren Gui Minhai.</p>
      <blockquote>Du är inte övergiven – vi är många som står här på din sida, sade hon.</blockquote>
      <p>Under kvällen överlämnades också Svenska förläggareföreningens hederspris till Jan Stolpe, som i snart 60 år har översatt böcker till svenska, främst från grekiska och franska, däribland klassiska verk av Montaigne, Voltaire, Balzac, Platon och Aristoteles.</p>
      <h3>Fakta</h3>
      <p>Fakta: Årets pristagare</p>
      <p>Lilla Augustpriset:</p>
      <p>"En ospelad fiol" av Emma-Karin Rehnman</p>
      <p> </p>
      <p>Årets svenska fackbok:</p>
      <p>"Ålevangeliet. Berättelsen om världens mest gåtfulla fisk" av Patrik Svensson</p>
      <p> </p>
      <p>Årets svenska barn - och ungdomsbok:</p>
      <p>"Vänta på vind" av Oskar Kroon</p>
      <p> </p>
      <p>Årets svenska skönlitterära bok:</p>
      <p>"Osebol" av Marit Kapla</p>
      <p> </p>
      <p> </p>
    </article>
  </body>
</html>