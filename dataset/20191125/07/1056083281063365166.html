<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402199/%D9%85%D9%88%D8%B2%D9%87-%D8%AA%D9%85%D8%A8%D8%B1-%D8%A7%D9%84%D8%A8%D8%B1%D8%B2-%D8%B1%D8%B3%D9%85%D8%A7-%D8%AA%D8%B9%D8%B7%DB%8C%D9%84-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:59:45+00:00"/>
    <meta property="og:title" content="موزه تمبر البرز رسماً تعطیل نشده است"/>
    <meta property="og:description" content="ایسنا/البرز معاون میراث فرهنگی البرز گفت: موزه خصوصی باید در کنار حمایت بخش دولتی به دنبال اتخاذ راهکاری برای جذب بازدید کننده باشد."/>
  </head>
  <body>
    <article>
      <h1>موزه تمبر البرز رسماً تعطیل نشده است</h1>
      <address><time datetime="2019-11-25T07:59:45+00:00">25 Nov 2019, 07:59</time> by <a rel="author">المیرا دادمهر (اگیر)</a></address>
      <p>ایسنا/البرز معاون میراث فرهنگی البرز گفت: موزه خصوصی باید در کنار حمایت بخش دولتی به دنبال اتخاذ راهکاری برای جذب بازدید کننده باشد.</p>
      <p>علیرضا مهرجردی در گفت‌وگو با ایسنا اظهار کرد: قرارداد موزه خصوصی تمبر یکتا با سازمان میراث فرهنگی هنوز به پایان نرسیده و مدیر این موزه هنوز به طور رسمی تعطیلی این مجموعه را اعلام نکرده است.</p>
      <p>وی ادامه داد: قرارداد این موزه با سازمان میراث فرهنگی اواخر دی ماه به پایان می‌رسد و اگر بنا به عدم ادامه فعالیت این مجموعه باشد، قرارداد جدیدی منعقد نخواهد شد.</p>
      <p>وی توضیح داد: مدیر این موزه درخواست‌هایی از میراث فرهنگی برای  معرفی بهتر این مجموعه، تبلیغات شهری و ... داشته که تا حد توان و امکانات به آنها پاسخ داده شده است.</p>
      <p>وی با اشاره به اینکه میراث فرهنگی البرز برای تجهیز این مجموعه اعتباری هزینه کرده است، گفت: موزه خصوصی باید در کنار حمایت بخش دولتی به دنبال اتخاذ راهکاری برای جذب بازدید کننده باشد.</p>
      <p>مهرجردی با اشاره به مشکل موزه خصوصی تمبر استان گفت: مکان این موزه چندان برای بازدید عمومی مناسب نیست و همین باعث شده عده زیادی از وجود این مجموعه بی خبر باشند.</p>
      <p>این مسئول تاکید کرد: میراث فرهنگی البرز مدیر این موزه را برای گرفتن تسهیلات کم بهره به سازمان میراث فرهنگی معرفی کرده و در سایت‌ها و مراکز پذیرایی و آژانس‌های مسافرتی نیز تبلیغات لازم را صورت داده و بنا شده در ماه های پایانی سال که کتابچه گردشگری استان چاپ می شود این مجموعه معرفی شود.</p>
      <p>وی افزود: میراث فرهنگی حاضر بود فضایی در مکانی تاریخی در اختیار مدیر موزه تمبر قرار دهد تا موزه از مکان فعلی منتقل شود ولی مدیر این مجموعه موافقت نکرده است.</p>
      <p>وی ادامه داد: ما حاضریم با دستگاه های استان، آموزش و پرورش، دانشگاه و ... رایزنی لازم برای بازدید از این مجموعه صورت دهیم تا تعداد بازدیدکنندگان این موزه افزایش یابد.</p>
      <p>انتهای پیام</p>
    </article>
  </body>
</html>