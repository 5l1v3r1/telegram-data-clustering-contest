<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/dramos-proteviu-sauksmas-anonse-harrisonas-fordas-susibiciuliauja-su-didvyrisku-sunimi.9ff768e5-0f56-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T07:42:00+00:00"/>
    <meta property="og:title" content="Dramos „Protėvių šauksmas“ anonse Harrisonas Fordas susibičiuliauja su didvyrišku šunimi"/>
    <meta property="og:description" content="Kitais metais pasirodysiančios kino studijos „20th Century Fox“ dramos „Protėvių šauksmas“ (orig. „The Call of the Wild“) anonse ir plakate, aktorius Harrisonas Fordas bičiuliaujasi su kompiuteriu sukurtu šunimi. Įspūdingas nuotykių filmas, sukurtas pagal to paties pavadinimo Džeko Londono apsakymą, pirmąkart išleistą 1903 m. ir išpopuliarinusį 27-erių metų rašytoją, pasakoja apie Bakį, Senbernaro ir škotų aviganio mišrūną, kuris buvo pavogtas iš didžiulio gyvulių ūkio saulėtoje Kalifornijoje ir, galų gale, atsidūrė aukso karštligės laikotarpį išgyvenančioje atšiaurioje Aliaskoje."/>
  </head>
  <body>
    <article>
      <h1>Dramos „Protėvių šauksmas“ anonse Harrisonas Fordas susibičiuliauja su didvyrišku šunimi</h1>
      <address><time datetime="2019-11-25T07:42:00+00:00">25 Nov 2019, 07:42</time> by <a rel="author">Žmonės.lt</a></address>
      <p>
        <b>Kitais metais pasirodysiančios kino studijos „20th Century Fox“ dramos „Protėvių šauksmas“ (orig. „The Call of the Wild“) anonse ir plakate, aktorius Harrisonas Fordas bičiuliaujasi su kompiuteriu sukurtu šunimi. Įspūdingas nuotykių filmas, sukurtas pagal to paties pavadinimo Džeko Londono apsakymą, pirmąkart išleistą 1903 m. ir išpopuliarinusį 27-erių metų rašytoją, pasakoja apie Bakį, Senbernaro ir škotų aviganio mišrūną, kuris buvo pavogtas iš didžiulio gyvulių ūkio saulėtoje Kalifornijoje ir, galų gale, atsidūrė aukso karštligės laikotarpį išgyvenančioje atšiaurioje Aliaskoje.</b>
      </p>
      <p>Pirmiausia jaunas, stiprus ir protingas šuo yra įdarbinamas tampyti pašto roges, bet vėliau susidraugauja su šunis mylinčiu aukso ieškotoju Džonu Torntonu (akt. Harrisonas Fordas), kuris su savo naujai surastuoju kompanionu ryžtasi grandioziniam nuotykiui. Tuo tarpu palaikomas supratingo žmogaus ir naudodamasis savo protu, jėga ir išmanumu, Bakis pamažu tampa tikru lyderiu.</p>
      <p>Drama „Protėvių šauksmas“ iš pradžių turėjo pasirodyti kinuose per Kalėdas, tačiau po „Disney-Fox“ kino studijų sandorio, buvo perkelta į 2020 m. vasarį. Greta pagrindinės kino juostos žvaigždės Harriso Fordo, filme pasirodys dėmesio verti antraplaniai aktoriai, įskaitant Karen Gillan („Džiumandži“), Dan Stevens („Legionas“) bei Omar Sy („Jūros periodo pasaulis“) ir Bradley Whitford („Godzila: monstrų karalius“). Vis dėlto, sprendžiant ir naujai pasirodžiusio anonso, H. Fordas didžiąją laiko dalį praleis greta didvyriškojo Bakio.</p>
      <p>Harrisonas Fordas, mylintis gamtą ir dažniausiai esantis žaviai irzlus, yra puikus pasirinkimas Džeko Londono nuotykių istorijai. Tuo tarpu Bakis, nors ir sukurtas kompiuteriu, tačiau dramos „Protėvių šauksmas“ anonse atrodo žavingai, o jo bendravimas su H. Fordu sukelia tikrą džiaugsmą.</p>
      <p>Šis filmas yra patyrusio animacijos režisieriaus Chris Sanders debiutas gyvo veiksmo kine – ankstesni jo darbai yra pripažinimo susilaukę animaciniai filmai „Lilo ir Stičas“, „Kaip prisijaukinti slibiną“ bei „Krudžiai“. Režisierius jau yra ne kartą įrodęs, kad žino, kaip reikia pristatyti žiūrovams pasakojimą apie draugystę, tad Džeko Londono apsakymas atsidūrė patikimose rankose</p>
      <p>Vis dėlto, perkelti dramą „Protėvių šauksmas“ toliau nuo itin konkurencingo žiemos atostogų sezono greičiausiai buvo gerai apskaičiuotas kino studijų „Disney“ ir „Fox“ sprendimas, nes vargu ar sąlyginai nauja šuns Bakio istorija galėtų pakonkuruoti su „Ledo šalies“ tęsiniu.</p>
      <p>Beje, tai ne pirmas kartas kada kino studija „Disney“ sėkmingai adaptavo Džeko Londono romaną – dar 1991 m. pasirodė nuotykių drama „Baltoji iltis“, kuri taip pat laukia perkūrimo. Žiemos atostogoms pasibaigus, be abejonės, atsiras daugybė šeimų, kurios bus daugiau nei pasiruošusios prisijungti prie Harriso Fordo ir jo bičiulio šuns kelionei į atšiauriausią pasaulio kampelį.</p>
      <p>Drama „Protėvių šauksmas“ kinuose nuo vasario 21 d.</p>
      <figure>
        <iframe src="https://www.youtube.com/embed/9-AiCqvJH48" width="1252" height="704" data-service="Youtube" scrolling="no"/>
      </figure>
    </article>
  </body>
</html>