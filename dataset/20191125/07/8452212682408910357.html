<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/gheorghe-petrascu-reminiscentia-70-la-palatul-sutu/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T07:39:48+00:00"/>
    <meta property="og:title" content="„Gheorghe Petrașcu – Reminiscentia 70”, la Palatul Suțu"/>
    <meta property="og:description" content="Muzeul Municipiului București invită publicul la vernisajul expoziției tematice „Gheorghe Petrașcu - Reminiscentia 70”, care va avea loc la Palatul Suțu"/>
  </head>
  <body>
    <article>
      <h1>„Gheorghe Petrașcu – Reminiscentia 70”, la Palatul Suțu</h1>
      <address><time datetime="2019-11-25T07:39:48+00:00">25 Nov 2019, 07:39</time> by <a rel="author">Magdalena Popa Buluc</a></address>
      <p>Muzeul Municipiului București invită publicul la vernisajul expoziției tematice „<i>Gheorghe Petrașcu – Reminiscentia 70</i>”, care va avea loc pe data de 27 noiembrie, ora 18.00, la Palatul Suțu (Bdul Ion C. Brătianu, nr. 2), în sala dedicată Pinacotecii București. Pe simezele noii expoziții vor putea fi admirate minunate lucrări ale maestrului Petrașcu. Unele dintre tablouri nu au fost expuse niciodată, iar altele nu au mai fost accesibile publicului larg din anii 1930-1950, sau de la marea retrospectivă din 1972.</p>
      <p>
        <b>Cu această ocazie va avea loc și lansarea noului Catalog, dedicat expoziției tematice „<i>Natură moartă, natură vie – capodopere din colecţia Pinacotecii</i>”.</b>
      </p>
      <p>În anul 2019 se împlinesc 70 de ani de la încetarea din viață a lui Gheorghe Petraşcu, artist remarcabil al veacului trecut, iar Secția Artă a Muzeului Municipiului București și-a propus omagierea sa prin această expoziție temporară, prima, de altfel, dedicată marelui pictor organizată de MMB și care va fi integrată, la fel ca și „Medalionul Gheorghe Tattarescu”, în noul proiect iniţiat de Pinacoteca București: „Natură moartă, Natură vie – Capodopere din Colecția Pinacotecii Municipiului București”.</p>
      <p>„Deşi Gheorghe Petraşcu a trăit şi a lucrat într-o epocă plină de fervoare artistică, el fiind şi unul dintre membrii fondatori ai &lt;&lt;Societății Tinerimea Artistică&gt;&gt;, grupare ce a activat în primele decenii ale secolului trecut, artistul nu s-a lăsat influenţat de curentele la modă, ci a rămas un independent al cărui talent păstrează o notă revelatoare a sensibilităţii româneşti.<br/>Creator de prestigiu, apreciat ca unul dintre cei mai personali şi originali pictori români, Gheorghe Petraşcu şi-a axat întreaga operă pe un registru tematic limitat la peisaje, naturi statice, scene de interior, dar în care a revărsat inepuizabila bogăţie a paletei sale aşternută într-o pastă preţioasă şi strălucitoare. Cu un adevărat cult pentru Nicolae Grigorescu şi opera acestuia, artistul a abordat încă de la bun început peisajul, căruia i-a consacrat o mare parte a creaţiei sale. A pictat pretutindeni în ţară, în mai toate regiunile, lăsându-se sedus îndeosebi de motivele simple: case de la ţară sau de margine de târguri, paraclise de biserici, ruine evocatoare de istorie.<br/>De asemenea, Petraşcu a pictat în Dobrogea, mai ales în salba aşezărilor de pe malul mării, de la Sulina până la Balcic, dar şi în localităţile de pe Dunăre, precum Tulcea şi Silistra. Acestora li se adaugă peisajele citadine, în care monumentalul arhitectural devenea primordial, sejururile din Franța, în care pictează bisericile sau străduțele din Vitré, Senlis sau Morlaix, cât şi cele din Italia, care i-au oferit o bogată tematică.<br/>Expoziția reprezintă, totodată, confirmarea atemporalității operei artistice a lui Gheorghe Petrașcu, el putând fi considerat un artist actual, așa cum apreciază criticul Vasile Florea. Potrivit opiniei acestui critic, procesul relevării sensurilor creației artistului va fi încheiat cu mare greutate datorită vastității operei și a bogatelor ei semnificații” – Drd. Ana Maria-Măciucă.</p>
      <p>CATALOGUL „Natură moartă, natură vie” pune în valoare opera unor importante personalităţi ale artei plastice româneşti: Nicolae Grigorescu, Ştefan Luchian, Constantin Artachino, Theodor Pallady, Gheorghe Petraşcu, Ştefan Popescu, Nina Arbore, Cecilia Cuţescu Storck şi alţii. Este conceput ca un omagiu adus frumosului și oferă toate informațiile necesare despre autorii tablourilor care pot fi admirate în cadrul expoziției „Natură moartă, Natură vie – Capodopere din Colecția Pinacotecii Municipiului București”, de la Palatul Suțu, într-o ediție bilingvă româno-engleză.</p>
      <p>Apărut la Editura Muzeului Municipiului București, catalogul cuprinde analize riguroase ale operelor unor mari artiști români, cuprinzând capitole speciale dedicate analizei de gen, a naturii moarte și a peisajului în arta europeană, precum și a retoricii peisajului și a naturii statice în secolul al XIX-lea românesc. Un capitol aparte este dedicat, de asemenea, peisajului și naturii statice în pictura românească de secol XX, așezate în contextul marii tradiții europene.</p>
      <p>Intrarea la acest eveniment este liberă.</p>
    </article>
  </body>
</html>