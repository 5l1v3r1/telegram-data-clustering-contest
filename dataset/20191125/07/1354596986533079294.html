<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/albert-heijn-opent-tijdelijke-winkel-zonder-kassa-schiphol"/>
    <meta property="og:site_name" content="Emerce"/>
    <meta property="article:published_time" content="2019-11-25T07:29:00+00:00"/>
    <meta property="og:title" content="Albert Heijn opent tijdelijke winkel zonder kassa op Schiphol"/>
    <meta property="og:description" content="De digitale winkel van Albert Heijn is voor een testperiode van twee maanden ‘geland’ op Schiphol en opent vandaag haar deuren. Alle bezoekers van Schiphol kunnen tot eind januari de snelheid en het gemak ervaren van winkelen zonder kassa: het is niet nodig producten te scannen en de betaling gaat automatisch."/>
  </head>
  <body>
    <article>
      <h1>Albert Heijn opent tijdelijke winkel zonder kassa op Schiphol</h1>
      <address><time datetime="2019-11-25T07:29:00+00:00">25 Nov 2019, 07:29</time> by <a rel="author">Redactie Emerce</a></address>
      <p>
        <b>De digitale winkel van Albert Heijn is voor een testperiode van twee maanden ‘geland’ op Schiphol en opent vandaag haar deuren. Alle bezoekers van Schiphol kunnen tot eind januari de snelheid en het gemak ervaren van winkelen zonder kassa: het is niet nodig producten te scannen en de betaling gaat automatisch.</b>
      </p>
      <p>Het concept doet denken aan de Amazon Go formule: je scant je (contactloze) betaalpas bij de deur die vanzelf opengaat. Vervolgens pak je de producten die je wilt hebben, stopt ze in je tas en loopt naar buiten. De boodschappen worden automatisch geregistreerd en betaald. Klanten kunnen, als zij dat willen, bij de uitgang hun aankopen controleren.</p>
      <p>In september begon Albert Heijn de proef met de digitale winkel bij het hoofdkantoor in Zaandam. De winkel is samen met de Amerikaanse tech-start up AiFi en met ING ontwikkeld.</p>
      <p>De winkel heeft nu een plek gekregen op het Jan Dellaertplein voor Schiphol Plaza, volgens moeder Ahold een mooie testlocatie vanwege het grote aantal passanten. Hier wordt de komende twee maanden verder getest om de techniek en klantervaring nog beter te maken. Ahold vertelt niet wat de verdere plannen zijn.</p>
      <p>
        <i>De digitale winkel van 14m2 staat tot en met eind januari 2020 op het Jan Dellaertplein en is dagelijks geopend van 08.00 tot 20.00 uur.</i>
      </p>
      <figure>
        <img src="https://www.emerce.nl/content/uploads/2019/11/dsc-4462scherm-222952-scaled.jpg"/>
      </figure>
      <related>
        <h4>Gerelateerde items</h4>
        <a href="https://www.emerce.nl/achtergrond/alibabas-winkelcentrum-online-offline-versmelt"/>
        <a href="https://www.emerce.nl/nieuws/amazon-gaat-foodretailmarkt-benelux-openbreken"/>
        <a href="https://www.emerce.nl/nieuws/kassaloze-tap-to-gotechnologie-gaat-landelijk"/>
      </related>
    </article>
  </body>
</html>