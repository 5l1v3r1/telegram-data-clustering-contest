<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824604-dubilet-rozpoviv-pro-divnij-ritual-kadrovikiv-iz-zapitami-u-podatkovu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T07:37:00+00:00"/>
    <meta property="og:title" content="Дубілет розповів про “дивний ритуал” кадровиків із запитами у податкову"/>
    <meta property="og:description" content="Кабінет міністрів досі не змінив регламент, за яким кадровики повинні відправляти запит на податкову службу, через це виникає &quot;безглуздий документообіг&quot;."/>
  </head>
  <body>
    <article>
      <h1>Дубілет розповів про “дивний ритуал” кадровиків із запитами у податкову</h1>
      <h2>Кабінет міністрів досі не змінив регламент, за яким кадровики повинні відправляти запит на податкову службу, через це виникає "безглуздий документообіг".</h2>
      <address>
        <time datetime="2019-11-25T07:37:00+00:00">25 Nov 2019, 07:37</time>
      </address>
      <p>Про це міністр Кабінету міністрів Дмитро Дубілет заявив на своїй сторінці у<a href="https://www.facebook.com/dubilet/posts/10157949952913552"> Facebook.</a></p>
      <p>"У 2014 році в Україні було прийнято закон про очищення влади. Згідно з ним, кожен, хто влаштовувався на державну службу, має пройти перевірку. За правилами чиновники повинні були заповнювати паперові декларації, а кадрова служба відправляла запит на податкову з проханням їх перевірити", - зазначив <a href="https://www.ukrinform.ua/tag-dubilet">Дубілет</a>.</p>
      <p>Він заявив, що у 2016 році ці паперові декларації змінили на декларації НАЗК в електронному вигляді. От тільки Кабмін не змінив регламент, за яким кадровики повинні відправляти запит на податкову.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2823216-dubilet-zaavlae-pro-zmensenna-kilkosti-paperovih-dokumentiv-v-uradi.html">Дубілет заявляє про зменшення кількості паперових документів в уряді</a>
      </blockquote>
      <p>"І ось уже кілька років у всіх держорганах України відбувається дивний ритуал. Кадрова служба готує по кожному кандидату значний пакет паперових документів і відправляє офіційний запит на податкову службу. У відповідь податкова служба кожен раз офіційно відповідає, що взагалі-то паперові декларації на них ніхто не подає. І так кожен раз. Ось такий безглуздий документообіг у природі. Звісно, зараз постараємося швидко це змінити", - наголосив Дубілет.</p>
    </article>
  </body>
</html>