<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824626-rosijskij-mts-prodae-svij-biznes-v-ukraini-za-734-miljoni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T07:53:00+00:00"/>
    <meta property="og:title" content="Російський МТС продає свій бізнес в Україні за $734 мільйони"/>
    <meta property="og:description" content="Російська компанія ПАТ МТС, що володіла в Україні мобільним оператором Vodafone, оголосила про підписання угоди з компанією OOO Telco Solutions and Investments (&quot;дочка&quot; азербайджанської компанії ТОВ Bakcell, - ред.) про продаж телекомунікаційного бізнесу в Україні."/>
  </head>
  <body>
    <article>
      <h1>Російський МТС продає свій бізнес в Україні за $734 мільйони</h1>
      <h2>Російська компанія ПАТ МТС, що володіла в Україні мобільним оператором Vodafone, оголосила про підписання угоди з компанією OOO Telco Solutions and Investments ("дочка" азербайджанської компанії ТОВ Bakcell, - ред.) про продаж телекомунікаційного бізнесу в Україні.</h2>
      <address>
        <time datetime="2019-11-25T07:53:00+00:00">25 Nov 2019, 07:53</time>
      </address>
      <p>Про це повідомляється <a href="http://ir.mts.ru/news-and-events/news/news-details/2019/MTS-Agrees-to-Sell-Ukraine-Operations/default.aspx">на сайті МТС</a>.</p>
      <p>"Російський оператор телекомунікаційних послуг та постачальник цифрових послуг, оголошує про підписання обов'язкової угоди з ТОВ Telco Solutions and Investments, підконтрольне телекомунікаційній компанії Bakcell LLC, яка входить до складу Міжнародна група компаній NEQSOL Holding з метою продажу своїх операцій з телекомунікацій в Україні", - йдеться у повідомленні.</p>
      <p>Відповідно до угоди, дочірня компанія МТС, що належить повністю Allegretto s.a.r.l., продає свою 100-відсоткову частку голландського дочірнього підприємства Preludium BV ("Компанія"), єдиного акціонера ПрАТ "ВФ Україна", за грошову винагороду в розмірі 734 млн дол. США.</p>
      <p>Невдовзі очікується передача акцій компанії.</p>
      <p>Також повідомляється, що зміна власника не вплине на діяльність Vodafone Україна. Компанія продовжить надавати послуги під брендом Vodafone.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2820416-v-ukraini-5g-zavitsa-ne-ranise-niz-cerez-tri-roki.html">В Україні 5G з’явиться не раніше, ніж через три роки</a>
      </blockquote>
      <p>Як повідомляв Укрінформ, наприкінці жовтня 2019 року Антимонопольний комітет Україна дозволив азербайджанському мобільному оператору придбання "Vodafone Україна".</p>
      <p>Як вважають в АМКУ, придбання "Vodafone Україна" дозволить азербайджанській компанії набути опосередкований контроль над українським мобільним оператором, відомим під брендом "Vodafone".</p>
      <p>Vodafone - одна з найбільших світових телекомунікаційних компаній, що надає широкий спектр послуг, включаючи мобільний голосовий зв'язок, передачу даних, обмін повідомленнями, фіксований інтернет і кабельне телебачення. Оператор працює в 24 країнах, має партнерські угоди з операторами 42 країн і надає послуги фіксованого широкосмугового доступу в<a href="https://www.ukrinform.ua/tag-internet"> інтернет </a>на 18 ринках.</p>
      <p>Станом на 30 червня 2019 року Vodafone надавав послуги близько 640 мільйонам абонентів мобільного зв'язку і 21 мільйону користувачів фіксованого інтернету.</p>
      <p>Bakcell - оператор стільникового зв'язку стандарту GSM, UMTS і LTE в Азербайджані. Перший стільниковий оператор, який почав свою діяльність в цій країні.</p>
      <p>Bakcell є одним з найбільших інвесторів в економіку Азербайджану.</p>
    </article>
  </body>
</html>