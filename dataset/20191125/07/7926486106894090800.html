<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013331/%D8%BA%DB%8C%D8%B1-%D8%A7%D8%B2-%D8%A8%D8%B1%D8%A7%D9%86%DA%A9%D9%88-%D9%87%D8%B1-%DA%A9%D8%B3%DB%8C-%D8%A8%DB%8C%D8%A7%DB%8C%D8%AF-%D8%B6%D8%B1%D8%B1-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:47:00+00:00"/>
    <meta property="og:title" content="غیر از برانکو هر کسی بیاید ضرر می‌کنیم"/>
    <meta property="og:description" content="بازیکن پیشین تیم ملی فوتبال ایران معتقد است نباید فدراسیون فوتبال مانند کشورهای عربی با دو باخت به فکر تغییر مربی باشد, مگر اینکه خود ویلموتس قصد جدایی داشته باشد."/>
  </head>
  <body>
    <article>
      <h1>غیر از برانکو هر کسی بیاید ضرر می‌کنیم</h1>
      <h2>مدیرروستا:</h2>
      <address>
        <time datetime="2019-11-25T07:47:00+00:00">25 Nov 2019, 07:47</time>
      </address>
      <p>
        <i>بازیکن پیشین تیم ملی فوتبال ایران معتقد است نباید فدراسیون فوتبال مانند کشورهای عربی با دو باخت به فکر تغییر مربی باشد, مگر اینکه خود ویلموتس قصد جدایی داشته باشد.</i>
      </p>
      <p>به گزارش مشرق، <b>علی‌اصغر مدیرروستا</b> درباره احتمال فسخ قرارداد <b>مارک ویلموتس </b>با <b>فدراسیون فوتبال</b> و سرمربیگری <b>برانکو ایوانکوویچ </b>در تیم ملی فوتبال ایران اظهار داشت: اگر ویلموتس تمایلی برای جدایی ندارد و برای او مشکل درست می‌‌کنند تا از ایران برود, این کار حرفه‌ای نیست، ولی اگر او به خواست خودش قصد دارد از تیم ملی جدا شود, بهترین گزینه برای جانشینی‌اش می‌تواند برانکو باشد.</p>
      <p>وی تصریح کرد: برانکو سال‌ها در ایران بوده، در تیم ملی و پرسپولیس کار کرده و از محبوبیت بالایی برخوردار است. برانکو شناخت کافی از فوتبال ایران دارد و یکی از بهترین گزینه‌ها برای هدایت تیم ملی ایران به حساب می‌آید. البته همان‌طور که گفتم این در صورتی است که ویلموتس خودش نخواهد دیگر در تیم ملی باشد، اما اگر قرار باشد به تعهدات‌مان در قبال ویلموتس عمل نکنیم این خارج از حرفه‌ای‌گری و اخلاق است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013320/%D9%85%D9%84%DB%8C-%D9%BE%D9%88%D8%B4%D8%A7%D9%86%DB%8C-%DA%A9%D9%87-%D8%AF%D9%88%D8%B3%D8%AA-%D9%86%D8%AF%D8%A7%D8%B1%D9%86%D8%AF-%D8%A8%D8%B1%D8%A7%D9%86%DA%A9%D9%88-%D8%A8%D8%B1%DA%AF%D8%B1%D8%AF%D8%AF">ملی‌پوشانی که دوست ندارند <i>برانکو</i> برگردد</a>
      </blockquote>
      <p>بازیکن پیشین تیم ملی فوتبال ایران با بیان اینکه «باید به مربیان خارجی وقت داده شود»، ابراز داشت: نباید این‌طور باشد که اگر تیم در دو بازی نتیجه نگرفت ما هم برویم کار کشور‌های عربی را تکرار کنیم و مربی را تغییر دهیم. اگر طاهری (مدیرعامل پیشین باشگاه پرسپولیس) پای برانکو نمی‌ایستاد و فدراسیون فوتبال از کی‌روش حمایت نمی‌کرد, این افتخارات در پرسپولیس و تیم ملی هیچ وقت به دست نمی‌آمد. ما نباید در قبال تغییر مربی مثل کشور‌های حوزه خلیج فارس عمل کنیم و باید حوصله بیشتری داشته باشیم. علاوه بر این کشور‌های عربی پول این کار را دارند، ولی ما مشکلات مالی زیادی داریم.</p>
      <p>مدیرروستا در خاتمه تأکید کرد: در صورتی که ویلموتس دیگر قصدی برای هدایت تیم ملی نداشت, بهترین گزینه برانکوست, چون از نفرات و حاشیه‌های فوتبال ایران شناخت دارد. اگر مربی خارجی دیگری را قرار باشد به تیم ملی بیاوریم, او نیز به زمان نیاز دارد تا به شناخت برسد. اگر قرار باشد ما یک مربی خارجی به غیر از برانکو را جانشین ویلموتس کنیم، ضرر کرده‌ایم.</p>
      <p>منبع: تسنیم</p>
    </article>
  </body>
</html>