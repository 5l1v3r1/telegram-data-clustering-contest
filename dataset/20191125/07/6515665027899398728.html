<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/odrzivi-razvoj/3363707/borba-protiv-nasilja-nad-zenama-ne-zmurite-prijavite-nasilnika-spasite-zivot-zeni"/>
    <meta property="og:site_name" content="kurir.rs"/>
    <meta property="article:published_time" content="2019-11-25T07:43:00+00:00"/>
    <meta property="og:title" content="BORBA PROTIV NASILJA NAD ŽENAMA: Ne žmurite, prijavite nasilnika! Spasite život ženi!"/>
    <meta property="og:description" content="Ni časa ne časiti: Od 34 žene ubijene prošle godine u Srbiji, u čak 27 slučajeva nije bilo prijave nasilja"/>
  </head>
  <body>
    <article>
      <h6 class="kicker">Važno</h6>
      <h1>BORBA PROTIV NASILJA NAD ŽENAMA: Ne žmurite, prijavite nasilnika! Spasite život ženi!</h1>
      <address>
        <time datetime="2019-11-25T07:43:00+00:00">25 Nov 2019, 07:43</time>
      </address>
      <p>
        <b>Ni časa ne časiti: Od 34 žene ubijene prošle godine u Srbiji, u čak 27 slučajeva nije bilo prijave nasilja</b>
      </p>
      <p>U Srbiji oko 30 žena godišnje bude ubijeno, a prethodnih prijava za nasilje uglavnom i nema. Zato je izuzetno važno da žene koje trpe nasilje, ali i svi oni koji to znaju, prijave nasilnika policiji ili tužilaštvu i tako spasu život sebi, odnosno drugima.</p>
      <p>U 2018. ubijene su 34 žene, a u čak 27 slučajeva nikakve prijave nasilja nije bilo. Od početka ove godine 28 žena je ubijeno, a 15 ubistava se desilo bez prethodnih zvaničnih saznanja o nasilju.</p>
      <p>
        <b>Međunarodni dan</b>
      </p>
      <p>Od jula 2017. primenjuje se Zakon o sprečavanju nasilja u porodici, koji je uveo i neke revolucionarne stvari - nasilnik odmah, hitnim merama, može biti izbačen iz stana i/ili mu može biti izdata mera zabrane prilaska i kontakta sa žrtvom. To može trajati 48 sati, a sud može da produži do 30 dana. U lancu policija-tužilaštvo-sud sada se postupa maksimalno brzo, a žrtva ima pravo i na besplatnu pravnu pomoć.</p>
      <p>Obrazuju se i grupe za koordinaciju i saradnju koje čine policijski službenici i tužioci koji su prošli posebnu obuku za postupanje u skladu s ovim zakonom, kao i zaposleni u nadležnom centru za socijalni rad, koji su pažljivo birani za rad na ovim slučajevima. Grupa pretresa svaki slučaj pojedinačno, a dužni su da naprave i individualni plan zaštite i podrške žrtvi, koja može i sama da učestvuje u izradi istog, ako joj to psihičko i fizičko stanje dozvoljava. Tu se mogu naći razna rešenja, poput svakodnevnih menjanja putanja kretanja, kako nasilnik ne bi ušao u trag žrtvi.</p>
      <p>I pored svega toga, broj ubijenih žena je i dalje ogroman. Nadležne ustanove i institucije su pola posla i njihovo dobro funkcionisanje je izuzetno važno. Ali iako tu bude sve savršeno, što u realnom životu neretko nije, sama žrtva i njena okolina moraju da preduzmu ključne korake.</p>
      <figure>
        <img src="https://www.kurir.rs/data/images/2019/11/24/17/2063559_131313132_ff.jpg?ver=1574614516"/>
        <figcaption>
          <cite>foto: Shutterstock</cite>
        </figcaption>
      </figure>
      <p>
        <b>Ne ćutite</b>
      </p>
      <p>- Svako mora da policiji ili javnom tužiocu prijavi, bez odlaganja, nasilje u porodici ili neposrednu opasnost od njega - piše u članu 13 zakona, doduše bez kazni za one koji ne učine tako.</p>
      <p>Dakle, komšije, prijatelji, poznanici, kolege, slučajni prolaznici koji ste to videli - ne ćutite, ne oklevajte - odmah prijavite nasilje. Ne treba zakon da vam kaže šta vam je činiti, već ono ljudsko u vama mora da vas pokrene na human gest i pomoć ženi (a uglavnom je reč o njoj) koja je uplašena, psihički slomljena (što je pored fizičkog nasilja ono što teško i često pogađa i preko koga žene uglavnom prelaze), koja je ekonomski zavisna, koja ima decu, plaši se za njih... i koja nema snage da prijavi nasilnika. I on nije isključivo muž/partner/dečko, već neretko sin, otac, brat, što stvari samo dodatno usložnjava. Prijava, što je takođe značajno, može biti i anonimna.</p>
      <p>A žrtva treba da zna i koliko je važno da s nekim podeli svoju muku. Između ostalog, i što taj neko može biti ključni svedok protiv nasilnika. Jer od prebijene žene do osuđenog nasilnika dug je i mukotrpan put, a posebno je teško dokazati da ju je baš on prebio, pošto se to najčešće dešava u četiri zida. Upravo zato su ti posredni svedoci dragoceni policiji prilikom skupljanja dokaza.</p>
      <p>Mislite o tome! Ne samo danas, na Međunarodni dan borbe protiv nasilja nad ženama... Svaki dan! I reagujte - odmah!</p>
      <blockquote><b>ŠTA SE SMATRA NASILJEM U PORODICI<br/></b>- Nanošenje ili pokušaj nanošenja telesne povrede - Izazivanje straha pretnjom ubistva ili nanošenja telesne povrede članu porodice ili njemu bliskoj osobi - Prisiljavanje na seksualni odnos - Navođenje na seksualni odnos ili navođenje na seksualni odnos s osobom koja nije navršila 14. godina ili nemoćnom osobom - Ograničavanje slobode kretanja ili komuniciranja s trećim licima - Vređanje, kao i svako drugo drsko, bezobrazno i zlonamerno ponašanje</blockquote>
      <blockquote><b>16 DANA AKTIVIZMA ZA ŽENSKA PRAVA<br/></b>- 25. novembar - Međunarodni dan borbe protiv nasilja nad ženama - 1. decembar - Svetski dan borbe protiv side - 3. decembar - Međunarodni dan osoba sa invaliditetima - 6. decembar - godišnjica Montrealskog masakra (1989. ubijeno 14 žena) - 10. decembar - Međunarodni dan ljudskih prava</blockquote>
      <blockquote><b>Sestre Mirabal <br/></b><b>LEPTIRI POKRENULI SVET<br/></b>Današnji dan slavi se u znak sećanja na sestre Mirabal - Patrija, Minerva i Marija Teresa, koje je ubio diktator Rafael Truhiljo 1960. u Dominikanskoj Republici. One su bile simbol nacionalnog i feminističkog otpora režimu, a delovale su pod imenom „Las Mariposas“ - Leptiri. Tog dana, 25. novembra 1960, na putu ka muškom zatvoru, kada su išle u posetu muževima, likvidirala ih je tajna policija, a tela su nađena u džipu pored puta kako bi zločin izgledao kao nesreća. Tada je pojačan narodni otpor Truhilju, koji je i ubijen 30. maja 1961. UN su zvanično 1999. godine potvrdile ovaj datum kao Međunarodni dan borbe protiv nasilja nad ženama.</blockquote>
      <figure>
        <img src="https://www.kurir.rs/data/images/2019/11/24/17/2063557_odrzivi-nasilje-sestre-mirabel_ff.jpg?ver=1574614485"/>
        <figcaption>
          <cite>foto: Screenshot</cite>
        </figcaption>
      </figure>
      <p>
        <b>Kurir.rs/ J. S. Spasić  Foto: Shutterstock</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3090213/stop-nasilju-nad-zenama-okorele-tabadzije-izgovor-traze-u-srpskoj-istoriji-seselj-ispricao-kako-je-kralj-petar-prvi-karadjordjevic-samarao-zorku-pa-sokirao-sve-video"/>
        <a href="https://www.kurir.rs/vesti/drustvo/2946989/godinu-dana-kampanje-stop-nasilju-vesna-stanojevic-kurir-je-ohrabrio-zene-da-prijavljuju-nasilnike"/>
        <a href="https://www.kurir.rs/vesti/drustvo/2947221/stop-nasilju-glumica-jelica-kovacevic-niko-nije-rodjen-da-bude-zrtva-spasite-sebe-i-druge"/>
        <a href="https://www.kurir.rs/stars/2947281/kurir-tv-ceca-presrecna-sto-je-ucestvovala-u-kampanju-stop-nasilju-nad-zenama-niko-nema-prava-na-moj-zivot-i-da-me-ugrozava"/>
      </related>
    </article>
  </body>
</html>