<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914977"/>
    <meta property="og:site_name" content="Dnevnik"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Komunikacija z 2D-podobami"/>
    <meta property="og:description" content="Grafične podobe Maje Gspan so od začetka devetdesetih prisotne na številnih vidnejših področjih uprizoritvenih in drugih umetnosti."/>
  </head>
  <body>
    <article>
      <h1>Komunikacija z 2D-podobami</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author">Mateja Panter</a></address>
      <p>
        <b>Grafične podobe Maje Gspan so od začetka devetdesetih prisotne na številnih vidnejših področjih uprizoritvenih in drugih umetnosti.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/24/1223608.jpg"/>
          <figcaption>Znak Unima '92, grafično oblikovanje Maja Gspan, 1989.</figcaption>
        </figure>
        <figure>
          <img src="https://www.dnevnik.si/i/ag/2019/11/24/1223609.jpg"/>
          <figcaption>Plakat Ukročena trmoglavka, grafično oblikovanje Maja Gspan, 2000.<cite>Foto: Jane Štravs</cite></figcaption>
        </figure>
        <figure>
          <img src="https://www.dnevnik.si/i/ag/2019/11/24/1223610.jpg"/>
          <figcaption>Oglas Iliada, grafično oblikovanje Maja Gspan, 2014.<cite>Foto: Peter Uhan</cite></figcaption>
        </figure>
      </slideshow>
      <p>V Sloveniji ni človeka, ki se ne bi vsaj enkrat srečal z delom, ki ga je oblikovala <b>Maja Gspan</b>. Področje vizualnih komunikacij je njeno okolje, v katerem ustvarja in zanj živi. Študij je začela v Ljubljani na Naravoslovnotehniški fakulteti, na Oddelku za oblikovanje tekstilij in oblačil. Po diplomi je še istega leta nadaljevala študij na Oddelku za oblikovanje Akademije za likovno umetnost Univerze v Ljubljani.</p>
      <p>S praktičnim delom diplomske naloge <i>Celostna grafična podoba Unima '92</i> (kasneje Lutke; mentor Jani Bavčer) je leta 1989 sodelovala na jugoslovanskem natečaju in prejela prvo nagrado. Ta projekt začrtuje začetek oblikovalkine izredno uspešne in plodovite profesionalne poti, ki se je začela takoj po končanem študiju. Maja Gspan o zasnovi nagrajene celostne grafične podobe: »Iskali so znak za svetovni lutkarski kongres, ki se je dogajal v Sloveniji. Predlagala sem njen geografski obris, ki sem mu dorisala nogi. S tem sem izrazila bistvo lutkovnega ustvarjanja, 'oživitev' predmeta, v tem primeru oblike dežele prirediteljice dogodka. Kot rezultat je nastala duhovita rešitev kure.«</p>
      <h3>Plakati, ki jih je težko spregledati</h3>
      <p>Že med študijem je kot umetniški vodja sodelovala z oglaševalsko agencijo Futura, kjer so leta 1996 izpeljali izstopajoč projekt vizualne identitete Telekoma Slovenije (v uporabi do 2012). Zmagali so na natečaju za celostno grafično podobo, sam znak pa je prejel tudi nagrado Excellence in design Communication na German Communication design v Essnu. Maja Gspan pojasnjuje: »Ponovno sem navdih našla v živalski ikonografiji – kot metaforo komunikacijske dejavnosti sem si zamislila znak pojočega ptička, ki na prijazen način komunicira z obstoječimi in potencialnimi uporabniki.«</p>
      <p>Letos poteka 20 let, odkar je zaposlena kot kreativni vodja oblikovanja v kulturnem in kongresnem centru Cankarjevega doma v Ljubljani. Zanj gradi in vzdržuje vizualno identiteto ter uveljavlja strateško in sistemsko obvladovanje strokovnega področja. Za ustanovo je oblikovala številne projekte, najbolj izstopa oblikovanje celostne grafične identitete Cankarjevega doma, s katero je na UL ALUO 2007 leta tudi magistrirala. Snuje celostne grafične podobe kulturno-umetniških festivalov, prireditev ter kongresov.</p>
      <p>V dveh desetletjih je oblikovala grafične podobe za številne mednarodne in slovenske gledališke, plesne ter glasbene koprodukcije v Gallusovi dvorani, festivale, razstave, bienale, Slovenske knjižne sejme… Zaznamovala je tudi podobo enega pri nas najbolj obiskanih, mednarodnega ljubljanskega filmskega festivala – LIFFE.</p>
      <p>Leta 2000 je na festivalu Zlati boben za plakat <i>Ukročena trmoglavka</i> prejela nagradi zlato paličico in New Moment za umetnost in oglaševanje. Avtorica: »Takrat sem bila še brez računalnika, ker se je Cankarjev dom za nakup šele dogovarjal, a sem čez noč dobila idejo o zvezanih nogah kot metafori za plesno uprizoritev Shakespearove zgodbe. Jane Štravs je v naslednjih dneh v svojem ateljeju »mučil« mlado baletko, da je stala na špičkah, dokler s fotografijo ni bil zadovoljen. Ker se zgodba vrti okoli dogovora o ženitvi, sta črki O v naslovu zamenjani s poročnima prstanoma. V stiski s časom sem uporabila kar moževega in svojega.« Plakat je bil v dobrem tednu dni potrjen, čez štirinajst dni je že visel.</p>
      <p>S <b>Petrom Uhanom</b> je prispevala k podobi odmevne predstave Iliada: »Ko so idejno zasnovo potrdili režiser in direktorji treh koprodukcijskih ustanov, sva se s fotografom dogovorila, da so morali glavni junaki priti na snemanje neobriti, pred objektivom pa odigrati čustvo preživetja v smrtnem boju. Izrezi ostrih posnetkov obrazov čisto od blizu, porezanih tesno ob očeh, so na plakatih dramatično poudarili tisto skrajno prepoznavnost vsakega od zvezdniških igralcev, njihovo tesno nizanje drugega ob drugem pa bratsko strnjenost v dramskem boju«. Serija plakatov je prejela veliko nagrado Gorana Merkaša na 4. Bienalu gledališkega plakata v Varaždinu.</p>
      <p>Njeno plodno ustvarjalno pot dopolnjujejo samostojne in skupinske razstave ter priznanja – priznanje odličnosti, 3. bienale vidnih sporočil Slovenije 2007, New Moment za umetnost v oglaševanju, mednarodni festival kreativnosti Zlati boben 1999 ter 2000, nagrade na SOF, Brumnova priznanja odličnosti, več nagrad Društva oblikovalcev Slovenije in druge. Od leta 1993 je članica Društva oblikovalcev Slovenije (DOS). Ustanovila je cikel predstavitev – razstav članov DOS Oblikovalska identiteta, ki se že vrsto let vrstijo v prvem preddverju Cankarjevega doma.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042883307/magazin/znanost-in-tehnologija/foto-izraelski-znanstveniki-natisnili-srce-iz-cloveskega-tkiva"/>
        <a href="https://www.dnevnik.si/1042859111/magazin/znanost-in-tehnologija/slovenska-izumiteljica-patentirala-inovativni-volumetricni-3dtisk"/>
      </related>
    </article>
  </body>
</html>