<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686288/o-giryonis-saronei-tin-ellada-dramatiki-i-katastasi-stin-kineta-d"/>
    <meta property="og:site_name" content="enikos.gr"/>
    <meta property="article:published_time" content="2019-11-25T07:24:00+00:00"/>
    <meta property="og:title" content="Ο &quot;Γηρυόνης&quot; σαρώνει την Ελλάδα: Δραματική η κατάσταση στην Κινέτα, δρόμοι- ποτάμια στην Αττική και κλειστά σχολεία έως τις 10 π.μ. - ΦΩΤΟ - ΒΙΝΤΕΟ"/>
    <meta property="og:description" content="Ο &quot;Γηρυόνης&quot; σαρώνει τη χώρα και αυτή τη στιγμή τα φαινόμενα είναι έντονα και στην Αττική..."/>
  </head>
  <body>
    <article>
      <h1>Ο "Γηρυόνης" σαρώνει την Ελλάδα: Δραματική η κατάσταση στην Κινέτα, δρόμοι- ποτάμια στην Αττική και κλειστά σχολεία έως τις 10 π.μ. - ΦΩΤΟ - ΒΙΝΤΕΟ</h1>
      <address>
        <time datetime="2019-11-25T07:24:00+00:00">25 Nov 2019, 07:24</time>
      </address>
      <p>Ο <a href="http://www.enikos.gr/society/686277/o-giryonis-chtypa-tin-ellada-diekopi-i-kykloforia-se-nea-kai-pala">"Γηρυόνης"</a> σαρώνει τη χώρα και αυτή τη στιγμή τα φαινόμενα είναι έντονα και στην Αττική. Η κακοκαιρία έχει προκαλέσει πολλά προβλήματα σε μια σειρά περιοχών. Οι βροχές και οι καταιγίδες έχουν μετατρέψει δρόμους σε ποτάμια, ενώ στην Κινέτα πολλοί κάτοικοι είναι εγκλωβισμένοι στα σπίτια τους. Την Κυριακή μάλιστα, τα ισχυρά μποφόρ που έπνεαν στο Αντίρριο είχαν ως αποτέλεσμα να βυθιστεί ιστιοφόρο και ο ένας εκ των δύο επιβατών βρέθηκε νεκρός, ενώ ο δεύτερος αγνοείται.</p>
      <p>Με αφορμή την εκδήλωση των έντονων καιρικών φαινομένων στην Αττική τα σχολεία θα παραμείνουν κλειστά έως τις 10 π.μ. ενώ δεν εκτελούνται τα δρομολόγια των υδροπτέρυγων για τον Αργοσαρωνικό λόγω των ισχυρών ανέμων. Από την Κυριακή ο υπουργός Προστασίας του Πολίτη, Μιχάλης Χρυσοχοΐδης βρίσκεται στο Ενιαίο Συντονιστικό Κέντρο Επιχειρήσεων όπου λαμβάνουν χώρα συνεχείς συσκέψεις για την αντιμετώπιση της κακοκαιρίας και των προβλημάτων από αυτή. Η ΓΓΠΠ προειδοποιεί τους πολίτες να αποφεύγουν τις άσκοπες μετακινήσεις.</p>
      <p>
        <b>Κλειστά τα σχολεία έως τις 10 π.μ.</b>
      </p>
      <p>Με αφορμή την εκδήλωση έντονων καιρικών φαινομένων στην Αττική τα οποία αναμένεται να ενταθούν τις πρωινές ώρες, η Περιφέρεια Αττικής με εντολή του Περιφερειάρχη Γιώργου Πατούλη, έχοντας ως απόλυτη προτεραιότητα την ασφάλεια των μαθητών και των πολιτών και με δεδομένες τις δυσκολίες αλλά και την επικινδυνότητα στις μετακινήσεις αυτές τις ώρες, αποφάσισε να παραμείνουν κλειστά τα σχολεία σε όλο το λεκανοπέδιο μέχρι και τις 10 το πρωί.</p>
      <p>Παράλληλα, συστήνει σε όλους τους πολίτες να αποφεύγουν τις άσκοπες μετακινήσεις την ώρα της έντασης των φαινομένων.</p>
      <p>Ανάλογα με την εξέλιξη των καιρικών φαινομένων θα κριθεί εκ νέου και θα εκδοθεί νεότερη ανακοίνωση για το αν θα ξεκινήσουν τα σχολεία τη λειτουργία τους, μετά τις 10 το πρωί.</p>
      <p>
        <b>Σοκάρουν οι εικόνες <a href="http://www.enikos.gr/society/686277/o-giryonis-chtypa-tin-ellada-diekopi-i-kykloforia-se-nea-kai-pala">από την Κινέτα.</a></b>
      </p>
      <p>Όπως φαίνεται σε φωτογραφίες που αναρτώνται στο Διαδίκτυο και δη στα social media, η κατάσταση είναι δραματική. Οι δρόμοι έχουν μετατραπεί σε ποτάμια, ενώ αρκετοί κάτοικοι είναι εγκλωβισμένοι στα σπίτια τους.</p>
      <figure>
        <img src="http://media.enikos.gr/data/photos/686288_6fd10f30c8-8851a7e781dafb4f.jpg"/>
      </figure>
      <p>
        <b>Εκπρόσωπος Τύπου της Πυροσβεστικής: 27 κλήσεις για απομακρύνσεις ατόμων στην Κινέτα</b>
      </p>
      <p>"Μέχρι αυτή τη στιγμή έχουμε επέμβει στην Αττική και κυρίως στην περιοχή της Κινέτας, έχουμε 47 κλήσεις, από τις οποίες οι 13 αφορούν άντληση υδάτων και 27 από αυτές απομακρύνσεις ατόμων και επίσης επτά κοπές δέντρων" τόνισε ο εκπρόσωπος Τύπου της Πυροσβεστικής Βασίλης Βαρθακογιάννης στον Realfm 97,8 και πρόσθεσε:</p>
      <p>"Κάποια προβληματάκια υπάρχουν και στην οδό Πειραιώς, οι δυνάμεις της Πολιτικής Προστασίας βρίσκονται και στην Κινέτα και στην οδό Πειραιώς όπως και οι δυνάμεις της Πυροσβεστικής προκειμένου να συνδράμουν" υπογράμμισε.</p>
      <p>
        <b>Κλειστή η Πειραιώς από τη Χαμοστέρνας έως την Ηρακλειδών</b>
      </p>
      <p>Κλειστή για την κυκλοφορία των οχημάτων, λόγω μεγάλης συσσώρευσης υδάτων, είναι σύμφωνα με την Ελληνική Αστυνομία η Οδός Πειραιώς από το ύψος <a href="http://www.enikos.gr/society/686280/kleisti-i-peiraios-apo-ti-chamosternas-eos-tin-irakleidon-logo-ka">της οδού Χαμοστέρνας έως την Ηρακλειδών.</a></p>
      <p>Παράλληλα στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος είναι επίσης κλειστός, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένη</p>
      <p>
        <b>Ποτάμια οι δρόμοι και στο Αιγάλεω</b>
      </p>
      <p>Σε ποτάμια έχουν μετατραπεί οι δρόμοι και στο Αιγάλεω.</p>
      <p>Όπως φαίνεται στο βίντεο που μας έστειλε αναγνώστης του enikos.gr, έχουν συσσωρευτεί πολλά νερά με αποτέλεσμα ο κεντρικός δρόμος προς Αγία Μαρίνα να θυμίζει ένα ορμητικό ποτάμι.</p>
      <figure>
        <iframe src="https://www.youtube.com/embed/SxW2-WBcEfw" width="640" height="360" data-service="Youtube" scrolling="no"/>
      </figure>
      <p>
        <b>Σοβαρά προβλήματα και στην παραλιακή</b>
      </p>
      <p>Πολλά προβλήματα έχουν δημιουργηθεί αυτή την ώρα στην παραλιακή στο ρεύμα από Βούλα προς Γλυφάδα από τη συσσώρευση υδάτων στον δρόμο.</p>
      <p>Η κυκλοφορία των οχημάτων διεξάγεται μετ' εμποδίων, όπως φαίνεται και στο βίντεο που μας έστειλε αναγνώστης του enikos.gr</p>
      <p>Δείτε το βίντεο:</p>
      <figure>
        <iframe src="https://www.youtube.com/embed/wBPVRTbwsvQ" width="640" height="360" data-service="Youtube" scrolling="no"/>
      </figure>
      <p>
        <b>Δεν εκτελούνται δρομολόγια των υδροπτέρυγων για τον Αργοσαρωνικό</b>
      </p>
      <p>Δεν εκτελούνται τα δρομολόγια των υδροπτέρυγων για τον Αργοσαρωνικό λόγω των ισχυρών ανέμων που επικρατούν σε πολλές θαλάσσιες περιοχές.</p>
      <p>Τα δρομολόγια εκτελούνται μόνο με πλοία συμβατικού τύπου.</p>
      <p>
        <b>Τραγωδία στο Αντίρριο: Νεκρός ο ένας επιβάτης από το ιστιοπλοϊκό</b>
      </p>
      <p>Νεκρός είναι ο ένας από τους δύο αγνοούμενους που επέβαιναν στο ιστιοφόρο, το οποίο βυθίστηκε στα ανοικτά του Αντίρριου καθώς στην περιοχή πνέουν άνεμοι εντάσεως 8 και πλέον μποφόρ, σύμφωνα με όσα μετέδωσε η ΕΡΤ.</p>
      <p>Ο ένας από τους δύο άνδρες ήταν αυτός που ενημέρωσε αμέσως το Λιμενικό λέγοντας ότι ο δεύτερος πήδηξε στη θάλασσα. Η Πυροσβεστική και το Λιμενικό συνεχίζουν τις έρευνες στην ευρύτερη περιοχή για να εντοπίσουν τον άνδρα που πήδηξε στη θάλασσα, ενώ τα ξημερώματα, σύμφωνα με την επίσημη ενημέρωση από την Πυροσβεστική, ανασύρθηκε νεκρός ο ένας επιβάτης μέσα από το σκάφος.</p>
      <figure>
        <iframe src="https://www.youtube.com/embed/OAyFnzdfILY" width="640" height="360" data-service="Youtube" scrolling="no"/>
      </figure>
      <p>
        <b>Στο Ενιαίο Συντονιστικό Κέντρο Επιχειρήσεων ο Χρυσοχοΐδης</b>
      </p>
      <p><a href="http://www.enikos.gr/society/685566/ypourgeio-prostasias-tou-politi-dioria-15-imeron-se-katalipsies-n">Ο υπουργός Προστασίας του Πολίτη Μιχάλης Χρυσοχοΐδης</a> βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας.</p>
      <p>Ο κ. Χρυσοχοΐδης ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης.</p>
      <p>Τα περισσότερα προβλήματα από την έντονη βροχόπτωση εντοπίζονται κυρίως στην Κινέτα, ενώ, σύμφωνα με την ενημέρωση από την Γενική Γραμματεία Πολιτικής Προστασίας, λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό.</p>
      <p>Εξάλλου ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <p>Η Πυροσβεστική Υπηρεσία έχει δεχθεί έως αυτή την ώρα 40 κλήσεις από την ευρύτερη περιοχή της Κινέτας για παροχή βοήθειας.</p>
      <p>
        <b>Επείγουσα έκκληση από τη ΓΓΠΠ</b>
      </p>
      <p>Επείγουσα έκκληση-σύσταση εξέδωσε πριν από λίγο η ΓΓΠΠ προς τους πολίτες-κατοίκους της Αττικής να αποφύγουν τις μετακινήσεις έως τις 10 το πρωί.</p>
      <p>Όπως αναφέρεται στην ανακοίνωση - έκκληση οι μετακινήσεις πρέπει να αποφεύγονται τόσο για λόγους προληπτικού, όσο και για την αποφυγή κυκλοφοριακής συμφόρησης, με πιθανές δυσάρεστες συνέπειες λόγω συσσώρευσης υδάτων</p>
      <related>
        <h4>σχετικά άρθρα</h4>
        <a href="http://www.enikos.gr/society/686277/o-giryonis-chtypa-tin-ellada-diekopi-i-kykloforia-se-nea-kai-pala%0A%20%20%20%20%0A"/>
        <a href="http://www.enikos.gr/society/686275/sovara-provlimata-se-korinthia-kai-katerini-apo-tin-kakokairia%0A%20%20%20%20%0A"/>
        <a href="http://www.enikos.gr/society/686274/i-kakokairia-chtypa-tin-attiki-megala-provlimata-stin-kineta-tora%0A%20%20%20%20%0A"/>
        <a href="http://www.enikos.gr/society/686193/to-104-ton-mathiton-echei-ypostei-bullying-krisima-ta-teleftaia-p%0A%20%20%20%20%0A"/>
        <a href="http://www.enikos.gr/society/686267/stis-1000-tha-anoixoun-ti-deftera-ta-scholeia-ston-alimo-logo-kak%0A%20%20%20%20%0A"/>
        <a href="http://www.enikos.gr/society/686247/kleista-tha-parameinoun-ti-deftera-scholeia-kai-paidikoi-stathmoi%0A%20%20%20%20%0A"/>
        <a href="http://www.enikos.gr/society/686239/chardalias-ta-metra-pou-echoume-lavei-enopsei-giryoni-oi-polites-%0A%20%20%20%20%0A"/>
        <a href="http://www.enikos.gr/society/686237/i-epithesi-tou-giryoni-apo-ta-dytika-erchontai-ta-entona-kairika-%0A%20%20%20%20%0A"/>
        <a href="http://www.enikos.gr/society/686212/vroches-kai-kataigides-fernei-stin-attiki-i-kakokairia-giryonis-i%0A%20%20%20%20%0A"/>
      </related>
    </article>
  </body>
</html>