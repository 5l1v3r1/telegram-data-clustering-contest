<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/golova-privatbanku-krumhanzl-potrapiv-do-likarni-chi-pov-yazano-ce-z-profesiynoyu-diyalnistyu-novini-ukrajini-50055413.html"/>
    <meta property="og:site_name" content="НВ"/>
    <meta property="article:published_time" content="2019-11-25T07:54:00+00:00"/>
    <meta property="og:title" content="Синдром Коломойського. Інцидент з керівником ПриватБанку Крумханзлом: збіг чи спланована акція"/>
    <meta property="og:description" content="У суботу керівник ПриватБанку Петр Крумханзл потрапив до лікарні. Першим про це повідомив соратник Коломойського Дубінський. НВ Бізнес розбирався, чи пов’язано це з професійною діяльністю банкіра"/>
  </head>
  <body>
    <article>
      <h1>Синдром Коломойського. Інцидент з керівником ПриватБанку Крумханзлом: збіг чи спланована акція</h1>
      <h2>У суботу керівник ПриватБанку Петр Крумханзл потрапив до лікарні. Першим про це повідомив соратник Коломойського Дубінський. НВ Бізнес розбирався, чи пов’язано це з професійною діяльністю банкіра</h2>
      <address><time datetime="2019-11-25T07:54:00+00:00">25 Nov 2019, 07:54</time> by <a rel="author">Петро Шевченко</a></address>
      <p>Новина про стан здоров’я голови правління ПриватБанку Петра Крумханзла стала кульмінацією в інформаційному тиску з боку екс-власника Приватбанку Ігоря Коломойського у період роботи місії Міжнародного валютного фонду (МВФ) в Україні. Примітно, що місія зробила офіційну заяву в той же день 23 листопада.</p>
      <p>У суботу ввечері телеграм-канал Dubinsky.pro <i>(належить народному депутату від партії «Слуга народу» Олександру Дубінському, який неодноразово підтверджував лояльність до колишнього власника Приватбанку і власника телеканалу 1+1 Ігоря Коломойського — НВ Бізнес),</i> повідомив, що у Крумханзла під час занять у спортзалі стався інфаркт. «Збувається зловісний тост Коломойського на дні народження Дубілета-старшого: щоб цей представник Waffen-SS <i>(мається на увазі чех, голова правління ПриватБанку Петро Крумханзл — НВ Бізнес)</i> поїхав додому в будь-якому вигляді», — додав він.</p>
      <p>Прес-служба банку <a href="https://nv.ua/ukr/biz/finance/infarkt-u-golovi-privatbanku-feyk-novini-ukrajini-50055320.html">в коментарі НВ Бізнес спростувала цю інформацію</a>, повідомивши, що Крумханзл дійсно перебуває в лікарні, проте діагноз буде відомий пізніше. На час лікарняного Крумханзла в.о. голови правління ПриватБанку буде його заступник, фінансовий директор Ганна Самаріна (уточнення додано, після публікації метаріалу).</p>
      <p>Відзначимо, що інформаційна активність Коломойського почалася 13 листопада, у переддень приїзду місії МВФ, коли вийшло його <a href="https://nv.ua/ukr/ukraine/politics/kolomoyskiy-pro-rosiyu-i-ssha-nova-rezonansna-zayava-novini-ukrajini-50053259.html">інтерв'ю в New York Times, де він закликав Україну відмовитися від грошей МВФ і звернутися за фінансовою допомогою до Росії</a>.</p>
      <p>В цей же час біля стін Нацбанку почалися акції протесту, <a href="https://www.youtube.com/watch?v=O5JWuYxlTEo">учасники якої не знають, чому вони там перебувають</a>. А Нікопольський феросплавний завод (НФЗ, одним з акціонерів є Коломойський) на аукціоні в системі державних закупівель ProZorro купив на рік право на експлуатацію парковки біля головного офісу ПриватБанку в Дніпрі, де проводиться аналогічна акція. У самому банку вже відзначали, що у них немає ніяких договірних відносин з НФЗ.</p>
      <p>В останній день перебування місії МВФ 22 листопада Коломойський в коментарі Kiyvpost заявив про те, що він поверне собі ПриватБанк у найближчому майбутньому і МВФ про це знає. Примітно, що президент Володимир Зеленський, прем'єр-міністр Олексій Гончарук та голова Офісу президента Андрій Богдан заявляли, що ніхто не буде повертати банки колишнім власникам.</p>
      <p><a href="https://nv.ua/ukr/biz/economics/misiya-mvf-pokinula-kijiv-novini-ukrajini-50055291.html">Джерела НВ Бізнес, знайомі з ситуацією, повідомили</a>, що на шляху укладення угоди між МВФ і Україною стоїть саме Ігор Коломойський, з яким не може бути ніяких компромісів, а також ризик втрати незалежності НБУ. МВФ не може довіряти владі, яка не хоче знайти управу на олігарха-боржника.</p>
      <p>Нагадаємо, Коломойський і його бізнес-партнер Геннадій Боголюбов, згідно з розслідуванням агенства Kroll, підозрюються у виведенні $5,5 млрд з ПриватБанку. Вирішальним може бути засідання Шостого апеляційного адмінсуду 19 грудня, який розгляне апеляцію держави на рішення Окружного адмінсуду про скасування націоналізації ПриватБанку. Якщо рішення буде на користь олігарха, МВФ може припинити переговори про нову програму для України.</p>
      <p>Читайте також:<br/><a href="https://nv.ua/ukr/biz/finance/kompromis-u-spravi-privatbanku-zayava-kolomoyskogo-novini-ukrajini-50043234.html">&amp;nbspМирова угода щодо ПриватБанку — хто і про що домовляється з Коломойським</a></p>
      <p>
        <i>Контекст</i>
      </p>
      <p><i>18 грудня 2016 року, за узгодження з МВФ, уряд за пропозицією НБУ і акціонерів ПриватБанку, найбільшими з яких на той момент були Ігор Коломойський і Геннадій Боголюбов, прийняв рішення про націоналізацію банку через його неплатоспроможність.</i> <i>Держава отримала 100% в його капіталі, а ПриватБанк був докапіталізований на суму 116,8 млрд грн. У червні 2017 року уряд вирішив внести у капітал банку ще 38,5 млрд грн на підставі аналізу НБУ і незалежного аудитора — EY.</i></p>
      <p><a href="https://nv.ua/ukr/biz/finance/kolomoyskiy-proti-derzhavi-protesti-pid-ofisami-privatbanku-trivatimut-do-kincya-listopada-novini-ukrajini-50054974.html">Посилення активності</a> <a href="https://nv.ua/ukr/biz/finance/kolomoyskiy-proti-derzhavi-protesti-pid-ofisami-privatbanku-trivatimut-do-kincya-listopada-novini-ukrajini-50054974.html"/> «<a href="https://nv.ua/ukr/biz/finance/kolomoyskiy-proti-derzhavi-protesti-pid-ofisami-privatbanku-trivatimut-do-kincya-listopada-novini-ukrajini-50054974.html">протестувальників</a>» Коломойського одночасно з приїздом місії МВФ почалося, відразу ж після того, як стало відомо про рішення Високого суду Лондона дати колишнім власникам Приватбанку час на підготовку до захисту до 10 січня 2020 року. Через день, 20 листопада, біля офісу наглядової ради ПриватБанку в Києві з’явилися протестувальники — співробітники НФЗ.</p>
      <p>Нагадаємо, що цей суд наклав всесвітній арешт на активи Коломойського і Боголюбова у майже $2 млрд і обмежив їх у щотижневих витратах на рівні 20 тисяч фунтів на тиждень.</p>
      <p>
        <b>Чому олігархи зацікавлені, щоб пішов Крумханзл?</b>
      </p>
      <p>На запитання НВ Бізнес про те, чи може йти мова про замах на Крумханзла через його професійну діяльність, джерело в ПриватБанку сказало, що це буде ясно після повного обстеження. Відзначимо, що Крумханзл не перша ймовірна жертва у справі ПриватБанку. До цього в Лондоні автомобіль наїхав на екс-голову НБУ Валерію Гонтареву. <a href="https://nv.ua/ukr/ukraine/politics/gontareva-shcho-vidbuvalosya-z-eks-glavoyu-nacbanku-novini-ukrajini-50043195.html">Після цього в Києві був спалений</a> автомобіль її невістки, а потім і будинок.</p>
      <p>Примітно, що Ігор Коломойський в інтерв'ю НВ <a href="https://nv.ua/ukr/biz/economics/nehay-spit-spokiyno-kolomoyskiy-prokomentuvav-pogrozi-na-adresu-gontarevoji-50030291.html">заявив</a> про готовність доставити Гонтареву з Лондона в Україну в «приватному порядку». Це відбувалося якраз в період, коли суд у Лондоні виносив рішення щодо юрисдикцію. <a href="https://nv.ua/ukr/biz/finance/tin-kolomoyskogo-nabu-vimagaye-u-privatbanku-nadati-dokumenti-shchodo-yuridichnih-konsultantiv-50039403.html">Тоді ж НАБУ вилучило документи про юридичних радників ПриватБанку</a>.</p>
      <p>Раніше НВ Бізнес <a href="https://nv.ua/ukr/biz/finance/sluga-narodu-abo-kolomoyskiy-hto-bude-kontrolyuvati-nbu-i-yaki-budut-naslidki-novini-ukrajini-50033521.html">писав</a>, що Коломойський може спробувати змістити нинішній менеджмент ПриватБанку або НБУ, щоб поставити більш лояльне керівництво і розбити захист держави зсередини.</p>
      <p>Як <a href="https://nv.ua/ukr/biz/finance/na-rukovodstvo-privatbanka-usililos-davleniya-krumhanzl-50047842.html">розповідав</a> НВ Бізнес сам Крумханзл, одним із основних його завдань є повернення виведених з банку коштів. «Ми стверджуємо в судах, що є конкретні люди, які вивели з банку величезні суми, є безліч фактів і доказів, які просто потрібно розслідувати», — сказав він. У ПриватБанку НВ Бізнес озвучували суму 240 млрд грн боргів перед банком осіб, пов’язаних з колишніми власниками. Крумханзл заявив, що не буде відступати, і доведе розпочате до кінця.</p>
      <p>Читайте також:<br/><a href="https://nv.ua/ukr/biz/finance/yak-kolomoyskiy-namagayetsya-pidirvati-zahist-derzhavi-v-sudah-po-privatbanku-novini-ukrajini-50049271.html">&amp;nbspКоломойський зайшов з тилу. Як розбивають захист держави в судах щодо ПриватБанку <br/></a>Читайте також:<br/><a href="https://nv.ua/ukr/biz/finance/sluga-narodu-abo-kolomoyskiy-hto-bude-kontrolyuvati-nbu-i-yaki-budut-naslidki-novini-ukrajini-50033521.html">&amp;nbsp«Зробимо їх ще раз». Хто і як може ліквідувати незалежність НБУ</a></p>
      <p>Потрібно сказати, що у Крумханзла це виходить. Адже суд <a href="https://nv.ua/ukr/biz/finance/sud-v-londoni-zaareshtuvav-aktivi-kolomoyskogo-za-pozovom-privatbanku-shcho-ce-znachit-50047997.html">в Лондоні став на бік ПриватБанку</a>, визнавши відповідність юрисдикції позову проти Коломойського і Боголюбова про стягнення зараз вже майже $3 млрд з відсотками. Після цього рішення, суди в Україні, в яких переважно вигравав Коломойський, почали зупиняти провадження. Крім того, ПриватБанк <a href="https://nv.ua/ukr/biz/finance/pozov-privatbanku-v-ssha-chim-ce-zagrozhuye-kolomoyskomu-50026062.html">подав позов до суду штату Делавер</a>, де колишні власники цього банку звинувачуються в масштабному відмиванні коштів. Відомо, що у США Коломойський також перебуває під слідством ФБР.</p>
      <p>Читайте також:<br/><a href="https://nv.ua/ukr/biz/finance/pozov-privatbanku-v-ssha-chim-ce-zagrozhuye-kolomoyskomu-50026062.html">&amp;nbspВаріант Фірташа? Чим Коломойському і Ко загрожує позов Приватбанку в США</a></p>
      <p>В інтерв'ю НВ Бізнес Крумханзл повідомив про тиск на нього, який посилився після перемоги на виборах Володимира Зеленського та партії «Слуга народу», на яких Коломойський має вплив. За його словами, з «травня топ-менеджери банку почали отримувати повістки на допити з найрізноманітніших підстав, іноді формальних, іноді вельми креативних». «Мене особисто запрошували на допити приблизно разів десять. Наприклад, одне із запитань, які мені задавали, було: «Чому ви наймаєте адвокатів, якщо у вас є юристи в банку?» — сказав він.</p>
      <p>Як повідомляв НВ Бізнес, НАБУ і поліція під час обшуків у Приватбанку <a href="https://nv.ua/ukr/biz/finance/yaki-dokumenti-shukala-policiya-v-golovnomu-ofisi-privatbanku-eksklyuziv-nv-50042378.html">вилучили документи</a>, пов’язані з юридичними і піар радниками, звинувачуючи керівництво банку в зловживанні повноваженнями.</p>
      <p>Тут варто згадати, <a href="https://nv.ua/ukr/ukraine/politics/trubu-prorvalo-shcho-vidomo-pro-zapisi-rozmov-direktora-dbr-novini-ukrajini-50054651.html">що минулого тижня в анонімному телеграм-каналі «Трубу прорвало»</a> було опубліковано аудіозапис розмов, нібито голови Державного бюро розслідувань (ДБР) Романа Труби. На ньому було чутно, як він отримав розпорядження припинити переслідування Петра Крумханзла поки місія МВФ перебуває в Україні. Творці каналу стверджують, що розпорядження дав генеральний прокурор Руслан Рябошапка і голова ОПУ Андрій Богдан.</p>
      <p>Читайте також:<br/><a href="https://nv.ua/ukr/biz/finance/zhodnogo-z-kolishnih-top-menedzheriv-privatbanku-ne-viklikali-na-dopit-do-slidchih-organiv-zastupnik-golovi-banku-50025786.html">&amp;nbspЖодного з колишніх топ-менеджерів ПриватБанку не викликали на допит до слідчих органів — заступник голови банку</a></p>
    </article>
  </body>
</html>