<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/gotuyut-yak-do-polotiv-v-kosmos-sportsmen-z-poltavshchini-pro-pidgotovku-do-igor-neskorenih-u"/>
    <meta property="og:site_name" content="Кременчугская газета"/>
    <meta property="article:published_time" content="2019-11-25T07:15:00+00:00"/>
    <meta property="og:title" content="Готують, як до польотів у Космос: спортсмен з Полтавщини про підготовку до Ігор нескорених у Гаазі"/>
    <meta property="og:description" content="Окрім тренувань у спорсменів і заняття з англійської."/>
  </head>
  <body>
    <article>
      <h1>Готують, як до польотів у Космос: спортсмен з Полтавщини про підготовку до Ігор нескорених у Гаазі</h1>
      <address>
        <time datetime="2019-11-25T07:15:00+00:00">25 Nov 2019, 07:15</time>
      </address>
      <figure>
        <img src="https://kg.ua/sites/default/files/styles/news_style_3/public/news4/1_musyak_golovna.png?itok=8HnOfIab"/>
      </figure>
      <p>
        <b>Окрім тренувань у спорсменів і заняття з англійської.</b>
      </p>
      <p>Днями на Олімпійській тренувальній базі в Конча-Заспі вперше офіційно представили українську команду «Інвіктус». У цій команді єдиний спортсмен з Полтавщини Володимир Мусяк<i> (на фото у верхньому ряду пепший зліва).</i></p>
      <figure>
        <img src="https://armyinform.com.ua/wp-content/uploads/2019/11/5f6a0235.jpg"/>
      </figure>
      <p>Заступник міністра у справах ветеранів та внутрішньо переміщених осіб Антон Колумбет оголосив склад української збірної, яка цього року представлятиме нашу країну в Гаазі.</p>
      <p>Також під час зустрічі представили тренерський склад «Ігор Нескорених –2020». Цього року він справді зірковий та професійний, адже тренерами у наших атлетів є найкращі спортсмени світового рівня. Головний тренер — голова Федерації стронгменів України Сергій Конюшок. Також тренерами стали: найсильніший богатир світу Василь Вірастюк, майстер міжнародного класу з легкої атлетики Олена Яновська, майстер спорту з веслування Артур Свердюк, чемпіонка світу Олена Буряк, майстер спорту з плавання Вадим Домбровський, триразовий чемпіон світу з пауерліфтінгу Олексій Соловйов, тренери зі стрільби з лука Олеся Шах і Дмитро Сидорук та інші. Також у підготовці до змагань візьмуть участь «нескорені» торішніх ігор — капітан першої української збірної, яка виступала у Торонто, підполковник МВС Олександр Писаренко тощо. Вони стануть «перекладачами» між тренерами та спортсменами, які мають бойовий досвід і допомагатимуть краще налагодити комунікацію і порозуміння між ними.</p>
      <p>Заступник посла Нідерландів в Україні Пітер ван Фліт повідомив, що українську збірну зустрінуть і приймуть на його батьківщині в Гаазі гостинно й привітно, адже європейська спільнота з величезною повагою ставиться до наших воїнів. Також він передав запрошення від посла на вечерю для учасників змагань. Коли саме це відбудеться, представники посольства узгодять із тренерським складом української збірної, щоб це не завадило процесу підготовки до Ігор.</p>
      <p>До речі, спостерігати за тим, як йде процес тренування можна зі сторінки в Фейсбуці <a href="https://www.facebook.com/volodimir.musyak?__tn__=C-R&amp;eid=ARC2hNcnsBzaWI8rQm5mTsOtXU2eJ8aE-gl0o7HklEU7p-D9gbhHnmVVohi3E-__f5zEFCKR-s2aArYs&amp;hc_ref=ARR83_X2CMe5yQEp8wK5BhpH2LQj4By9UcqiRJp1P3HtwZyqFZihoI0fJqH5rtBHnPs&amp;fref=nf&amp;__xts__%5B0%5D=68.ARD4e0UgvUaeea7dcmzEtVt13Z_QbTpwD57x-lJb5_Gps3caXvzFBl80UehXPHoE7zkvxuftu5wE3ZSFzA6jmjBsqwhIIL82VUHTr70qF9quafAKGICYiwgSL6fZ3WFLJOPW9leDi_M6qkXpe1Pj2gbbxOUzAdJo5KzrHpqXuOuUgyi7dDxo2MOkdi7LgxEWnNVgLqtBi4MketDuAg3wEfTPQsN7">Володимира Мусяк</a>а. Він єдиний спортсмен, який представляє Полтавщину на цих змаганнях. У Кременчуці його знають, як друга «Пірата».</p>
      <blockquote>«<i>Неділя, ранок... вихідний? Ні! У мене таке відчуття, що нас не до збірної готують, а як мінімум - до польоту в космос!</i>», - пише він.</blockquote>
      <figure>
        <img src="https://kg.ua/sites/default/files/inline/images/1_musyak000.png"/>
      </figure>
      <blockquote>«<i>Відпочинок після напруженого дня тренувань? НІ!!! То не про нас. Після вечері - заняття з англійської мови!</i>»<i>,</i> - повідомляє В. Мусяк.</blockquote>
      <figure>
        <img src="https://kg.ua/sites/default/files/inline/images/1_musyak_angl.jpg"/>
      </figure>
      <blockquote>«<i>Новий день - нові тренування! До обіду - стрільба, після - веслування.  Стрільба з луку, окрім фізичної сили, вимагає дисципліни, концентрації та вміння зберігати спокій</i>», - пише спортсмен.</blockquote>
      <figure>
        <img src="https://kg.ua/sites/default/files/inline/images/1_musyak_luk.jpg"/>
      </figure>
      <p>Нагадаємо, «Ігри Нескорених» у Гаазі відбудуться у травні 2020-го. Активна підготовка нашої збірної для виступу на міжнародній арені розпочалася.</p>
      <p>Читайте: <b><a href="https://kg.ua/news/odini-z-20-veteran-z-poltavshchini-igor-musyak-gotuietsya-do-igor-neskorenih-2020">Один з 20: ветеран з Полтавщини Володимир Мусяк готується до Ігор нескорених 2020</a></b></p>
      <p> </p>
      <p>Світлана Павленко</p>
      <h4> </h4>
    </article>
  </body>
</html>