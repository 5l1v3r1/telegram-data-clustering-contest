<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/kent-genel/8-kapali-yuzme-havuzunda-50-bin-kisi-yuzdu/"/>
    <meta property="og:site_name" content="Denizli Haber"/>
    <meta property="article:published_time" content="2019-11-25T07:42:00+00:00"/>
    <meta property="og:title" content="8 kapalı yüzme havuzunda 50 bin kişi yüzdü"/>
    <meta property="og:description" content="Denizli Büyükşehir Belediyesi’nin yaptığı 8 kapalı yüzme havuzu ve spor kompleksinde 1 Ocak 2019’dan bugüne kadar düzenlediği yüzme kurslarına yaklaşık 50 bin kişi katıldı."/>
  </head>
  <body>
    <article>
      <h1>8 kapalı yüzme havuzunda 50 bin kişi yüzdü</h1>
      <h2>Denizli Büyükşehir Belediyesi’nin yaptığı 8 kapalı yüzme havuzu ve spor kompleksinde 1 Ocak 2019’dan bugüne kadar düzenlediği yüzme kurslarına yaklaşık 50 bin kişi katıldı.</h2>
      <address><time datetime="2019-11-25T07:42:00+00:00">25 Nov 2019, 07:42</time> by <a rel="author">Haber Merkezi</a></address>
      <p>Denizli Büyükşehir Belediyesi’nin 2014 yılında yaptığı Kayıhan Kapalı Yüzme Havuzu ve Spor Kompleksi ile birlikte il merkezi ve ilçelerde hayata geçirdiği 8 kapalı yüzme havuzu ve spor kompleksi birçok spor dalında hizmet veriyor.</p>
      <p>Büyükşehir Belediyesi’nin geçtiğimiz yıl 8’e ulaştırdığı kapalı yüzme havuzu ve spor kompleksi özellikle yüzme öğrenmek isteyen vatandaşların ilgisini çekiyor. Bu kapsamda 1 Ocak 2019’dan başlayarak bugüne kadar, 7’den 70’e 50 bin dolayında vatandaş 8 ayrı noktada verilen yüzme kursu eğitimlerine katıldı. Özellikle çocukların ve gençlerin zihinsel ve bedensel gelişimleri ile sosyalleşmelerine katkı koymak, ayrıca yeteneklerini ortaya çıkarmak amacıyla verilen kurslar yenilenerek devam ediyor.</p>
      <p><b>8 AYRI NOKTADA YÜZME KURSU VERİLİYOR</b><br/>Denizlililerin her dönem yoğun ilgi gösterdiği yüzme kursu kayıtlarının Denizli merkezdeki Kayıhan, İncilipınar, Anafartalar-Dokuzkavaklar ve Çakmak-Karahasanlı Kapalı Yüzme Havuzları için https://apps.denizli.bel.tr/spormerkezionlinebasvuru/ internet adresinden veya Denizli Büyükşehir Belediyesi Spor Merkezi’nden yapılabiliyor. İlçelerde yüzme kursuna kayıt yaptırmak isteyenler ise Tavas, Acıpayam ve Çivril Kapalı Yüzme Havuzu ve Spor Kompleksi’nde bulunan kayıt ofislerine müracaat edebiliyor. Yüzme kursları ile ilgili bilgi almak isteyen vatandaşların mesai saatleri içerisinde 0 (258) 262 11 22 numaralı telefonu arayabilecekleri ifade edildi.</p>
      <p><b>DENİZLİ’DE YÜZME BİLMEYEN KİMSE KALMASIN</b><br/>Denizli’nin mutlu, huzurlu ve sağlıklı bir kent olması için sayısız çalışmalar gerçekleştirdiklerini ifade eden Büyükşehir Belediye Başkanı Osman Zolan, özellikle çocukların ve gençlerin sporla iç içe yaşaması için gayret ettiklerini söyledi.</p>
      <p>Sağlıklı bir yaşam için sporun vazgeçilmez olduğunu vurgulayan Başkan Osman Zolan, “Denizli’de yaşayan herkesin spor yapması için, hizmete aldığımız kapalı yüzme havuzu ve spor komplekslerimizle birlikte Denizli’de yüzme bilmeyen kimse kalmasın istiyoruz. Bu tesislerimizde yetişen çocuklarımız, gençlerimiz inşallah yarının sporcuları, şampiyonları olacak. Kurslarımızda geleceğin sporcularını yetiştiriyoruz. Sadece gençlerimiz değil 7’den 70’e herkesin spor yapmasını arzu ediyoruz” ifadelerini kullandı.</p>
    </article>
  </body>
</html>