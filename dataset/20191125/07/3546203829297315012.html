<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1877357216_Kakvo_shte_obsajda_Borisov_s_Donald_Tramp_vav_Vashington"/>
    <meta property="og:site_name" content="webcafé"/>
    <meta property="article:published_time" content="2019-11-25T07:46:00+00:00"/>
    <meta property="og:title" content="Какво ще обсъжда Борисов с Доналд Тръмп във Вашингтон"/>
    <meta property="og:description" content="Днес министър-председателят Бойко Борисов трябва да се срещне във Вашингтон с президента на САЩ Доналд Тръмп. Борисов е на официално посещение в САЩ, за да обсъди с американския държавен глава стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ, се казва в съобщение на правителствения пресцентър."/>
  </head>
  <body>
    <article>
      <h1>Какво ще обсъжда Борисов с Доналд Тръмп във Вашингтон</h1>
      <address><time datetime="2019-11-25T07:46:00+00:00">25 Nov 2019, 07:46</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/25/bb-us-2/1170x717.jpg"/>
        <figcaption>Българският премиер има няколко важни срещи по време на посещението си в САЩ<cite>Снимка: © Facebook, Бойко Борисов</cite></figcaption>
      </figure>
      <p>Днес министър-председателят Бойко Борисов трябва да се срещне във Вашингтон с президента на САЩ Доналд Тръмп. Борисов е на официално посещение в САЩ, за да обсъди с американския държавен глава стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ, се казва в съобщение на правителствения пресцентър.</p>
      <p>Акцент в разговора ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация и други актуални теми.</p>
      <p>Важен момент в тази посока е и договорът за покупката на осем изтребителя F-16 Block 70, които България взима от САЩ.</p>
      <p>Бойко Борисов също така ще участва в церемонията по поднасяне на венец на Мемориала на незнайния воин в Националния гробищен парк "Арлингтън".</p>
      <p>Освен срещата си с Тръмп, във Вашингтон българският министър-председател ще се срещне с президента на Международния републикански институт Даниел Туининг и вицепрезидента на Националния демократически институт Шари Браян.</p>
      <p>Премиерът Борисов ще проведе и среща с представители на американския бизнес в сградата на Американската търговско-промишлена палата.</p>
      <p>В ръководената от министър-председателя Бойко Борисов официална делегация влизат вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.</p>
    </article>
  </body>
</html>