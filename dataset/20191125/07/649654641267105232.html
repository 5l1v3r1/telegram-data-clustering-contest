<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/napadi-ne-smeju-da-budu-razlog-da-ljudi-zacute/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T07:37:48+00:00"/>
    <meta property="og:title" content="Sinani: Napadi ne smeju da budu razlog da ljudi zaćute"/>
    <meta property="og:description" content="Neću reći ništa novo ako konstatujem da su napadi modus operandi ove vlasti. Nisu više problem samo neistomišljenici, već svako ko se doseti da promišlja i komentariše situaciju u društvu danas, konstatovao je za Danas profesor Danijel Sinani."/>
  </head>
  <body>
    <article>
      <h1>Sinani: Napadi ne smeju da budu razlog da ljudi zaćute</h1>
      <h2>Profesor Danijel Sinani povodom odluke Odbora za profesionalnu etiku Univerziteta da je doktorat Siniše Malog plagijat</h2>
      <address><time datetime="2019-11-25T07:37:48+00:00">25 Nov 2019, 07:37</time> by <a rel="author">U. Miletić</a></address>
      <p>
        <b>Neću reći ništa novo ako konstatujem da su napadi modus operandi ove vlasti. Nisu više problem samo neistomišljenici, već svako ko se doseti da promišlja i komentariše situaciju u društvu danas, konstatovao je za Danas profesor Danijel Sinani.</b>
      </p>
      <p>Čuvena Dekartova „mislim, dakle postojim“ kod nas je izgleda postala „mislim, dakle napašće me“. No, sve to naravno ne treba i ne sme da bude razlog da ljudi zaćute, rekao je Sinani, pregovarač koji je učestvovao na pregovorima sa studentima koji su se tokom 12 dana blokade Rektorata borili za autonomiju i ugled Univerziteta nezadovoljni Odlukom Nastavno-naučnog veća Fakulteta organizacionih nauka.</p>
      <p>Sinani se uključio u prevazilaženje krize na Beogradskom univerzitetu, sa iskustvom rešavanja sličnih situacija na matičnom, Filozofskom fakultetu, kada je uspevao da reši probleme dogovorom sa studentima, da bi potom usledili napadi na njega, prvenstveno na osnovu njegovog imena i prezimena.</p>
      <p>Pošto je Odbor za profesionalnu etiku Univerziteta u Beogradu preinačio Odluku Nastavno-naučnog veća Fakulteta organizacionih nauka, upitali smo profesora Sinanija kakav značaj po naš obrazovni sistem, društveno-pravni i sistem vrednosti generalno, ima odluka Odbora za profesionalnu etiku, na šta je profesor ukazao da se: „mnogo prašine podiglo oko ovog slučaja i to ne samo zato što se radi o ličnosti koja zauzima važnu ulogu u političkom životu“.</p>
      <p>– Imam utisak da se u jednom delu društva, u situaciji kada većina institucija ne funkcioniše ili barem ne bez direktnog upliva politike, javila nada da će Univerzitet biti ustanova koja će odbraniti svoju autonomiju i ostati dosledna i dostojanstvena.</p>
      <p>On je istakao da je to ujedno i najveći značaj ove odluke. Prema njegovim rečima, pokazalo se da se odluke mogu donositi samostalno i da institucija treba i može da poštuje sopstvena pravila i vrednosti.</p>
      <p>– Odbor za profesionalnu etiku je univerzitetsko telo i jedino je koje je moglo da donese validnu odluku povodom pomenutog doktorata. Od početka tvrdim da imam poverenja u Univerzitet u Beogradu, kao instituciju od nacionalnog značaja, pa je tako i u ovom slučaju, naročito kada je odluka jednog njegovog tela jednoglasna, zaključuje profesor Sinani.</p>
      <p>Upitan da prokomentariše da li još neko treba da snosi odgovornost pored ministra Malog, Sinani ukazuje da svakako postoji odgovornost mentora i izabrane komisije za odbranu doktorata, a imajući u vidu kako se ceo slučaj odvijao, dodaje on, odgovornost snosi i sam Fakultet organizacionih nauka.</p>
      <p>– Uveren sam da niti moje, niti bilo čije drugo mišljenje u vezi sa time da li ministar Mali može da ostane na funkciji ministra ili je njegova pozicija etički uzdrmana, neće imati nikakvog uticaja na vršioce vlasti. Prvi dan nakon odluke Odbora za etička pitanja mogli smo i da zaključimo da ostavki ili smena neće biti. Pored toga, za ime bivšeg gradonačelnika a sadašnjeg ministra, su se i ranije vezivale afere koje bi trebalo da budu dovoljan razlog za povlačenje iz političkog života. Na kraju, sve se svodi na to da svako snosi odgovornost za svoje postupke pa, ko god da je nadležan za to, neka sudi, ističe profesor Danijel Sinani za Danas.</p>
      <blockquote><b>Nemam informacija o pritiscima</b>S obzirom da nije član Odbora, niti je na bilo koji drugi način povezan s njim, on ne poseduje informacije o tome o čemu se konkretno govorilo na sednici, kao ni te da li je na bilo koji način na komisiju Odbora vršen pritisak prilikom donošenja odlike. „Nemam podatke o tome da li su i na koji način vršeni pritisci, mogu samo da pretpostavljam, ali sam više puta izneo mišljenje da je neophodno dati prostora i vremena članovima odbora da, koliko god je to moguće, na miru donesu odluku koju će moći da argumentuju i iza koje će moći da stanu“, kaže za Danas profesor Sinani.</blockquote>
      <h3>Povezani tekstovi:</h3>
    </article>
  </body>
</html>