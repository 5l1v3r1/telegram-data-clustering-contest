<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/renginiai/linkmenu-fabrikas-kviecia-i-pirmaja-lietuvoje-meikeriu-akademija/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T07:36:22+00:00"/>
    <meta property="og:title" content="„LinkMenų fabrikas“ kviečia į pirmąją Lietuvoje „meikerių“ akademiją"/>
    <meta property="og:description" content="Sparti automatizacija ir robotizacija keičia ne tik Lietuvos, bet ir viso pasaulio darbo rinką. Dėl nuolat tobulėjančių technologinių sprendimų ateityje vis labiau bus vertinamas darbuotojų kūrybiškumas, iniciatyvumas bei kritinis mąstymas. Siekdamas prisiderinti prie rinkos poreikių ir pritraukti techninės kūrybos entuziastus iš visos Lietuvos, Vilniaus Gedimino technikos universiteto (VGTU) kūrybiškumo ir..."/>
  </head>
  <body>
    <article>
      <h1>„LinkMenų fabrikas“ kviečia į pirmąją Lietuvoje „meikerių“ akademiją</h1>
      <address><time datetime="2019-11-25T07:36:22+00:00">25 Nov 2019, 07:36</time> by <a rel="author">Made in Vilnius</a></address>
      <p>Sparti automatizacija ir robotizacija keičia ne tik Lietuvos, bet ir viso pasaulio darbo rinką. Dėl nuolat tobulėjančių technologinių sprendimų ateityje vis labiau bus vertinamas darbuotojų kūrybiškumas, iniciatyvumas bei kritinis mąstymas. Siekdamas prisiderinti prie rinkos poreikių ir pritraukti techninės kūrybos entuziastus iš visos Lietuvos, Vilniaus Gedimino technikos universiteto (VGTU) kūrybiškumo ir inovacijų centras „LinkMenų fabrikas“ įsteigia pirmąją Lietuvoje „meikerių“ akademiją „Makeademy“ – tris mėnesius trunkančią tobulėjimo programą ateities kūrėjams.</p>
      <p>Vasario–gegužės mėnesiais vyksiančioje „meikerių“ akademijoje gali dalyvauti visi studentai arba per paskutinius dvejus metus studijas baigę jauni profesionalai, kurie bus mokomi spręsti pasaulio problemas, pasitelkiant kūrybiškumą ir inovacijas. „Meikerių“ akademijoje dalyvaujantiems kūrėjams bus siūlomos šešios temos: maistas ir vartojimas, miestas ir mobilumas, sveikata ir gyvensena, pakavimas ir rūšiavimas, edukacija ir pramogos, išmanūs namai ir daiktų internetas (angl. <i>Internet of Things – IoT</i>).</p>
      <p>„Makeademy“ metu dalyviai tris mėnesius intensyviai kurs „hardware“ produktus su VGTU kūrybiškumo ir inovacijų centro „LinkMenų fabrikas“ inžinierių ir industrijos profesionalų-mentorių pagalba. Profesionalūs mentoriai pasakos dalyviams apie produktų dizainą, strategijas, tvarumą, inžineriją, architektūrą, urbanizmą, verslo vystymą, gamybą bei dalinsis patirtimi.</p>
      <figure>
        <img src="https://cdn3.hellovilnius.lt/wp-content/uploads/2019/11/Meikeriakademija_VGTULinkMenfabrikonuotr_4.jpg"/>
        <figcaption>Nuotr.: LinkMenų fabrikas</figcaption>
      </figure>
      <p>„Šios programos esmė yra nekurti dar daugiau nereikšmingų produktų, kurie prisideda prie didesnės taršos kūrimo pasaulyje. Akademijos metu gilinsimės į realias globalias problemas ir spręsime jas kurdami reikšmingus produktus. Visų svarbiausia – mokysimės kūrybiškumo, kuris yra ateities inovatyvumo pagrindas“, – teigia VGTU „LinkMenų fabriko“ inovacijų strategas Matas Olendra.</p>
      <p>Pasitelkdami strateginį mąstymą, programos metu dalyviai išmoks analizuoti globalias tematikas ir rasti jose slypinčias problemas. Turint aiškiai nustatytas problemas, dalyviai bus mokomi, kaip generuoti idėjas produktams (hardware), kurie spręstų anksčiau rastas problemas. Taip pat dalyviai išmoks, kaip praktiškai įgyvendinti savo idėjas, naudojantis greitojo prototipavimo principais ir taikant žiedinę dizaino kūrimo metodologiją. Programos pabaigoje dalyviai mokės naudotis lazerine pjaustykle, 3D spausdintuvu, braižytuvu, CNC staklėmis, elektronikos priemonėmis, reikalingomis jų projektui įgyvendinti.</p>
      <p>„Makeademy“ bus vykdoma keliais etapais. Sausio mėnesį prasidės dalyvių atrankos, vasarį atrinkti dalyviai bus kviečiami į idėjų generavimo dirbtuves. Taip pat vyks darbas grupėse su mentoriais, gryninant produkto strategiją. Bus organizuojami mokymai, vyks produktų gamyba, mentorių konsultacijos ir tinklaveikos renginiai. Visą programą baigę dalyviai įgis vertingų įgūdžių bei pažinčių.</p>
      <p>Sukurtų produktų kūrėjai bus apdovanoti ir varžysis dėl prizinio fondo, kurio vertė siekia 6000 eurų. Pirmosios vietos laimėtojo laukia 3000 eurų, antrosios – 2000, trečiosios – 1000 eurų vertės piniginis prizas. Taip pat dalyviai galės laimėti narystę VGTU „LinkMenų fabrike“, užmegzti ryšius su industrijos profesionalais ir turės galimybę rasti mentorius savo sukurto produkto tolimesniam vystymui ir komercializacijai.</p>
      <p>Lapkričio 26 d. VGTU „LinkMenų fabrike“ įvyks pirmasis pristatomasis „meikerių“ akademijos renginys, kuriame pranešimus patentavimo ir prekės ženklo kūrimo temomis skaitys „Synthesis Consulting Group“ ir „Metida“ atstovai, o vakaro nuotaiką kurs DJ Rimas Šapauskas.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/renginiai/organizuojamos-nemokamos-keramikos-dirbtuves/"/>
        <a href="https://madeinvilnius.lt/pramogos/renginiai/sekmadieni-nemokamas-zygelis-po-verkiu-regionini-parka/"/>
        <a href="https://madeinvilnius.lt/pramogos/renginiai/fabijoniskiu-baseine-nemokamas-savigynos-seminaras/"/>
        <a href="https://madeinvilnius.lt/pramogos/renginiai/gariunuose-vyksta-tarptautine-kaciu-paroda-2/"/>
        <a href="https://madeinvilnius.lt/pramogos/renginiai/panoramoje-surmuliuoja-veganu-kaledine-muge/"/>
        <a href="https://madeinvilnius.lt/pramogos/renginiai/vu-botanikos-sodas-atveria-didiji-siltnami-vyks-nemokami-edukaciniai-uzsiemimai/"/>
      </related>
    </article>
  </body>
</html>