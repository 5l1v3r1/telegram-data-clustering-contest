<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013323/%D9%85%D8%A7%D9%84%DA%A9-%D8%B1%D9%88%D8%B3-%DA%86%D9%84%D8%B3%DB%8C-%D8%B1%D8%A7-%D9%85%DB%8C-%D9%81%D8%B1%D9%88%D8%B4%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:26:15+00:00"/>
    <meta property="og:title" content="مالک روس چلسی را می‌فروشد؟"/>
    <meta property="og:description" content="بروس باک، رئیس باشگاه چلسی می‌گوید رومن آبراموویچ مالک باشگاه مثل همیشه در امور این باشگاه دخالت داشته و علاقه‌ای به پیشنهادها برای خرید چلسی ندارد."/>
  </head>
  <body>
    <article>
      <h1>مالک روس چلسی را می‌فروشد؟</h1>
      <address>
        <time datetime="2019-11-25T07:26:15+00:00">25 Nov 2019, 07:26</time>
      </address>
      <p>
        <i>بروس باک، رئیس باشگاه چلسی می‌گوید رومن آبراموویچ مالک باشگاه مثل همیشه در امور این باشگاه دخالت داشته و علاقه‌ای به پیشنهادها برای خرید چلسی ندارد.</i>
      </p>
      <p>به گزارش مشرق، روزنامه انگلیسی گاردین در گفتگویی با بروس باک، رئیس باشگاه <b>چلسی </b>از قول او می‌گوید <b>رومن آبراموویچ</b>، مالک ثروتمند این باشگاه، به خریدارانی که فکر می‌کرده‌اند می‌توانند چلسی را به قیمت ارزان بخرند پاسخ منفی داده و مثل همیشه در امور این باشگاه مداخله می‌کند.</p>
      <blockquote>بیشتر بخوانید:<br/><a href="https://www.mashreghnews.ir/news/1012585/%DA%86%D9%84%D8%B3%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D8%AC%D8%B0%D8%A8-%D8%B1%D9%82%DB%8C%D8%A8-%D8%B3%D8%B1%D8%AF%D8%A7%D8%B1"><i>چلسی</i> به دنبال جذب رقیب سردار</a></blockquote>
      <p>باک در این مصاحبه می‌گوید آبراموویچ هیچ برنامه‌ای برای فروش چلسی ندارد. این در حالی است که آبراموویچ از بهار سال 2018 و زمانی که دولت بریتانیا تمدید ویزای او را برای مدتی به تعویق انداخت تا این لحظه دیگر برای تماشای بازی‌های خانگی چلسی به ورزشگاه استمفوردبریج نیامده است.</p>
      <p>رئیس باشگاه چلسی درباره شایعات مطرح شده درباره قصد آبراموویچ برای فروش باشگاه گفت:" تا جایی که من می‌دانم به هیچ وجه چین چیزی صحت ندارد. درست برعکس. من تا حالا  حتی یک کلمه هم از آقای آبراموویچ در این باره نشنیده‌ام. بعضی خیال می‌کنند به دلیل مسائل سیاسی می‌توانند چلسی را ارزان بخرند. ما با این دسته افراد هیچ حرفی نداریم. در مورد دخالت ایشان در امور باشگاه هم باید بگویم آبراموویچ درباره شکار بازیکنان جدید، تمدید قرارداد بازیکنان، خرید بازیکن و فروش بازیکن مثل همیشه دخالت دارد، همانطور که از روز اول دخالت داشته است".</p>
      <p>بروس باک در ادامه درباره شایعات مبنی بر اینکه در غیبت آبراموویچ برنامه‌های باشگاه متوقف شده و برنامه‌های ساخت استادیوم جدید هم پیشرفتی نداشته گفت:" من متوجهم که چه می‌خواهید بگویید و اثبات اینکه چنین چیزی نیست واقعا کار سختی است. ولی می‌گویم بهتر است تا پنجره نقل و انتقالات آینده صبر کنیم. اگر در آن نقل و انتقالات ما یک مبلغ نجومی هزینه کردیم آن وقت دیگر کسی نمی‌تواند بگوید که در چلسی همه چیز متوقف شده و معلق شده است".</p>
      <p>رئیس چلسی درباره استفاده از بازیکنان جوان توسط فرانک لمپارد در فصل جاری گفت:" ممنوعیت ما از نقل و انتقالات باعث شده فرصتهای زیادی در اختیار بازیکنان جوان قرار بگیرد. البته نمی‌توانم این را رد کنم که حتی اگر در نقل و انتقالات بودیم دو سه نفر از این بازیکنان باز هم فرصت بازی را پیدا می‌کردند. این وضعیت آقای آبراموویچ را خیلی خوشحال کرده چون او علاقه زیادی به آکادمی باشگاه دارد. فکر کنم ایشان یکی از معدود روسای باشگاهی است که در تعداد زیادی از بازی‌های تیم آکادمی حضور داشته".</p>
      <p>منبع: ورزش سه</p>
    </article>
  </body>
</html>