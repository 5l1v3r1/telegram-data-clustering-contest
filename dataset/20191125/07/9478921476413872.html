<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/i-elas-gia-ti-syllipsi-ton-dyo-astynomikon-stin-kriti/"/>
    <meta property="og:site_name" content="ert.gr"/>
    <meta property="article:published_time" content="2019-11-25T07:46:30+00:00"/>
    <meta property="og:title" content="Η ΕΛΑΣ για τη σύλληψη των δύο αστυνομικών στην Κρήτη"/>
    <meta property="og:description" content="Το δρόμο της δικαστικής και πειθαρχικής οδού έχει πάρει πλέον η διερεύνηση της υπόθεσης του αξιωματικού της τοπικής ΕΛΑΣ, ο οποίος, με απόφαση του Αρχηγείου της ΕΛΑΣ τέθηκε σε διαθεσιμότητα καθώς σε βάρος του σχηματίστηκε δικογραφία για παράβαση καθήκοντος και απελευθέρωση κρατουμένου. Προκύπτει μάλιστα ότι για το ίδιο περιστατικό τέθηκε σε διαθεσιμότητα και ένας αρχιφύλακας. Αναλυτικά η επίσημη ανακοίνωση που εξέδωσε το Αρχηγείο της ΕΛΑΣ αργά τη νύχτα της Κυριακής. Σε αυτήν αναφέρεται επί λέξει: « Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α’ και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης. Η υπόθεση αφορά σε περιστατικό που έλαβε χώρα την 03:10 ώρα της 23/11/2019, όταν ο Αστυνόμος Α’, εκτός διατεταγμένης υπηρεσίας, μετέβη σε άλλη Αστυνομική Υπηρεσία, όπου εκτελούσε καθήκοντα Αξιωματικού Υπηρεσίας ο Αρχιφύλακας και αφού παρέλαβε ιδιώτη κρατούμενο για υγειονομική παράβαση επέστρεψαν…"/>
  </head>
  <body>
    <article>
      <h1>Η ΕΛΑΣ για τη σύλληψη των δύο αστυνομικών στην Κρήτη</h1>
      <address><time datetime="2019-11-25T07:46:30+00:00">25 Nov 2019, 07:46</time> by <a rel="author">Μαρίνα Μανδακάκη</a></address>
      <p>Το δρόμο της δικαστικής και πειθαρχικής οδού έχει πάρει πλέον η διερεύνηση της υπόθεσης του αξιωματικού της τοπικής ΕΛΑΣ, ο οποίος, με απόφαση του Αρχηγείου της ΕΛΑΣ τέθηκε σε διαθεσιμότητα καθώς σε βάρος του σχηματίστηκε δικογραφία για παράβαση καθήκοντος και απελευθέρωση κρατουμένου.<br/>Προκύπτει μάλιστα ότι για το ίδιο περιστατικό τέθηκε σε διαθεσιμότητα και ένας αρχιφύλακας.<br/>Αναλυτικά η επίσημη ανακοίνωση που εξέδωσε το Αρχηγείο της ΕΛΑΣ αργά τη νύχτα της Κυριακής. Σε αυτήν αναφέρεται επί λέξει:<br/>« Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α’ και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης. Η υπόθεση αφορά σε περιστατικό που έλαβε χώρα την 03:10 ώρα της 23/11/2019, όταν ο Αστυνόμος Α’, εκτός διατεταγμένης υπηρεσίας, μετέβη σε άλλη Αστυνομική Υπηρεσία, όπου εκτελούσε καθήκοντα Αξιωματικού Υπηρεσίας ο Αρχιφύλακας και αφού παρέλαβε ιδιώτη κρατούμενο για υγειονομική παράβαση επέστρεψαν μαζί μετά από περίπου (3) ώρες.<br/>Οι δύο αστυνομικοί και ο ιδιώτης συνελήφθησαν, σε βάρος τους σχηματίσθηκε ποινική δικογραφία αυτόφωρης διαδικασίας και οδηγήθηκαν στην αρμόδια εισαγγελική Αρχή».</p>
    </article>
  </body>
</html>