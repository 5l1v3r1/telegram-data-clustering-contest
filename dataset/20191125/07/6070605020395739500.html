<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2350564981.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T07:15:52+00:00"/>
    <meta property="og:title" content="Lluita contra la violència masclista i ERC consulta la militància: les claus del dia, amb Antoni Bassas (25/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Lluita contra la violència masclista i ERC consulta la militància: les claus del dia, amb Antoni Bassas (25/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-25T07:15:52+00:00">25 Nov 2019, 07:15</time>
      </address>
      <p>És dilluns 25 de novembre del 2019. <a href="https://www.ara.cat/meteo/">Aquesta setmana serà força menys hivernal que l'anterior</a>. No hi haurà cap estiuet, però <a href="https://www.ara.cat/societat/meteo/previsions/temps-25-novembre-2019-fred-pont_0_2350564983.html">els migdies agradables com el d'ahir seran la tònica</a>. Avui a la tarda el cel quedarà enterbolit però els pròxims dies hi haurà poques opcions de pluja.</p>
      <figure>
        <img src="https://www.ara.cat/2019/11/25/societat/meteo/Posta-Poblenou-Delta-AGUSTI-DESCARREGA_2350575007_67632411_117x66.jpg"/>
      </figure>
      <p>
        <a href="https://www.ara.cat/societat/meteo/previsions/temps-25-novembre-2019-fred-pont_0_2350564983.html">Aquesta setmana serà menys hivernal però el fred podria tornar abans del pont</a>
      </p>
      <p><b>1.</b> Comencem per una notícia de mobilitat que no passa cada dia: <a href="https://www.ara.cat/especials/catserveis/Entra-Ciutat-Justicia-L10-Sud_0_2348765235.html">avui s’estrena una parada de la línia 10 del metro.</a> Es diu Ciutat de la Justícia, és a l’Hospitalet de Llobregat i ha costat 80 milions d’euros. </p>
      <figure>
        <img src="https://www.ara.cat/2019/11/22/imatges/Imatge-Ciutat-Justicia-L10-Sud_2348775292_67572233_117x66.jpg"/>
      </figure>
      <p>
        <a href="https://www.ara.cat/especials/catserveis/Entra-Ciutat-Justicia-L10-Sud_0_2348765235.html">Entra en servei l'estació de la Ciutat de la Justícia de l'L10 Sud de metro</a>
      </p>
      <p><b>2.</b> Avui és el <a href="https://www.ara.cat/societat/obstacles-violencia-masclista-burocracia-admistracio_0_2349965070.html">Dia Mundial per a l’Eliminació de la Violència contra les Dones</a>. A Catalunya aquest 2019 han mort vuit dones per violència masclista. Sis d'aquestes 8 tenien una relació sentimental i convivien amb l’assassí. Amb tot, convé remarcar que ben bé <a href="https://www.ara.cat/societat/meitat-dels-maltractaments-dones-psicologics_0_2350564965.html">la meitat de les denúncies que reben els Mossos són per maltractaments psicològics</a>: amenaces, coaccions, vexacions i tractament degradant.</p>
      <figure>
        <img src="https://www.ara.cat/2019/11/24/dossier/cursa-obstacles-sortir-violencia-masclista_2349975076_67614507_117x66.jpg"/>
      </figure>
      <p>
        <a href="https://www.ara.cat/societat/obstacles-violencia-masclista-burocracia-admistracio_0_2349965070.html">La cursa d’obstacles de les dones per sortir de la violència masclista</a>
      </p>
      <p>Precisament avui publiquem un <a href="https://www.ara.cat/opinio/Feminisme-llibertat-lluites-indestriables_0_2350564936.html">article conjunt sobre aquesta qüestió de Dolors Bassa i Carme Forcadell</a>.</p>
      <figure>
        <img src="https://www.ara.cat/2019/11/24/opinio/Feminisme-llibertat-lluites-indestriables_2349975188_67628340_117x66.png"/>
      </figure>
      <p>
        <a href="https://www.ara.cat/opinio/Feminisme-llibertat-lluites-indestriables_0_2350564936.html">Feminisme i llibertat, lluites indestriables</a>
      </p>
      <p><b>3.</b> <a href="https://www.ara.cat/politica/ERC-consulta-Catalunya-negociacio-PSOE-Podem_0_2349965122.html">Els militants d’Esquerra tenen tot el dia d’avui per votar sí o no a la pregunta de la direcció del partit</a> de si estan d’acord a negociar la investidura de Pedro Sánchez a canvi d’una taula de diàleg. De fet, <a href="https://www.ara.cat/politica/autodeterminacio-que-ha-superat-veto_0_2350564950.html">Pere Aragonès condiciona l’abstenció a una reunió entre els governs català i espanyol</a> que s’hauria de produir abans de la votació. I l’ARA explica que <a href="https://www.ara.cat/politica/negocia-PSOE-aturar-republica-digital-decret-comuns_0_2350564968.html">Podem està negociant amb el PSOE aturar el decret contra la república digital</a>. La Generalitat pressiona perquè els comuns s’oposin a intervenir internet sense ordre judicial.</p>
      <p><b>4.</b> Mentrestant, la setmana passada el PSC va anunciar que el mes que ve, al congrés del partit, debatrà el que Miquel Iceta anomena “flexibilització de la immersió lingüística”. Ahir, en declaracions a RAC1, va explicar què volia dir amb això: “En alguns entorns de l’àrea metropolitana de Barcelona falta català a l’escola. El castellà no té problemes [a Catalunya], però té marge de millora. Quan jo dic si algú necessita més català, li donarem, si algú necessita més castellà, li donarem, i si tots necessiten més anglès els hi donarem. Això és un problema. A mi de vegades em fa un pèl de basarda”.</p>
      <p>Us recomanem <a href="https://www.ara.cat/opinio/novembre-Llengua-independencia_0_2350564935.html">la columna de Vicenç Villatoro sobre la qüestió</a>. </p>
      <figure>
        <img src="https://www.ara.cat/2019/11/24/opinio/novembre-Llengua-independencia_2349975181_67626934_117x66.png"/>
      </figure>
      <p>
        <a href="https://www.ara.cat/opinio/novembre-Llengua-independencia_0_2350564935.html">25/11: Llengua i independència</a>
      </p>
      <p><b>5.</b> Tenim <a href="https://www.ara.cat/ara_mateix/actualitat-ultima-hora-noticies-directe_12_2342285749_130603.html">dos detinguts de dissabte a la nit per talls a la Meridiana de protesta contra la sentència</a> del Suprem contra els presos polítics. Un ja està en llibertat i l’altre continua en dependències policials per resistència a l’autoritat. A l’ARA expliquem que el detingut és un metge que s’hauria queixat perquè la policia va obstaculitzar una assistència.</p>
      <p><b>6.</b> Crònica de <a href="https://www.ara.cat/internacional/Hong-Kong-record-participacio-eleccions_0_2349965108.html">Dolors Rodríguez des de Hong Kong</a>. Aquest diumenge hi havia eleccions locals, i la gent les ha convertit en una mena de referèndum: mai havia anat a votar tanta gent, més del 70% del cens, i han guanyat de llarg les candidatures pro democràcia, que podrien endur-se el 90% dels seients en joc. </p>
      <figure>
        <img src="https://www.ara.cat/2019/11/25/internacional/Celebracio-resultat-dels-partits-pro-democracia_2350574993_67631319_117x66.jpg"/>
      </figure>
      <p>
        <a href="https://www.ara.cat/internacional/Hong-Kong-record-participacio-eleccions_0_2349965108.html">Hong Kong vota contra la Xina</a>
      </p>
      <p><b>7.</b> Als esports, el partit del Barça a Leganés ha suggerit a Toni Padilla <a href="https://www.ara.cat/esports/Requiem-pel-migcampista-blaugrana-perdut_0_2350564948.html">una anàlisi titulada “Rèquiem pel migcampista blaugrana perdut”</a>. I Roger Requena escriu sobre l’1-1 de l’Espanyol a casa contra el Getafe:<a href="https://www.ara.cat/esports/futbol/espanyol/cronica-espanyol-getafe-santander-jornada_0_2345765508.html"> “L’Espanyol no es desperta del malson”</a> (els pericos són penúltims a cinc punts de la salvació). <a href="https://www.ara.cat/esports/Girona-perd-por-sentir-se-gran_0_2349965111.html">“El Girona per la por de sentir-se gran”</a>, diu Jordi Bofill (Girona, 2 - Fuenlabrada, 0). El Girona és a dos punts de l’ascens.</p>
      <p><b>8.</b> <a href="https://www.ara.cat/esports/Nadal-tornar-Espanya-sisena-Davis_0_2350564977.html">L’equip espanyol de Copa Davis, liderat per Nadal, va guanyar ahir la Copa Davis</a> organitzada per l’empresa de Gerard Piqué. És la sisena Copa Davis de la història del tenis espanyol.</p>
      <figure>
        <img src="https://www.ara.cat/2019/11/25/esports/Nadal-tornar-Espanya-sisena-Davis_2350574982_67630374_117x66.jpg"/>
      </figure>
      <p>
        <a href="https://www.ara.cat/esports/Nadal-tornar-Espanya-sisena-Davis_0_2350564977.html">Nadal fa tornar Espanya al cim amb la sisena Davis</a>
      </p>
      <p>Us convidem a seguir les notícies del dia a l’<a href="https://www.ara.cat/"> ARA</a>.</p>
    </article>
  </body>
</html>