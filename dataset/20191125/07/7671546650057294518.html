<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915009"/>
    <meta property="og:site_name" content="Dnevnik"/>
    <meta property="article:published_time" content="2019-11-25T07:14:00+00:00"/>
    <meta property="og:title" content="#video Dončić z 41 točkami nadigral Hardna za zmago Dallasa"/>
    <meta property="og:description" content="Ekipa Dallas Mavericks je v severnoameriški košarkarski ligi NBA na gostovanju s 137:123 ugnala Houston Rockets za peto zmago v nizu in enajsto v sezoni. Najboljši igralec tekme je bil slovenski zvezdnik Luka Dončić, ki je za zmagovalce vpisal kar 41 točk ter 10 podaj in šest skokov."/>
  </head>
  <body>
    <article>
      <h1>#video Dončić z 41 točkami nadigral Hardna za zmago Dallasa</h1>
      <address><time datetime="2019-11-25T07:14:00+00:00">25 Nov 2019, 07:14</time> by <a rel="author">STA</a></address>
      <p>
        <b>Ekipa Dallas Mavericks je v severnoameriški košarkarski ligi NBA na gostovanju s 137:123 ugnala Houston Rockets za peto zmago v nizu in enajsto v sezoni. Najboljši igralec tekme je bil slovenski zvezdnik Luka Dončić, ki je za zmagovalce vpisal kar 41 točk ter 10 podaj in šest skokov.</b>
      </p>
      <p>Dallas je uvodno četrtino dobil kar s 45:29 in kljub temu, da go gostitelji dobili drugi del za dve točki (32:30), je Dallas na odmor ob polčasu odšel s prednostjo 18 točk (78:60).</p>
      <p>V zadnji minuti tretje četrtine je zvezdnik domačih James Harden s prostih metov znižal razliko na deset točk, potem pa je v zadnji četrtini padla tudi na pet, zadnjič ob izidu 112:107.</p>
      <p>Luka Dončić je nato prevzel vse niti igre v svoje roke, zadeval je z vseh položajev in obenem tudi uspešno podajal.</p>
      <p>»Luka vodi vso zadevo. Vsi smo večino tekme odvisni od njega. Trenutno igra neverjetno. Zelo sem vesel zanj,« je po koncu o Dončiću dejal Kristaps Porzingis, ki je k zmagi prispeval 23 točk in 13 skokov.</p>
      <figure>
        <iframe src="https://www.youtube.com/embed/eLcbOIDlJTY" width="560" height="315" data-service="Youtube" scrolling="no"/>
      </figure>
      <p>Ko so košarkarji Dallasa po koncu tekme odhajali v slačilnico, so nekateri njihovi navijači Slovencu vzklikali: »MVP! MVP!« Dončić teh vzklikov ni preslišal: »Bilo je lepo. Ko slišim to, je zelo lepo. Nikoli si nisem predstavljal, da mi bodo to vzklikali v ligi NBA. To je nekaj posebnega.«</p>
      <p>Dončić je dobil tudi dvoboj s prvim strelcem lige Hardnom. Slednji je bil drugi strelec srečanja z 32 točkami (met iz igre 11:24, 8:10 prosti meti, dve trojki). Dosegel je še 11 podaj in devet skokov. Dončić je iz igre metal 15:29, 6:8 proste mete, vpisal pa je pet trojk.</p>
      <p>Ljubljančan je le za točko zgrešil svoj strelski rekord in postal šele drugi košarkar po LeBronu Jamesu, ki je pred 21. letom več kot enkrat dosegel 40 točk in deset podaj, a sam se z osebnimi rekordi ne obremenjuje. »Zame je še vedno cilj končnica. Sezona je dolga. Minil je šele en mesec. Nismo še v končnici, zato moramo tako nadaljevati,« je bil po koncu tekme jasen Dončić.</p>
      <figure>
        <iframe src="https://www.youtube.com/embed/Cw-buZbna7s" width="560" height="315" data-service="Youtube" scrolling="no"/>
      </figure>
      <p>Dallas, ki ima zdaj 11 zmag in pet porazov, prihodnja tekma čaka v noči na sredo, ko bo gostil Los Angeles Clippers, ki je ponoči prav tako zmagal, in sicer je doma s 134:109 ugnal New Orleans Pelicans. Najboljši strelec je bil s klopi s 34 točkami Montrezl Harrell.</p>
      <p>Petič v nizu so zmagali tudi košarkarji Denver Nuggets, tokrat so s 116:104 premagali Phoenix Suns. Brookly Nets je na gostovanju tesno s 103:101 premagal New York Knicks, Sacramento Kings pa s 113:106 Washington Wizards.</p>
      <blockquote><b>Izidi:<br/></b>Houston Rockets - Dallas Mavericks 123:137<br/>(Luka Dončić: 41 točk, 10 podaj in 6 skokov v 34 minutah za Dallas)<br/>New York Knicks - Brooklyn Nets 101:103<br/>Washington Wizards - Sacramento Kings 106:113<br/>Denver Nuggets - Phoenix Suns 116:104<br/>LA Clippers - New Orleans Pelicans 134:109</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042915108/sport/kosarka/luka-doncic-igralec-tedna-na-zahodu"/>
      </related>
    </article>
  </body>
</html>