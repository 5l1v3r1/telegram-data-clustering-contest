<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/dyo-nekroi-kai-megala-provlimata-apo-ton-giryoni-kleisti-i-nea-kai-palaia-ethniki-athinon-korinthoy-kleista-mechri-tis-10-00-ta-scholeia-stin-attiki/"/>
    <meta property="og:site_name" content="economico.gr"/>
    <meta property="article:published_time" content="2019-11-25T07:03:09+00:00"/>
    <meta property="og:title" content="Δύο νεκροί και μεγάλα προβλήματα από τον Γηρυόνη. Κλειστή η νέα και παλαιά εθνική Αθηνών-Κορίνθου"/>
    <meta property="og:description" content="Μεγάλα προβλήματα αλλά και δύο νεκρούς προκάλεσε τις πρώτες πρωινές ώρες  η κακοκαιρία Γηρυόνης, η οποία σαρώνει σχεδόν ολόκληρη τη χώρα τις τελευταίες ώρες. Τα κυριότερα προβλήματα εντοπίζονται στην Κινέτα, όπου σύμφωνα με την Πυροσβεστική Υπηρεσία, υπάρχουν πολλά ακινητοποιημένα οχήματα και έχουν καταγραφεί περίπου 60 κλήσεις για άντληση υδάτων και απομακρύνσεις ατόμων."/>
  </head>
  <body>
    <article>
      <h1>Δύο νεκροί και μεγάλα προβλήματα από τον Γηρυόνη. Κλειστή η νέα και παλαιά εθνική Αθηνών-Κορίνθου</h1>
      <address><time datetime="2019-11-25T07:03:09+00:00">25 Nov 2019, 07:03</time> by <a rel="author">Έλλη Τριανταφύλλου</a></address>
      <p><b>Μεγάλα προβλήματα</b> αλλά και<b> δύο νεκρού</b>ς προκάλεσε τις πρώτες πρωινές ώρες  η κακοκαιρία Γηρυόνης, η οποία σαρώνει σχεδόν ολόκληρη τη χώρα τις τελευταίες ώρες. Τα κυριότερα προβλήματα εντοπίζονται στην <b>Κινέτα,</b> όπου σύμφωνα με την Πυροσβεστική Υπηρεσία, υπάρχουν πολλά ακινητοποιημένα οχήματα και έχουν καταγραφεί περίπου 60 κλήσεις για άντληση υδάτων και απομακρύνσεις ατόμων.</p>
      <p>Οι αρχές απομάκρυναν ανθρώπους κυρίως από υπόγεια και ισόγεια διαμερίσματα, τα οποία είχαν πλημμυρίσει καθώς χείμαρροι προκάλεσαν συσσώρευση λάσπης από το βουνό. Σύμφωνα με τον ΓΓΠΠ Ν. Χαρδαλιά, στην Κινέτα έγιναν 27 απεγκλωβισμοί. Προβλήματα καταγράφηκαν και στους Αγίους Θεοδώρους. Αναφορές κάνουν κάνουν λόγο για αυτοκίνητα που παρασύρθηκαν από το νερό.</p>
      <p>
        <b>Κλειστή η νέα και η παλαιά εθνική οδός Αθηνών – Κορίνθου</b>
      </p>
      <p>Διακόπηκε νωρίς το πρωί η κυκλοφορία στη <b>Νέα Εθνική Οδό Αθηνών – Κορίνθου,</b> και <b>στα δύο ρεύματα</b> κυκλοφορία, λόγω των προβλημάτων που προκάλεσε η κακοκαιρία Γηρυόνης στο ύψος της Κινέτας. Σύμφωνα με τη Γενική Γραμματεία Πολιτικής Προστασίας, η κυκλοφορία διακόπηκε μεταξύ των διοδίων Ελευσίνας και Καλαμακίου (Ισθμός), και στα δύο ρεύματα κυκλοφορίας. <b>Κλειστή</b> είναι και η <b>παλαιά εθνική</b> οδός σε αρκετά σημεία.</p>
      <p>Όπως ανέφερε μιλώντας στον ΑΝΤ1 ο εκπρόσωπος της Ολυμπίας Οδού Γ. Χανδάνος, υπάρχει συσσώρευση φερτών υλικών από το 54ο έως 62ο χλμ. στο ρεύμα προς Πάτρα, καθώς και σε κάποιο σημείο και στο ρεύμα προς Αθήνα. Σύμφωνα με τον εκπρόσωπο της Ολυμπίας Οδού, το ρεύμα προς Αθήνα αναμένεται να ανοίξει εντός 2,5 – 3 ωρών. Ωστόσο, ο καθαρισμός του ρεύματος από Αθήνα προς Κόρινθο θα πάρει περισσότερο χρόνο, ενδεχομένως και μισή μέρα.</p>
      <p>Ο ίδιος συνέστησε στους οδηγούς να αναβάλουν το ταξίδι τους. Σημειώνεται ότι στα διόδια της Ελευσίνας βρίσκονται δεκάδες σταματημένα αυτοκίνητα. Παράλληλα, νωρίς το πρωί ανεστάλησαν προσωρινά τα δρομολόγια του προαστιακού από Κιάτο προς Πειραιά και αντίστροφα.Η ΓΓΠΠ συστήνει στους πολίτες να αποφεύγουν τις μετακινήσεις στις περιοχές αυτές.</p>
      <p>
        <b>Έκλεισε τμήμα της Πειραιώς</b>
      </p>
      <p>Κλειστή για την κυκλοφορία των οχημάτων λόγω συσσώρευσης υδάτων ήταν μέχρι πριν λίγο η Οδός Πειραιώς από το ύψος της οδού Χαμοστέρνας έως την Ηρακλειδών. Ωστόσο, κατά τον τηλεοπτικό σταθμό ΑΝΤ1, η κυκλοφορία έχει πλέον αποκατασταθεί. Επίσης στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος έκλεισε προσωρινά, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένης.</p>
      <p>
        <b>Κλειστά σχολεία έως τις 10 στην Αττική</b>
      </p>
      <p>Την απόφαση για μη έναρξη των μαθημάτων στα σχολεία της Αττικής έως και τις 10:00, τη Δευτέρα, έλαβε ο η περιφέρεια Αττικής. «Λόγω των έντονων καιρικών φαινομένων τα οποία αναμένεται να ενταθούν τις πρωινές ώρες, για την ασφάλεια των μαθητών με εντολή του Περιφερειάρχη Αττικής, Γιώργου Πατούλη, τα σχολεία σε όλο το Λεκανοπέδιο θα παραμείνουν κλειστά μέχρι τις 10 το πρωί», σημειώνεται σε ανακοίνωση της περιφέρειας.</p>
      <p>
        <b>Κλειστά σχολεία σε Χαλκιδική και Θάσο​</b>
      </p>
      <p>Υπενθυμίζεται ότι τα σχολεία και οι παιδικοί σταθμοί στον δήμο Αριστοτέλη, στη Χαλκιδική, θα παραμείνουν κλειστά σήμερα με απόφαση της δημοτικής αρχής, καθώς η περιοχή βρίσκεται σε κατάσταση έκτακτης ανάγκης από την περασμένη Παρασκευή.Κλειστά, επίσης, θα είναι και τα σχολεία στη Θάσο που επλήγη από την κακοκαιρία.</p>
      <p>
        <b>Προβλήματα στην Πιερία</b>
      </p>
      <p>Προβλήματα προκλήθηκαν από τα έντονα καιρικά φαινόμενα και στην Πιερία. Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής, πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου. Λόγω της κακοκαιρίας δημιουργήθηκαν προβλήματα και στο παραλιακό μέτωπο της Κατερίνης. Η Πυροσβεστική δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων.</p>
      <p>
        <b>Προβλήματα σε ακτοπλοϊκές συγκοινωνίες</b>
      </p>
      <p>Σε ισχύ είναι στο μεταξύ απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων.Παράλληλα, από το Λαύριο δεν εκτελούνται τα δρομολόγια των πλοίων για τη Τζιά.</p>
      <p>
        <b>Τραγωδία στη θάλασσα του Αντιρρίου</b>
      </p>
      <p>Δύο άτομα έχασαν την ζωή τους τστη θαλάσσια περιοχή του<b> Αντιρρίου</b>, έπειτα από ανατροπή βάρκας λόγω της κακοκαιρίας. Οι πρώτες πληροφορίες αναφέρουν ότι το δυστύχημα οφείλεται στις κακές καιρικές συνθήκες που επικρατούν στη δυτική Ελλάδα. Το τραγικό περιστατικό σημειώθηκε λίγο μετά τις 9:00 το βράδυ της Κυριακής, κοντά στο λιμάνι του Αντιρρίου.</p>
      <p>Στο κέντρο επιχειρήσεων ο Χρυσοχοΐδης</p>
      <p>Στο μεταξύ, ο υπουργός Προστασίας του Πολίτη <b>Μιχάλης Χρυσοχοΐδης</b> βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων. Η κακοκαιρία «Γηρυόνης» αναμένεται να «σαρώσει» μέρος της χώρας κινούμενο βορειοανατολικά, καθώς προβλέπονται βροχές και καταιγίδες που κατά τόπους θα είναι ισχυρές έως πολύ ισχυρές και κυρίως στα νότια ενδέχεται να συνοδευτούν από χαλαζοπτώσεις.</p>
    </article>
  </body>
</html>