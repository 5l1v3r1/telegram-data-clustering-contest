<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/pagina-de-facebook-i-imperiul-tv-nu-i-mai-sunt-suficiente--igor-dodon-lanseaza-o-platforma-suplimentara-de-comunicare-pe-youtube-148874.html"/>
    <meta property="og:site_name" content="Timpul.md"/>
    <meta property="article:published_time" content="2019-11-25T07:52:00+00:00"/>
    <meta property="og:title" content="Pagina de Facebook și imperiul TV nu-i mai sunt suficiente. Igor Dodon lansează o platformă suplimentară de comunicare, pe YouTube"/>
    <meta property="og:description" content="Președintele Igor Dodon a decis să-și lanseze o platformă suplimentară de comunicare unde va răspunde la „cele mai importante, interesante și, de ce nu, provocatoare întrebări venite direct de la cetățeni”. Șeful statului anunță că pe această platformă va vorbi „mai puțin despre politică” și mai mult „despre oameni, despre viața lor, despre ceea ce se întâmplă în jurul nostru zi de zi”."/>
  </head>
  <body>
    <article>
      <h1>Pagina de Facebook și imperiul TV nu-i mai sunt suficiente. Igor Dodon lansează o platformă suplimentară de comunicare, pe YouTube</h1>
      <address>
        <time datetime="2019-11-25T07:52:00+00:00">25 Nov 2019, 07:52</time>
      </address>
      <p>
        <b>Președintele Igor Dodon a decis să-și lanseze o platformă suplimentară de comunicare unde va răspunde la „cele mai importante, interesante și, de ce nu, provocatoare întrebări venite direct de la cetățeni”. Șeful statului anunță că pe această platformă va vorbi „mai puțin despre politică” și mai mult „despre oameni, despre viața lor, despre ceea ce se întâmplă în jurul nostru zi de zi”.</b>
      </p>
      <p>„Oamenii așteaptă explicații și răspunsuri la întrebări simple, legate de viața lor, nu doar pe teme politice”, se arată într-o postare pe pagina sa de Facebook, care de altfel este actualizată de câteva ori pe zi.</p>
      <p>Astfel, Igor Dodon anunță că va răspunde întrebărilor adresate la fiecare sfârșit de săptămână, pe canalul său de YouTube, dar și pe rețelele de socializare.</p>
      <p>„Este exact ceea ce fac și la întâlnirile cu cetățenii în teritoriu, numai că în acest caz îmi doresc ca un cerc mai larg de oameni, inclusiv cei din diaspora, să aibă posibilitate să dialogheze cu președintele țării”, se arată în mesajul președintelui.</p>
      <p>În context, Igor Dodon invită cetățenii să-i adreseze întrebări în comentarii sau în mesageria sa de Facebook, iar la sfârșitul săptămânii (n.r. cel mai probabil următoare), va explica cele mai importante subiecte și evenimente.</p>
      <p>Totuși, potrivit lui Dodon, „trolii nu vor primi răspunsuri, ci vor fi blocați”. „Deci nu vă consumați timpul și nu le încurcați celor care au de adresat întrebări esențiale”, li s-a adresat acesta.</p>
    </article>
  </body>
</html>