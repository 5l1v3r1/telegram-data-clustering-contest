<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/migranti-la-open-arms-sbarchera-a-taranto-ferme-le-ricerche-dei-dispersi-a-lampedusa-per-maltempo/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T07:20:41+00:00"/>
    <meta property="og:title" content="Migranti, la Open Arms sbarcherà a Taranto. Ferme le ricerche dei dispersi a Lampedusa per maltempo"/>
    <meta property="og:description" content="'Assegnato Taranto come porto di sbarco per le 62 persone a bordo Open Arms. Impossibile muoverci prima di domani a causa condizioni meteo': Lo comunica la Open Arms su Twitter: ieri l'organizzazione non governativa aveva lanciato un appello all'Europa affinché venisse individuato un porto sicuro per i naufraghi a bordo, da tre giorni in balia del maltempo. A causa delle cattive condizioni meteo si sono fermate anche le ricerche dei 15 dispersi del naufragio di Lampedusa, avvenuto nel tardo pomeriggio di sabato a circa un miglio dall'isola dei Conigli."/>
  </head>
  <body>
    <article>
      <h1>Migranti, la Open Arms sbarcherà a Taranto. Ferme le ricerche dei dispersi a Lampedusa per maltempo</h1>
      <h2>“Assegnato Taranto come porto di sbarco per le 62 persone a bordo Open Arms. Impossibile muoverci prima di domani a causa condizioni meteo”: Lo comunica la Open Arms su Twitter: ieri l’organizzazione non governativa aveva lanciato un appello all’Europa affinché venisse individuato un porto sicuro per i naufraghi a bordo, da tre giorni in balia del maltempo. A causa delle cattive condizioni meteo si sono fermate anche le ricerche dei 15 dispersi del naufragio di Lampedusa, avvenuto nel tardo pomeriggio di sabato a circa un miglio dall’isola dei Conigli.</h2>
      <address><time datetime="2019-11-25T07:20:41+00:00">25 Nov 2019, 07:20</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p><b>La Open Arms sbarcherà a Taranto</b>. A comunicarlo è stata la stessa Ong su Twitter, dove ha scritto: "<i>Assegnato Taranto come porto di sbarco per le 62 persone a bordo Open Arms. Impossibile muoverci prima di domani a causa condizioni meteo</i>". Ieri l'organizzazione non governativa aveva lanciato un appello all'Europa affinché venisse individuato un porto sicuro per i naufraghi a bordo, da tre giorni in balia del maltempo.</p>
      <p><b>Malta aveva già respinto la richiesta della Open Arms</b>. Ieri la ministra dell'Interno, Luciana Lamorgese, aveva affermato che invece l'Italia avrebbe con ogni probabilità fornito un porto sicuro. "<i>Continuiamo a chiedere che le persone vedano rispettati i loro diritti, stabiliti dalle convenzioni internazionali e dal diritto marittimo</i>", aveva dichiarato in un video diffuso su Twitter Riccardo Gatti, capomissione a bordo della Open Arms: "<i>Settantatre persone in balia del maltempo, a bordo ci sono bambini piccoli, persone con ferite da arma da fuoco e ustioni gravi, 26 ragazzi che viaggiano da soli. Hanno già attraversato l’inferno, l’Europa dimostri di rispettare la loro dignità</i>".</p>
      <figure>
        <iframe data-src="https://twitter.com/openarms_it/status/1198723621977575426" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>"Situazione molto critica a bordo"</h3>
      <p>"<i>A bordo abbiamo una situazione molto critica, abbiamo un ragazzo a cui hanno sparato. Dobbiamo richiedere l'evacuazione. Abbiamo anche persone con delle forti ustioni dovute alla benzina, abbiamo 26 minori in totale di cui 24 non accompagnati</i>", ha precisato Gatti. "<i>Stamattina siamo ormai nella zona della costa orientale siciliana. Siamo dovuti venire a proteggerci dal maltempo. Abbiamo ricevuto l'autorizzazione ad entrare nelle acque territoriali italiane per poterci mettere al riparo</i>". Ieri, domenica 24 novembre,<b> erano stati trasferiti ad Augusta, vicino a Siracusa, 11 dei migranti bordo</b>. Si tratta di bambini con le famiglie e dei feriti.</p>
      <figure>
        <iframe data-src="https://twitter.com/openarms_it/status/1198634149172658177" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Il processo di ricollocazione</h3>
      <p><b>È stata avviata la procedura per la ricollocazione a livello europeo dei migranti a bordo delle navi della Open Arms e della Aita Mari</b>, la nave dell'Ong basca Salvamento Maritimo Humanitario (Smh) che aveva chiesto un porto sicuro per le 78 persone a bordo, soccorse nel Mediterraneo. La richiesta di ridistribuzione è stata presentata congiuntamente dai quattro Paesi che hanno condiviso il pre-accordo de La Valletta: Italia, Germania, Francia e Malta. Taranto e Pozzallo sono stati individuati come porti di sbarco per i migranti a bordo, rispettivamente, della Open Arms e della Aita Mari.</p>
      <figure>
        <iframe data-src="https://twitter.com/scandura/status/1198727628670328832" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"<i>Piove e fa freddo di fronte alla Sicilia, dove 78 persone stanno aspettando un porto di sbarco sicuro</i>", aveva scritto l'Aita Mari su Twitter: "<i>Nessuna risposta da parte dell'Ue da giovedì. Ciò aumenta la sofferenza per i fratelli che stanno solo cercando un Paese pacifico</i>". Nel frattempo la <b>Ocean Viking, la nave delle Ong Sos Mediterranee e Medici senza Frontiere</b> che aveva soccorso più di 200 migranti, è <a href="https://www.fanpage.it/politica/migranti-il-viminale-indica-il-porto-sicuro-per-la-ocean-viking-sbarchera-a-messina/">sbarcata a Messina</a>. A comunicarlo è lo stesso ministero dell’Interno, spiegando che "<i>per la prima volta</i>" sono state "<i>Italia, Germania, Francia e Malta</i>" a chiedere "<i>congiuntamente alla Commissione europea l’attivazione della procedura di ricollocamento dei migranti a bordo della Ocean Viking</i>. <i>È la prima volta che accade: l'intervento europeo viene sollecitato da tutti i Paesi che hanno condiviso il pre-accordo de La Valletta. È un passo significativo in vista di una gestione realmente solidale dei flussi migratori che interessano la rotta mediterranea</i>".</p>
      <h3>Fermate le ricerche a Lampedusa per il maltempo</h3>
      <p><b>Si sono fermate a causa del maltempo, le ricerche dei 15 dispersi del naufragio di Lampedusa</b>, <a href="https://www.fanpage.it/politica/migranti-naufragio-davanti-lampedusa-si-ribalta-un-barcone-salvate-143-persone/">avvenuto nel tardo pomeriggio di sabato</a> a circa un miglio dall'isola dei Conigli. Il barcone su cui viaggiavano i migranti si è ribaltato a causa del mare in tempesta, con onde alte fino a quattro metri. All'alba di oggi le motovedette della Guardia costiera avrebbero dovuto raggiungere nuovamente la zona del naufragio ma il mare mosso e il vento forte impediscono l'avvio delle ricerche. Al momento sono <a href="https://www.fanpage.it/politica/lampedusa-149-sopravvissuti-al-naufragio-si-cercando-20-dispersi-due-cadaveri-recuprati/">5 i cadaveri dei migranti rinvenuti</a> durante le ricerche dei dispersi del naufragio  avvenuto davanti alle coste di Lampedusa. Si tratta di cinque donne. I 149 migranti tratti in salvo dalle motovedette della Guardia Costiera, tra i quali ci sono 13 donne e 3 bambini, hanno raccontato che sul barcone erano presenti altre venti persone che risultano disperse. Molti migranti hanno riferito di avere perso familiari o amici.</p>
    </article>
  </body>
</html>