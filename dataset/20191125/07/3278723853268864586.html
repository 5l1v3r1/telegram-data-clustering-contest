<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/NF/id/2111528"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T07:20:00+00:00"/>
    <meta property="og:title" content="ЕП ще гласува в сряда новия състав на Европейската комисия"/>
    <meta property="og:description" content="NF 07:21:31 25-11-2019 GG0719NF.004 ЕП - заседание - дневен ред ЕП ще гласува в сряда новия състав на Европейската комисия Брюксел, 25 ноември /Кор. на БТА Николай Желязков/ Европейският парламент ще обсъди тази вечер въпроса с приемането на Истанбулската конвенция. Предвижда се в четвъртък евродепутатите да призоват всички държави в ЕС да приемат конвенцията, сочат документите за започващата сесия в Страсбург. Очаква се ЕП да настоява конвенцията да бъде незабавно възприета от държавите в ЕС, които още не са я ратифицирали. Според евродепутатите тези държави следва да предприемат всички необходими законодателни и политически мерки за спирането на насилието над жените и момичетата. Конвенцията на Съвета на Европа за предотвратяване и борба с насилието над жени и домашното насилие, известна също като Истанбулската конвенция, бе подписана от ЕС на 13 юни 2017 г., а седем държави в Общността още не са я ратифицирали - България, Чехия, Унгария, Литва, Латвия, Словакия и Великобритания. Също тази вечер ЕП ще обсъди…"/>
  </head>
  <body>
    <article>
      <h1>ЕП ще гласува в сряда новия състав на Европейската комисия</h1>
      <address>
        <time datetime="2019-11-25T07:20:00+00:00">25 Nov 2019, 07:20</time>
      </address>
      <p>NF 07:21:31 25-11-2019 <br/>GG0719NF.004<br/>ЕП - заседание - дневен ред<br/><br/>ЕП ще гласува в сряда новия <br/>състав на Европейската <br/>комисия<br/><br/><br/>Брюксел, 25 ноември /Кор. на БТА Николай Желязков/<br/>Европейският парламент ще обсъди тази вечер въпроса с приемането на Истанбулската конвенция. Предвижда се в четвъртък евродепутатите да призоват всички държави в ЕС да приемат конвенцията, сочат документите за започващата сесия в Страсбург.<br/>Очаква се ЕП да настоява конвенцията да бъде незабавно възприета от държавите в ЕС, които още не са я ратифицирали. Според евродепутатите тези държави следва да предприемат всички необходими законодателни и политически мерки за спирането на насилието над жените и момичетата. Конвенцията на Съвета на Европа за предотвратяване и борба с насилието над жени и домашното насилие, известна също като Истанбулската конвенция, бе подписана от ЕС на 13 юни 2017 г., а седем държави в Общността още не са я ратифицирали - България, Чехия, Унгария, Литва, Латвия, Словакия и Великобритания.<br/>Също тази вечер ЕП ще обсъди измененията в околната среда. Предвижда се евродепутатите да настояват за постигането на нулево замърсяване до 2050 година. В проекта на резолюцията се предвижда въвеждането на цел за намаление с 55 на сто на вредните вещества от човешката дейност в природата след 10 години.<br/>Утре пред евродепутатите ще говори Олег Сенцов - носителят на наградата за свобода на мисълта "Сахаров" за миналата година. Наскоро той бе освободен от затвор в Русия и сега ще може да получи своята награда. Украинският режисьор излежаваше 20-годишна присъда за "подготовка на терористични действия" срещу новото управление в Крим. Сенцов бе освободен на 7 септември при размяна на затворници между Русия и Украйна.<br/>В сряда ЕП ще гласува пълния състав на Европейската комисия под председателството на Урсула фон дер Лайен. ЕП може да приеме или отхвърли списъка на новите еврокомисари с обикновено мнозинство при поименно (явно) гласуване. Ако гласуването завърши положително, новата комисия ще встъпи в длъжност от 1 декември. /НЖ/<br/><br/><br/><br/><br/><br/>/ГГ/</p>
    </article>
  </body>
</html>