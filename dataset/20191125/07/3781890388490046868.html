<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742818"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="''รีไซเคิล''นวัตกรรมลดขยะอย่างยั่งยืน"/>
    <meta property="og:description" content="''โรงงานคิงส์ เอ็นเนอร์จี แอนด์ เวซท์ โซลูชั่นส์''นวัตกรรมรีไซเคิลแบบครบวงจรแห่งแรกในไทย และพร้อมให้ความรู้ในการคัดแยกขยะ เห็นประโยชน์ของการรีไซเคิลสร้างสังคมลดขยะอย่างยั่งยืน"/>
  </head>
  <body>
    <article>
      <h1>''รีไซเคิล''นวัตกรรมลดขยะอย่างยั่งยืน</h1>
      <address>
        <time datetime="2019-11-25T07:00:00+00:00">25 Nov 2019, 07:00</time>
      </address>
      <p>
        <b>''โรงงานคิงส์ เอ็นเนอร์จี แอนด์ เวซท์ โซลูชั่นส์''นวัตกรรมรีไซเคิลแบบครบวงจรแห่งแรกในไทย และพร้อมให้ความรู้ในการคัดแยกขยะ เห็นประโยชน์ของการรีไซเคิลสร้างสังคมลดขยะอย่างยั่งยืน</b>
      </p>
      <p><b>รู้หรือไม่ ? <br/></b>ถุงพลาสติกที่อยู่ในมือเราเมื่อใช้แล้ว จะเดินทางไปไหน ระหว่างบ่อขยะ เตาเผาขยะ หรือโรงงานรีไซเคิล จากรายงานสรุปสถานการณ์มลพิษของประเทศไทย ปี 2561 กรมควบคุมมลพิษ ระบุว่าจากการขยายตัวของชุมชนเมือง การส่งเสริมการท่องเที่ยว และการบริโภค ทำให้ในปี 2561 มีขยะมูลฝอยเกิดขึ้นประมาณ 27.8 ล้านตัน เพิ่มขึ้นจากปี 2560 ราว 1.64% ซึ่งถูกคัดแยกและนำกลับไปใช้ประโยชน์ 34% กำจัดอย่างถูกต้อง 39% และกำจัดไม่ถูกต้อง 27%  ขยะมูลฝอยที่เกิดขึ้นจะเป็นขยะพลาสติกประมาณ 2 ล้านตัน ซึ่งมีการนำกลับมาใช้ประโยชน์ 0.5 ล้านตันเท่านั้น </p>
      <figure>
        <img src="https://www.dailynews.co.th/admin/upload/20191121/news_vbaDhECibS103415_533.jpg?v=20191125149?v=4083"/>
      </figure>
      <p><b>"เดลินิวส์ออนไลน์" </b> เลยสืบเสาะมาจนถึงปลายทางของบรรดาถุงพลาสติก ที่มาอยู่<b>โรงงานคิงส์ เอ็นเนอร์จี แอนด์ เวซท์ โซลูชั่นส์ (King Energy &amp; Waste Solutions หรือ KEWS) </b>ที่จังหวัดชลบุรี โรงงานรีไซเคิลครบวงจรและมีประสิทธิภาพที่สุดแห่งหนึ่งในประเทศไทย โดยมี<b> "ไพบูลย์ จุลศักดิ์ศรีสกุล" </b>รองประธานกรรมการผู้จัดการ บริษัท คิงส์ คอร์ปอเรชั่น กรุ๊ป จำกัด และเป็นผู้ก่อตั้ง บริษัท คิงส์ เอ็นเนอร์จี แอนด์ เวซท์ โซลูชั่นส์ จำกัด  เป็นไกด์พาเราเดินชมทุกซอกทุกมุมของโรงงานรีไซเคิล พร้อมทั้งอธิบายขั้นตอนการคัดแยกขยะ เครื่องจักรที่ทำหน้าที่บดพลาสติก จนกระทั่งย่อยออกมาเป็นชิ้นเล็กชิ้นน้อย ก่อนนำไปแปรรูปเป็นถุงขยะ เรียกว่ามาที่นี่ได้เห็นทุกขั้นตอนการรีไซเคิลแบบละเอียด</p>
      <figure>
        <iframe src="https://www.youtube.com/embed/9VbUlLPpd4Y" width="640" height="360" data-service="Youtube" scrolling="no"/>
      </figure>
      <p>"การผลิตจะเริ่มจากการคัดแยกชนิดพลาสติกกลุ่ม PE หรือ Polyethylene จากเศษพลาสติกที่นำมาจากบ่อขยะ นำมาคัดแยกและล้างทำความสะอาดด้วยเทคโนโลยีขั้นสูงที่สามารถล้างเศษพลาสติกได้ถึง 1,600 ตันต่อเดือน  ตามด้วยการนำไปหลอมเศษพลาสติกให้กลายเป็นเม็ดพลาสติกเพื่อนำไปใช้ผลิต เป็นผลิตภัณฑ์พลาสติกอื่นๆ   และท้ายสุด คือการนำเม็ดพลาสติกมาผลิตเป็นถุงพลาสติกรีไซเคิล อาทิ ถุงขยะฮีโร่อีโค่ที่ขายทั้งในประเทศและส่งออกไปขายยังต่างประเทศ นอกจากการทำผลิตภัณฑ์รีไซเคิลแล้ว ยังมีการพัฒนาผลิตภัณฑ์อื่นๆ ที่จะช่วยลดปริมาณการใช้เม็ดพลาสติกใหม่ลงอีกด้วย  โดยเรากำลังเริ่มต้นการ Pyrolysis และการแก้ปัญหาขยะอินทรีย์โดยการนำขยะออแกนิคมาผลิตเป็นปุ๋ย และโรงงานได้ตั้งเป้า 100% Zero waste"</p>
      <figure>
        <img src="https://www.dailynews.co.th/admin/upload/20191121/news_kAJiYcEgkl102808_533.jpg?v=20191125149?v=6209"/>
      </figure>
      <p><b>ไพบูลย์ จุลศักดิ์ศรีสกุล</b> กล่าวเสริมอีกว่า เราเชื่อว่าเราคนเดียวไม่สามารถเปลี่ยนสังคมได้ เราจึงมีแผนการที่จะจัดกิจกรรมที่มุ่งให้ความรู้ในเรื่องของการคัดแยกขยะและการรีไซเคิล ร่วมกับสถาบันการศึกษาต่าง ๆ รวมทั้งภาครัฐและภาคเอกชน ซึ่งไม่เพียงแต่เป็นการให้ความรู้เพื่อทุกบ้านจะสามารถคัดแยกขยะ<br/>ได้อย่างถูกต้อง แต่ยังจะช่วยสร้างจิตสำนึกให้ทุกคนตระหนักถึงประโยชน์ของการรีไซเคิล ซึ่งจะนำไปสู่การสร้างสังคมที่มีสภาพแวดล้อมที่สมบูรณ์และยั่งยืนต่อไป</p>
      <figure>
        <img src="https://www.dailynews.co.th/admin/upload/20191121/news_cAZbCdlxjr102807_533.jpg?v=20191125149?v=8116"/>
      </figure>
      <p>นอกจากนั้นเรายังคงเดินหน้าหานวัตกรรมใหม่ๆ มาเพื่อพัฒนาการรีไซเคิลให้มีประสิทธิภาพสูงสุด ในหนึ่งปีประเทศไทยสร้างขยะรวม 30 ล้านตัน โดย 25% หรือประมาณ 7 ล้านตัน เป็นขยะพลาสติก ซึ่งการจัดการมีต้นทุนที่สูงขึ้น เนื่องจากปัญหาพื้นที่บ่อขยะที่ไม่เพียงพอที่จะจัดการขยะ จึงเกิดปัญหาขยะล้น และก่อให้เกิดมลภาวะขยะในทะเล (Ocean Wastes) ซึ่งมีผลกระทบโดยตรงกับสัตว์ทะเลทุกชนิดตามที่ได้พบเห็นตามข่าวสารต่างๆ ทั่วโลก เช่น เต่าออมสินที่กินขยะพลาสติกเข้าไป</p>
      <figure>
        <img src="https://www.dailynews.co.th/admin/upload/20191121/news_VDeJHxzXTc102806_533.jpg?v=20191125149?v=7545"/>
      </figure>
      <p><b>ปฏิเสธไม่ได้ว่าเลยว่าทุกวันนี้เราเคยชินกับการใช้ถุงพลาสติกในชีวิตประจำวัน ด้วยคุณสมบัติที่ทนทานและย่อยสลายยาก มันจึงถูกนำมาใช้งาน<br/>หลากหลาย แต่พลาสติกจะเป็นประโยชน์ก็ต่อเมื่อใช้มันอย่างคุ้มค่า ในทางกลับกัน ถ้าไม่ รู้จักนำกลับมาใช้ใหม่ให้เป็นทรัพยากรหมุนเวียน พลาสติกก็กลายเป็นโทษได้<br/></b><br/><br/> </p>
    </article>
  </body>
</html>