<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/cronache/sardine-oscurata-di-nuovo-disponibile-la-fanpage-ufficiale-639042.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T07:02:00+00:00"/>
    <meta property="og:title" content="Sardine, oscurata e di nuovo disponibile la fanpage ufficiale"/>
    <meta property="og:description" content="Lo sblocco arrivato nella notte, nessun nuovo messaggio dagli amministratori"/>
  </head>
  <body>
    <article>
      <h1>Sardine, oscurata e di nuovo disponibile la fanpage ufficiale</h1>
      <h2>Lo sblocco arrivato nella notte, nessun nuovo messaggio dagli amministratori</h2>
      <address>
        <time datetime="2019-11-25T07:02:00+00:00">25 Nov 2019, 07:02</time>
      </address>
      <h3>SARDINE: SBLOCCATA PAGINA FB, LA FANPAGE NUOVAMENTE VISIBILE</h3>
      <p>Qualche ora di blocco, poi la pagina Facebook delle '6000 sardine' è stata ripristinata. Oscurata nella serata di domenica - insieme alla pagina di riserva '6000 sardine 2' -, la fanpage del movimento anti-Salvini è ora nuovamente visibile, anche se al momento non è presente alcun nuovo messaggio da parte degli amministratori. Tanti nel frattempo gli attestati di solidarietà prima del blocco temporaneo, in particolare da altre pagine Facebook che appoggiano le iniziative delle sardine dalla prima, imponente, mobilitazione di Bologna.</p>
      <p>Fra loro, I 'Sentinelli' di Milano e Roma, che non solo hanno lanciato un 'mail bombing' per segnalare l'anomalia, ma che hanno anche puntato il dito contro un responsabile ben preciso: "Vi mostriamo - scrivevano nella serata di ieri - cosa stanno facendo nei gruppi salviniani per oscurare le pagine delle 'sardine'", allegando al post alcuni screenshot di presunti militanti leghisti impegnati ad organizzarsi per segnalare in blocco le pagine. "Sor Pienipoteri - scrivevano ancora - ha davvero una gran fifa delle piazze pacifiche e democratiche delle sardine. I suoi sgherri digitali, con le loro segnalazioni in massa, basate su nulla che non sia la loro stessa prevaricazione, hanno obbligato l'automatismo di Facebook a oscurare la pagina ufficiale delle sardine. Ci troviamo - accusavano - di fronte a un attacco sistematico quanto vile, tanto che - aperta a tarda sera una seconda pagina di ripiego - è stata fatta subito oscurare anche quella. Fatto sta che, in queste ore - la conclusione del post - molte e molti hanno deciso che scenderanno in piazza proprio a causa di queste nuove prepotenze squadriste". Nella notte, quindi, lo sblocco della pagina ufficiale. </p>
    </article>
  </body>
</html>