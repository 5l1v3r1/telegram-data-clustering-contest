<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/hong-kong-elezioni-locali-vittoria-pro-democrazia/"/>
    <meta property="og:site_name" content="Il Post"/>
    <meta property="article:published_time" content="2019-11-25T07:21:56+00:00"/>
    <meta property="og:title" content="Alle elezioni locali di Hong Kong hanno vinto i candidati pro-democrazia"/>
    <meta property="og:description" content="Hanno ottenuto 390 seggi su 452, ma per il momento si tratta di una vittoria perlopiù simbolica"/>
  </head>
  <body>
    <article>
      <h1>Alle elezioni locali di Hong Kong hanno vinto i candidati pro-democrazia</h1>
      <h2>Hanno ottenuto 390 seggi su 452, ma per il momento si tratta di una vittoria perlopiù simbolica</h2>
      <address>
        <time datetime="2019-11-25T07:21:56+00:00">25 Nov 2019, 07:21</time>
      </address>
      <p>I candidati pro-democrazia <a href="https://www.bbc.com/news/world-asia-china-50541627">hanno stravinto</a> le elezioni locali che si sono tenute ieri a Hong Kong per eleggere i 452 membri dei 18 consigli distrettuali della regione: hanno ottenuto infatti 390 seggi, quando alle ultime elezioni del 2015 ne avevano ottenuti a malapena un terzo. Si è registrata, inoltre, un’altissima affluenza del 70 per cento, più di quattro milioni di persone, molto superiore al 47 per cento registrato quattro anni fa.</p>
      <p>Le elezioni locali erano considerate <a href="https://www.nytimes.com/2019/11/24/world/asia/hong-kong-election-results.html?action=click&amp;module=Top%20Stories&amp;pgtype=Homepage">una specie di referendum</a> sulle manifestazioni di protesta che da mesi si tengono contro la Cina, che controlla Hong Kong dal 1997, e che chiedono sostanzialmente l’introduzione della democrazia nella regione: secondo diversi osservatori, il risultato certifica infatti il sostegno che i manifestanti pro-democrazia hanno tra la popolazione.</p>
      <p>Al momento la vittoria dei politici pro-democrazia è soprattutto simbolica: le responsabilità dei consiglieri distrettuali sono soprattutto locali – controllano la spesa dei distretti e servono come palestra e trampolino di lancio per i politici emergenti – e non hanno nessuna influenza sul Consiglio legislativo, il piccolo Parlamento di Hong Kong (eletto democraticamente solo per metà dei suoi componenti).</p>
      <p>I consiglieri distrettuali hanno però una qualche influenza sul Comitato di 1.200 membri che seleziona il Capo esecutivo della regione, ed è composto per un decimo da consiglieri distrettuali: il Comitato è di fatto controllato dalla Cina, ma la vittoria di oggi garantirà almeno una maggiore voce in capitolo ai politici pro-democrazia quando si tratterà di nominare il nuovo Capo esecutivo, nel 2022 (sempre che nel frattempo le cose non cambino).</p>
      <figure>
        <img src="https://www.ilpost.it/wp-content/uploads/2019/11/hong-kong-28.jpg"/>
        <figcaption>Festeggiamenti di manifestanti pro-democrazia (AP Photo/Kin Cheung)</figcaption>
      </figure>
      <p>Per settimane <a href="https://www.ilpost.it/2019/11/17/in-teoria-a-hong-kong-tra-poco-si-vota/">si era temuto che la Cina potesse fare pressioni per sospendere o rimandare le elezioni</a>, ma il voto si è svolto regolarmente e non ci sono stati scontri con la polizia: come previsto dalle regole elettorali, diversi candidati favorevoli all’indipendenza dalla Cina non si sono potuti candidare, tra cui il noto attivista Joshua Wong.</p>
      <p>La governatrice di Hong Kong, Carrie Lam, ha commentato le elezioni con un <a href="https://www.info.gov.hk/gia/general/201911/25/P2019112500435.htm">comunicato</a> in cui ha detto di rispettare i risultati, sostenendo che riflettano «l’insoddisfazione delle persone per la situazione attuale e i problemi radicati nella società». Inoltre ha aggiunto che il governo «ascolterà umilmente e rifletterà seriamente» sulle opinioni espresse dai cittadini.</p>
      <related>
        <h4>Articoli Correlati</h4>
        <a href="https://www.ilpost.it/2019/11/25/open-arms-taranto/"/>
        <a href="https://www.ilpost.it/2019/11/24/riconoscimento-facciale-protesta/"/>
        <a href="https://www.ilpost.it/2019/11/23/cosa-ci-fanno-cosi-tanti-russi-in-florida/"/>
      </related>
    </article>
  </body>
</html>