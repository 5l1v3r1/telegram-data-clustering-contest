<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159383_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-25T07:28:00+00:00"/>
    <meta property="og:title" content="Аспарух Никодимов: Големият изпит за ЦСКА е на първи декември"/>
    <meta property="og:description" content="Отборът показва прогрес в играта, изявите на Гълъбов са обнадеждаващи, допълни легендата"/>
  </head>
  <body>
    <article>
      <h1>Аспарух Никодимов: Големият изпит за ЦСКА е на първи декември</h1>
      <address>
        <time datetime="2019-11-25T07:28:00+00:00">25 Nov 2019, 07:28</time>
      </address>
      <p>ЦСКА показва прогрес в играта. При 3:0 над Ботев Враца се затвърди позитивната промяна спрямо по-ранните мачове. Това заяви легендата на червените Аспарух Никодимов в анализ за „Тема спорт”. <br/> <br/>„Отборът действаше по-директно и изнасяше по-бързо топката. Този път не се стигаше до голям брой безцелни подавания, което бе характерно за доста от отминалите срещи. ЦСКА успя да диктува темпото, но трябва да отчетем и нивото на другия отбор. Ботев позволи на ЦСКА да играе по своя начин, така че този мач няма как да е лакмус. Единственото мерило и големият изпит ще е двубоят с Лудогорец.<br/> <br/>В зависимост от начина, по който ЦСКА стои в предстоящата среща, ще си проличи доколко можем да говорим за сериозен и траен напредък. Точковата разлика е много голяма и успехът е задължителен, за да може искрицата надежда отново да проблесне. А и е време ЦСКА да спечели шампионатен мач срещу този съперник на "Армията". Трябва да се отбележи, че срещу Локо Пловдив Лудогорец беше на ръба да се спъне. Но пък не дадоха чиста дузпа на Локо - тези способи и друг път сме ги виждали...”, заяви Паро.<br/> <br/>„Така или иначе серията на ЦСКА от 4 поредни победи е важна. Най-малкото тимът е в един пакет с Левски и Локо Пловдив и поне спрямо тях съумя да съкрати изоставането. Играчите започнаха да набират самочувствие, да се сработват, ситуацията се поуспокои”, доволен е Никодимов.<br/> <br/>„Индивидуално в ЦСКА се отличава Coy, който, макар и да пропуска, е доста полезен, защото се движи много. Проблемът е, че не играе по най-правилния начин. Той е силен, когато получава топки в коридор, но това му качество не се използва оптимално в момента. Предимството на Coy е, че е доста пъргав и експлозивен, а и отваря пространства, но пък не е достатъчно прецизен, за да насочи топката, както трябва.<br/> <br/>В същото време температурите паднаха, но пък Тиаго изненадващо се събуди. Той може да изиграе ключова роля срещу Лудогорец. Прави впечатление още, че по фланговете се утвърдиха Отабор и Евандро. Британецът има някакви качества, но може би още не е адаптиран напълно. Трябва да повиши чувствително ефективността си при последния пас и удар. Там нещата му куцат много. Докато Евандро е сработен и е опасност за всеки съперник.<br/> <br/>Доста позитивни са изявите на Гълъбов, който натрупа няколко мача и очевидно се ползва с голямо доверие от Крушчич. Във футбола е така - когато отборът върви, не правиш промени. Явно Гълъбов и Турицов ще се борят за мястото отдясно в защита. Нека - те са млади, а конкуренцията ще помогне да израстват. Гълъбов вкара хубав гол с глава, добре насочи топката в обратния ъгъл на стража. Като че ли той дава и малко повече сигурност в дефанзивен план, изявите му като цяло са обнадеждаващи. Но трябва да показва още повече хъс, да изгаря от амбиция да се докаже и наложи като основна фигура в състава.<br/> <br/>Антов пък започна да понатрупва опит и самочувствие. Малко по-бързо трябва да подава, има някои неточности на близко разстояние. Но може би все още има притеснение. Иначе той е футболист с интелект. Има талант, перспектива и физика”, анализира спецът.<br/> <br/>„Предимството на ЦСКА в двубоя с Лудогорец ще е натоварената програма на Разград през седмицата. Ще имат пътуване до Москва, а и двубоят им с Локо беше доста тежък. ЦСКА трябва да спечели този мач”, завърши Никодимов.</p>
      <p> </p>
    </article>
  </body>
</html>