<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/prehled-tisku-dane-z-prijmu-ministerstvo-pro-mistni-rozvoj-dostalova-pesticidy_1911250707_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T07:07:00+00:00"/>
    <meta property="og:title" content="Přehled tisku: vyšší odvody zaměstnanců na daních z příjmu, protest úředníků i zákaz pesticidů"/>
    <meta property="og:description" content="V tisku se v pondělí dočtete, že zaměstnanci loni odvedli na daních z příjmu o 20 miliard korun víc než firmy. Píše to Deník N. Způsob vzniku stavebního zákona se zase nelíbí úředníkům ministerstva."/>
  </head>
  <body>
    <article>
      <h1>Přehled tisku: vyšší odvody zaměstnanců na daních z příjmu, protest úředníků i zákaz pesticidů</h1>
      <address><time datetime="2019-11-25T07:07:00+00:00">25 Nov 2019, 07:07</time> by <a rel="author">Monika Vosáhlová</a></address>
      <p>
        <b>V českém tisku se v pondělí dočtete, že zaměstnanci loni odvedli na daních z příjmu o 20 miliard korun víc než firmy. Píše to Deník N. Patnáct úředníků ministerstva pro místní rozvoj se podle Respektu ozvalo proti tomu, jak vzniká nový stavební zákon. Ten píší právníci Hospodářské komory. Více si přečtěte v přehledu tisku, který sestavil Radiožurnál.</b>
      </p>
      <h3>Respekt</h3>
      <p>Patnáct úředníků ministerstva pro místní rozvoj se ozvalo proti tomu, jak vzniká <b>nový stavební zákon</b>. Zjistil to týdeník <a href="https://www.respekt.cz/">Respekt</a>. Úředníci napsali ministryni dopis, ve kterém nesouhlasí s tím, jak zákon chystají právníci Hospodářské komory. Klára Dostálová (za ANO) ale postup hájí.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/benesova-stavebni-zakon-posudky-vlada_1906280600_kno"/>
      </related>
      <h3>Deník N</h3>
      <p><b>Zaměstnanci loni odvedli na daních z příjmu o 20 miliard korun víc než firmy</b>. Rozebírá to <a href="https://denikn.cz/">Deník N</a>, který vychází ze statistik ministerstva financí. Mezi roky 2016 a 2018 stouply vybrané částky u obou skupin - u firem ale výrazně pomaleji. U zaměstnanců se odvody v porovnávaných letech zvedly o 45 miliard na 194 miliard korun. U firem je růst značně menší - ve stejném období se celková výše daní zvedla o necelých deset miliard korun na 174 miliard.</p>
      <h3>Euro</h3>
      <p>Rozhýbat české děti by měl <b>projekt Trenéři do škol</b> - to je téma magazínu <a href="https://www.euro.cz/">Euro</a>. Na Praze 6 pomáhají tělocvikářům vzbudit touhu dětí po sportu profesionální trenéři. Projekt se osvědčil a od září funguje v dalších osmi školách a zájem roste.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/elektrospotrebice-oprava-vyrovku-opravme-cesko-evropske-narizeni-eu_1911231847_cha"/>
      </related>
      <h3>Hospodářské noviny</h3>
      <p><b>Domácí spotřebiče dostanou štítky o možnosti opravy</b>. Tak zní titulek <a href="https://ihned.cz/">Hospodářských novin</a>. Kromě štítků, které budou vodítkem o životnosti výrobku a náročnosti jeho opravy, se chystají i další opatření. Třeba aby jednotlivé díly byly spojené šrouby a lehce odnímatelné, aby šly snáze opravit.</p>
      <h3>Regionální Deník</h3>
      <p>V Praze by mohla vzniknout <b>nová vlaková zastávka Depo Hostivař</b>. Dalo by se na ní přestoupit třeba na metro. Píše o tom <a href="https://www.denik.cz/">regionální Deník</a>. Pražští zastupitelé schválili dotaci 6,5 milionu korun pro městskou část Praha 10, aby mohla začít připravovat projekt. Nová zastávka bude i na Zahradním městě, kde už se staví. V budoucnu by mohlo v Praze vyrůst 13 nových vlakových zastávek.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/voda/podzemni-voda-stav-vodniho-hospodarstvi-eroze-pesticidy-znecisteni_1909011117_nkr"/>
      </related>
      <h3>Mf Dnes</h3>
      <p><a href="https://www.mfdnes.cz/">Mf Dnes</a> <b>varuje</b> před takzvanými <b>jednorázovými vitamínovými inhalátory</b>. Vypadají jako elektronické cigarety. Podle informací na webu prodejců neobsahují nikotin, ale naopak prospěšné vitamíny. Podle lékařů jsou ale nebezpečné, protože jsou v nich nebezpečné tuky, které mohou způsobit akutní poškození plic.</p>
      <h3>Lidové noviny</h3>
      <p>Česká republika <b>chce posunout zákaz používání pesticidů v lesích až od roku 2026</b>. Evropská unie by chtěla takzvané pyretroidy zakázat už ke konci příštího roku. To je hlavní téma <a href="https://www.lidovenoviny.cz/">Lidových novin</a>. Podle ministerstva zemědělství by měly problémy s kůrovcem, proti kterému se tyto pesticidy používají, odeznívat právě zhruba za šest let.</p>
      <related>
        <h4>Související články</h4>
        <a href="https://www.irozhlas.cz/zpravy-domov/prehled-tisku-cina-policiste-cesty-labska-bouda-bufet-cssd-sponzori_1911230705_cha"/>
        <a href="https://www.irozhlas.cz/zpravy-domov/pokusy-na-zviratech-tyrani-deti-prehled-tisku-klima-uhli-tezba-sousedske-vztahy_1911220705_dok"/>
        <a href="https://www.irozhlas.cz/zpravy-domov/prehled-tisku-zimni-stadiony-medici-odborari-zdenek-hrib-poradci_1911210704_jgr"/>
      </related>
    </article>
  </body>
</html>