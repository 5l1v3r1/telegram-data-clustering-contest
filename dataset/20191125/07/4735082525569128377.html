<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Kleski-zywiolowe/191129671-Lawiny-blotne-w-Kenii-Co-najmniej-60-ofiar.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T07:01:18+00:00"/>
    <meta property="og:title" content="Lawiny błotne w Kenii. Co najmniej 60 ofiar"/>
    <meta property="og:description" content="Liczba ofiar osuwisk i powodzi wywołanych silnymi opadami w północno-zachodniej Kenii wzrosła do sześćdziesięciu."/>
  </head>
  <body>
    <article>
      <h1>Lawiny błotne w Kenii. Co najmniej 60 ofiar</h1>
      <address><time datetime="2019-11-25T07:01:18+00:00">25 Nov 2019, 07:01</time> by <a rel="author">zew</a></address>
      <p>
        <b>Liczba ofiar osuwisk i powodzi wywołanych silnymi opadami w północno-zachodniej Kenii wzrosła do sześćdziesięciu.</b>
      </p>
      <p>Ulewy rozpoczęły się w piątek w położonym przy granicy z Ugandą hrabstwie West Pokot.</p>
      <p>Na skutek powodzi i lawin błotnych zniszczonych zostało wiele domów oraz cztery mosty, niektóre wioski zostały odcięte od świata.</p>
      <p>Pragnąca zachować anonimowość przedstawicielka władz West Pokot poinformowała, że jak dotąd odnaleziono ciała 53 ofiar, siedem osób uważa się za zaginione. Większość ofiar zginęła na skutek lawin błotnych.</p>
      <p>Według władz, kolejnych pięć osób zginęło w porwanym przez wodę aucie, a dwie utonęły, gdy rzeka wystąpiła z brzegów. - Nigdy nie doświadczyliśmy takiej tragedii, jak zeszłej nocy - powiedział agencji Al Jazeera gubernator West Pokot John Krop Lonyangapuo. - W nocy padało przez 12 godzin - dodał.</p>
      <p>By dotrzeć do niektórych zalanych wiosek, ekipy ratunkowe maszerowały ponad cztery godziny, poinformował Peter Abwao z Międzynarodowego Czerwonego Krzyża.</p>
      <p>Prezydent Kenii oświadczył, że aby zapobiec dalszym ofiarom, w ramach akcji ratunkowej w rejon wysłane zostały wojsko i policja.</p>
      <p>Według Al Jazeery, z uwagi na zerwane mosty służbom nie udało się dotrzeć do wszystkich dotkniętych powodziami rejonów. Na skutek powodzi błyskawicznych 5000 tys. rodzin musiało opuścić swe domy.</p>
      <p>Tegoroczny sezon deszczowy w Kenii przyniósł większe niż zazwyczaj opady. Na początku miesiąca krajowe służby meteorologiczne ostrzegały przed możliwością wystąpienia powodzi.</p>
    </article>
  </body>
</html>