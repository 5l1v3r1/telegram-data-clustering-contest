<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159384_1.html"/>
    <meta property="og:site_name" content="Novsport"/>
    <meta property="article:published_time" content="2019-11-25T07:44:00+00:00"/>
    <meta property="og:title" content="Гришо с голямо постижение в престижна класация"/>
    <meta property="og:description" content="Българинът изпреварва Иван Любичич, Фернандо Вердаско и Джеймс Блейк"/>
  </head>
  <body>
    <article>
      <h1>Гришо с голямо постижение в престижна класация</h1>
      <address>
        <time datetime="2019-11-25T07:44:00+00:00">25 Nov 2019, 07:44</time>
      </address>
      <p>Световната ранглиста на АТР публикува последното си обновяване за ноември. В Топ 100 няма никакви промени, което означава, че българската звезда Григор Димитров запазва своята 20-а позиция в света. Още през октомври стана ясно, че той ще завърши 2019 г. в Топ 20. <br/> <br/>Това е неговата 210-а седмица сред 20-те най-добри тенисисти в света. Това представлява изключително постижение за българската звезда, защото е на 87-о място в цялата история на тениса по брой седмици в Топ 20. Точно зад него е Давид Гофен с 209, а пред него са американецът Кевин Кърън и словакът Мирослав Мечир с по 222. <br/> <br/>До края на годината Димитров ще прекара още пет седмици в Топ 20 без промяна на ранкинга си, а после и още поне две в началото на 2020 г. Това ще увеличи постижението му на 217 седмици в Топ 20. А с оглед на малкото точки, които има да защитава от 2019 г. до US Open, може да увеличи още повече постижението си. <br/> <br/>Зад него са имена като Иван Любичич, Роберто Баутиста-Агут, Томас Йохансон, Фернандо Вердаско, Джеймс Блейк, Джон Нюкомб, Андрей Медведев и куп други велики имена от настоящето и близкото минало на тениса. <br/> <br/>Съвсем очаквано, лидер в тази класация е Роджър Федерер, който започва своята 974-а седмица в Топ 20 и през 2020 г. със сигурност ще ги направи над 1000. Втори е Андре Агаси с 868 седмици, а Джими Конърс е трети с 860. Лидерът в ранглистата в момента Рафаел Надал е със 766 на четвъртото място.</p>
      <p> </p>
    </article>
  </body>
</html>