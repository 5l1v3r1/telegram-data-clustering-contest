<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/borsveckan-en-kopvard-kvintett-i-konsultsektorn-6979519"/>
    <meta property="og:site_name" content="Affärsvärlden"/>
    <meta property="article:published_time" content="2019-11-25T07:51:00+00:00"/>
    <meta property="og:title" content="Börsveckan: En köpvärd kvintett i konsultsektorn"/>
    <meta property="og:description" content="Börsveckan gör djupdykning i IT-konsultsektorn i det senaste numret och har hittat ett gäng köpvärda aktier."/>
  </head>
  <body>
    <article>
      <h1>Börsveckan: En köpvärd kvintett i konsultsektorn</h1>
      <address>
        <time datetime="2019-11-25T07:51:00+00:00">25 Nov 2019, 07:51</time>
      </address>
      <p>
        <b>Börsveckan gör djupdykning i IT-konsultsektorn i det senaste numret och har hittat ett gäng köpvärda aktier.</b>
      </p>
      <p>Konsultmäklaren Ework gynnas av strukturella trender inom IT-branschen men tillväxten har bromsat in den senaste tiden kombinerat med en svagare lönsamhetstrend.</p>
      <p>"Vi tvekar lite grann men väljer ändå att upprepa köp här och nu", skriver Börsveckan.</p>
      <p>Prevas har efter sju svåra år nu fått ordning på skutan med ny vd och ny organisation. Börsveckan anser att aktien är billig trots kursdubbling.</p>
      <p>"Skulle bolaget närma sig lönsamhetsmålen så är Prevas ett riktigt fynd", skriver Börsveckan och sätter köp.</p>
      <p>Addnode har slagit index med hästlängder de senaste åren, på goda grunder.</p>
      <p>"Vi tror dock på en lugnare resa framöver och med en redan hög värdering betyder det begränsad kurspotential", skriver Börsveckan och väljer att avvakta.</p>
      <p>Softronic ger fortsatt god uppsida, med en ökande andel avtalsintäkter och tillväxtmöjligheter via förvärv.</p>
      <p>"Sammantaget så anser vi att caset är intakt och väljer att återupprepa vårt köpråd från ifjol", skriver Börsveckan.</p>
      <p>Tieto går samman med norska Evry och genom att ta fram kostnadssynergier finns en betydande uppsida i aktien. Vd Kimmo Alko har ökat sitt ägande och Cevian kvarstår som huvudägare med nära 15 procent.</p>
      <p>"Vi tror att det är bra läge att kliva på Tieto just nu och byter därför fot från avvakta till köp", skriver Börsveckan.</p>
      <p>Knowits senaste rapport visade på affärsområden som spretar rejält och vinsten stod totalt sett still. Med något sämre utsikter framgent så lockar inte värderingen på 12 gånger vinsten, skriver Börsveckan.</p>
      <p>Datalagringsbolaget Proact har några svaga kvartal bakom sig där framför allt Tyskland stack ut extremt negativt i den senaste rapporten.</p>
      <p>"Men problemen tror vi är övergående och värderingen tar bra höjd för eventuella fortsatt problem", skriver Börsveckan och upprepar köprådet.</p>
      <p>HIQ:s marginaler stiger men det är dålig fart på omsättningen. Med en väldiversifierad och stark marknadsposition är risken låg, men även potentialen.</p>
      <p>"Visst förtjänar HIQ en viss premie men utan tillväxt så är värderingen inte särskilt kittlande", skriver Börsveckan och väljer att fortsätta avvakta.</p>
      <p>Precio Fishbone har haft en fin aktiekursutveckling i år, driven av förvärvsspekulation, bra rapporter och nya kundavtal.</p>
      <p>"Tyvärr lämnar det ingen stor uppsida för den som vill kliva på nu", skriver Börsveckan och avvaktar.</p>
      <p>B3:s omsättning ökar stadigt men lönsamheten har gått ner. Tredje kvartalet visar på bottenkänning och kanske ett trendbrott men givet den svaga trenden vågar Börsveckan inte chansa och rådet blir avvakta.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fborsveckan-en-kopvard-kvintett-i-konsultsektorn-6979519&amp;title=B%C3%B6rsveckan%3A%20En%20k%C3%B6pv%C3%A4rd%20kvintett%20i%20konsultsektorn&amp;description=B%C3%B6rsveckan%20g%C3%B6r%20djupdykning%20i%20IT-konsultsektorn%20i%20det%20senaste%20numret%20och%20har%20hittat%20ett%20g%C3%A4ng%20k%C3%B6pv%C3%A4rda%20aktier.">Facebook</a>
        </li>
        <li>
          <a href="http://twitter.com/share?text=B%C3%B6rsveckan%3A%20En%20k%C3%B6pv%C3%A4rd%20kvintett%20i%20konsultsektorn&amp;url=https%3A%2F%2Fwww.affarsvarlden.se%2Fbors-ekonominyheter%2Fborsveckan-en-kopvard-kvintett-i-konsultsektorn-6979519">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fborsveckan-en-kopvard-kvintett-i-konsultsektorn-6979519&amp;title=B%C3%B6rsveckan%3A%20En%20k%C3%B6pv%C3%A4rd%20kvintett%20i%20konsultsektorn">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fborsveckan-en-kopvard-kvintett-i-konsultsektorn-6979519&amp;title=B%C3%B6rsveckan%3A%20En%20k%C3%B6pv%C3%A4rd%20kvintett%20i%20konsultsektorn">Reddit</a>
        </li>
        <li>Mail</li>
      </ul>
    </article>
  </body>
</html>