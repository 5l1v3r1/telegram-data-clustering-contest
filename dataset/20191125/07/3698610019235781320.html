<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/v-afganistani-pid-chas-vibuhu-zaginuv-spivrobitnik-oon-330765_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T07:38:00+00:00"/>
    <meta property="og:title" content="В Афганістані під час вибуху загинув співробітник ООН"/>
    <meta property="og:description" content="Вибух спровокувала ручна граната."/>
  </head>
  <body>
    <article>
      <h1>В Афганістані під час вибуху загинув співробітник ООН</h1>
      <h2>Вибух спровокувала ручна граната.</h2>
      <address>
        <time datetime="2019-11-25T07:38:00+00:00">25 Nov 2019, 07:38</time>
      </address>
      <p><a href="https://dt.ua/WORLD/avariya-viyskovogo-vertolota-ssha-v-afganistani-nato-kazhe-pro-dvoh-zagiblih-talibi-pro-54-330272_.html"><b>У столиці Афганістану Кабулі</b></a> через напад талібів на автомобіль Місії ООН загинув співробітник організації. Ще двоє осіб отримали поранення, повідомляє <a href="https://unama.unmissions.org/un-afghanistan-condemns-killing-colleague-attack">пресслужба</a> Місії ООН в Афганістані.</p>
      <p>"Місія ООН в Афганістані підтверджує вбивство колеги, а також травмування двох інших осіб під час нападу на автомобіль із позначкою ООН в Кабулі", - йдеться у повідомленні.</p>
      <p>За словами представника МВС Афганістану Назрата Рахімі, вибух стався через ручну гранату, яку кинули в американський автомобіль.</p>
      <p>Зазначається, що кількість загиблих може зрости.</p>
      <p>"ООН в Афганістані закликає владу Афганістану оперативно розслідувати цей напад та притягнути винних до відповідальності", - зазначають у пресслужбі.</p>
      <p>Раніше місія НАТО в Афганістані повідомила про загибель двох американських військовослужбовців в результаті краху вертольота. Вертоліт впав і згорів в провінції Лонгар. <b><a href="https://zn.ua/WORLD/v-afganistane-ot-vzryva-vozle-shkoly-pogibli-8-detey-334707_.html">Бойовики екстремістського руху "Талібан"</a></b> стверджують, що саме вони збили військово-транспортний вертоліт Chinook.</p>
      <p>Спецпредставник Держдепартаменту США по Афганістану Залмай Халілзад заявив, що <b><a href="https://dt.ua/WORLD/ssha-i-talibi-domovilisya-pro-mirnu-ugodu-v-afganistani-300883_.html">влада країни і угрупування "Талібан" досягли принципових домовленостей про мирну угоду</a>.</b></p>
      <p>За даними ЗМІ, однією з умов домовленостей є виведення іноземних військ з Афганістану протягом 18 місяців.</p>
      <p>Детальніше про конфлікт в Афганістані читайте у статті Олександра Коренькова <b><a href="https://dt.ua/international/gnuchki-y-napoleglivi-290916_.html">"Гнучкі і завзяті"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>