<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/belfold/2019/11/25/meghalt_horvath_janos/"/>
    <meta property="og:site_name" content="Index.hu"/>
    <meta property="article:published_time" content="2019-11-25T07:44:00+00:00"/>
    <meta property="og:title" content="Meghalt Horváth János"/>
    <meta property="og:description" content="Az Országgyűlés egykori korelnöke kilencvennyolc éves volt."/>
  </head>
  <body>
    <article>
      <h1>Meghalt Horváth János</h1>
      <address><time datetime="2019-11-25T07:44:00+00:00">25 Nov 2019, 07:44</time> by <a rel="author" href="https://index.hu/szerzo/koromi_csongor" target="_blank">Körömi Csongor</a></address>
      <p>Hétfő hajnalban meghalt Horváth János közgazdász, politikus, az Országgyűlés egykori korelnöke, írta meg először a <a href="https://mandiner.hu/cikk/20191125_elhunyt_horvath_janos">Mandiner</a>, később a hírt az MTI is megerősítette.</p>
      <p>Horváth 1921. november 7-én született a Fejér megyei Cecén, 1946-ban pedig a József Nádor Műszaki és Gazdaságtudományi Egyetem Közgazdasági Karán diplomázott. 1942 óta volt a Független Kisgazdapárt tagja, majd 1944-ben részt vett a Magyar Nemzeti Függetlenségi Mozgalomban, ami miatt megjárta a Gestapo börtönét is, de sikerült megszöknie.</p>
      <figure>
        <img src="https://kep.cdn.indexvas.hu/1/0/3049/30493/304936/30493633_ef84ccb75da3b19fbeefb84eb7bc242d_wm.jpg"/>
        <figcaption>Horváth János<cite>Fotó: Kollányi Péter / MTI</cite></figcaption>
      </figure>
      <p>1945-ben az FKGP színeiben megválasztották nemzetgyűlési képviselőnek, de két évvel később koholt vádak alapján letartóztatták, és négyévi kényszermunkára ítélték. 1951-es szabadulása után műszerészként tevékenykedett, mivel megfosztották a képviselői mandátumától.</p>
      <p>Az 1956-os forradalom kitörésekor az Országos Gazdasági Újjáépítési Tanács ügyvezető elnöke lett, de a forradalom leverése után emigrálnia kellett: előbb Strasbourgba disszidált, majd az Egyesült Államokban telepedett le.</p>
      <p>1958 és 1966 között közgazdaságtant hallgatott a Columbia Egyetemen, ahol közgazdaság-tudományi doktorátust szerzett, 1968-tól pedig a Butler Egyetem közgazdász-professzora lett. A rendszerváltás után, 1997-ben költözött végleg Magyarországra, egy évvel később pedig elvállalta a Fidesz gazdaságpolitikai bizottságának vezetését.</p>
      <p>51 év után a párt országos listájáról szerzett újra parlamenti mandátumot az 1998-as országgyűlési választásokon, és egészen 2014-ig maradt parlamenti képviselő. 2003-ban lett Varga László halála után az Országgyűlés korelnöke, a 2014-es országgyűlési választáson viszont már nem indult. 2011-ben kitüntették a Magyar Köztársasági Érdemrend nagykeresztjével.</p>
      <p>Horváth János kilencvennyolc éves volt.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>