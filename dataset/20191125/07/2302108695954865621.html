<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/dodon-il-felicita-pe-iohannis-imi-doresc-sa-reusim-impreuna-sa-tinem-romania-si-republica-moldova-cat-mai-departe-de-false-dezbateri-geopolitice.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T07:46:18+00:00"/>
    <meta property="og:title" content="Dodon îl felicită pe Iohannis: Îmi doresc să reușim împreună să ținem România și Republica Moldova cât mai departe de false dezbateri geopolitice"/>
    <meta property="og:description" content="Președintele Republicii Moldova, Igor Dodon, l-a felicitat pe Klaus Iohannis pentru câștigarea celui de-al doilea mandat de președinte al României și îi"/>
  </head>
  <body>
    <article>
      <h1> Dodon îl felicită pe Iohannis: Îmi doresc să reușim împreună să ținem România și Republica Moldova cât mai departe de false dezbateri geopolitice </h1>
      <address><time datetime="2019-11-25T07:46:18+00:00">25 Nov 2019, 07:46</time> by <a rel="author">Redacția</a></address>
      <p>Președintele Republicii Moldova, Igor Dodon, l-a felicitat pe Klaus Iohannis pentru câștigarea celui de-al doilea mandat de președinte al României și îi transmite că își dorește să reușească împreună să țină România și Republica Moldova „cât mai departe de false dezbateri geopolitice”.</p>
      <p>„Stimate domnule Klaus Iohannis, vă adresez felicitări cu ocazia realegerii în funcția de Președinte al României și vă doresc mult succes în îndeplinirea importantelor responsabilități care vă revin. Românii au făcut o alegere importantă și pentru Republica Moldova, prin mandatul pe care vi l-au încredințat, și am toată încrederea că veți continua să contribuiți activ la buna conlucrare dintre țările noastre”, se arată în mesajul lui Dodon, postat de acesta pe Facebook.</p>
      <p>El precizează că Republica Moldova apreciază contribuția președintelui Iohannis și a românilor la evoluția sa europeană, dar și sprijinul constant acordat prin mai multe proiecte importante pentru dezvoltarea Moldovei.</p>
      <p>„Îmi doresc ca în acest nou mandat al Dumneavoastră să reușim împreună să ținem România și Republica Moldova cît mai departe de false dezbateri geopolitice, dar în același timp, să reușim să apropiem cît mai mult cetățenii noștri și să lucrăm pentru bunăstarea lor. Republica Moldova rămîne o țară angajată pe calea reformelor, o țară care în același timp își dorește să contribuie la întărirea securității în regiune, împreună cu România și Ucraina”, subliniază Dodon.</p>
      <p>După centralizarea a 98% din voturile valabil exprimate în țară și în diaspora, Klaus Iohannis conduce cu 66,05% în fața Vioricăi Dăncilă, care are doar 33,95%, potrivit Autorității Electorale Permanente (detalii <a href="https://www.g4media.ro/rezultate-partiale-iohannis-647-dancila-352-au-fost-centralizate-94-din-voturile-din-tara-si-din-diaspora-psd-a-castigat-doar-in-cinci-judete-in-diaspora-iohannis-a-obtinut-peste-93-din.html">aici</a>).</p>
      <p>
        <i>Sursa foto: presidency.ro</i>
      </p>
    </article>
  </body>
</html>