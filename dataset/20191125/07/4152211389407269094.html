<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/594637/%E0%A6%B6%E0%A6%9A%E0%A7%80%E0%A6%A8%E0%A7%87%E0%A6%B0-%E0%A6%89%E0%A6%AA%E0%A6%A6%E0%A7%87%E0%A6%B6%E0%A7%87%E0%A6%87-%E0%A6%AD%E0%A6%BE%E0%A6%B0%E0%A6%A4%E0%A7%87%E0%A6%B0-%E0%A6%8F%E0%A6%AE%E0%A6%A8-%E0%A6%B8%E0%A6%BE%E0%A6%AB%E0%A6%B2%E0%A7%8D%E0%A6%AF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T07:06:00+00:00"/>
    <meta property="og:title" content="শচীনের উপদেশেই ভারতের এমন সাফল্য!"/>
    <meta property="og:description" content="কলকাতায় বাংলাদেশের বিপক্ষে গোলাপি বলের অভিষেক টেস্টে ইনিংস ব্যবধানে জিতেছে ভারত। দলকে সামনে থেকে নেতৃত্ব দিয়ে জয় পেতে ভূমিকা ছিল অধিনায়ক বিরাট কোহলির। এমন সাফল্যের পেছনে অবশ্য ভূমিকা ছিল আরেক ভারতীয় কিংবদন্তিরও! মাস্টার ব্লাস্টার শচীনের উপদেশই এই টেস্ট জিততে ভূমিকা রেখেছে বলে জানালেন..."/>
  </head>
  <body>
    <article>
      <h1>শচীনের উপদেশেই ভারতের এমন সাফল্য!</h1>
      <address><time datetime="2019-11-25T07:06:00+00:00">25 Nov 2019, 07:06</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/25/1c0b53541613df34dec6ac5d9fed4884-5ddb7e716125e.jpg"/>
      </figure>
      <p>
        <b>কলকাতায় বাংলাদেশের বিপক্ষে গোলাপি বলের অভিষেক টেস্টে ইনিংস ব্যবধানে জিতেছে ভারত। দলকে সামনে থেকে নেতৃত্ব দিয়ে জয় পেতে ভূমিকা ছিল অধিনায়ক বিরাট কোহলির। এমন সাফল্যের পেছনে অবশ্য ভূমিকা ছিল আরেক ভারতীয় কিংবদন্তিরও! মাস্টার ব্লাস্টার শচীনের উপদেশই এই টেস্ট জিততে ভূমিকা রেখেছে বলে জানালেন বিরাট কোহলি।</b>
      </p>
      <p>গোলাপি বলে দুই দলই টেস্ট খেললো প্রথমবার। সন্ধ্যার পর গোলাপি বল কেমন আচরণ করবে আবার এই বলে সুইং কেমন করবে- এ নিয়ে একরকম ধোঁয়াশা ছিল। এ নিয়ে কোহলিকে গুরুত্বপূর্ণ উপদেশগুলো দিয়েছেন শচীন, ‘‘শচীন টেন্ডুলকারই গোলাপি বলের টেস্ট নিয়ে অভূতপূর্ব উপদেশগুলো দিয়েছিলেন। তিনি জানান, ‘তোমাকে দ্বিতীয় সেশনকে মনে করতে হবে সকালের সেশন। যখন নাকি অন্ধকার হয়ে আসবে তখন বল সুইং করবে। আবার প্রথম সেশনকে মনে করতে হবে লাঞ্চ থেকে টি ব্রেকের সময় হিসেবে।’ সে হিসেবে পরিকল্পনাও পাল্টাতে হবে।’’</p>
      <p>গোধূলিতে ব্যাট করা কষ্টকর- এমন অভিযোগ অনেকেই করেছেন। তবে কোহলি বললেন ভিন্ন কথা, ‘ভাগ্যক্রমে আমি আলোর নিচে যখন ব্যাট করতে নামি তখন এমন পরিবর্তনের মধ্য দিয়ে যেতে হয়নি। মনে করি ভবিষ্যতে হয়তো সেটা চ্যালেঞ্জিং কিছু হয়ে দাঁড়াবে। তবে অভিজ্ঞতাটা ভিন্ন। তবে যখন ব্যাট হাতে নেমেছি, মনে হয়েছিল আইপিএলের মতো আবহ। তাই প্রথম বল থেকেই মারতে চেষ্টা করেছি।’</p>
      <p> </p>
      <footer>/এফআইআর/</footer>
    </article>
  </body>
</html>