<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/191129664-Australia-Senator-zaplaci-za-seksualna-uwage-w-parlamencie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T07:50:27+00:00"/>
    <meta property="og:title" content="Australia: Senator zapłaci za seksualną uwagę w parlamencie"/>
    <meta property="og:description" content="Senator David Leyonhjelm musi zapłacić 120 tys. dolarów australijskich (ok. 81,5 tys. dolarów USA) zadośćuczynienia senator zielonych Sarze Hanson-Young za seksualną uwagę, jaką poczynił pod jej adresem na forum parlamentu - informuje Reuters."/>
  </head>
  <body>
    <article>
      <h1>Australia: Senator zapłaci za seksualną uwagę w parlamencie</h1>
      <address><time datetime="2019-11-25T07:50:27+00:00">25 Nov 2019, 07:50</time> by <a rel="author">arb</a></address>
      <p>
        <b>Senator David Leyonhjelm musi zapłacić 120 tys. dolarów australijskich (ok. 81,5 tys. dolarów USA) zadośćuczynienia senator zielonych Sarze Hanson-Young za seksualną uwagę, jaką poczynił pod jej adresem na forum parlamentu - informuje Reuters.</b>
      </p>
      <p>W czerwcu 2018 roku, w czasie debaty parlamentarnej na temat zakazu używania gazu pieprzowego, senator David Leyonhjelm z Partii Liberalno-Demokratycznej zwracając się do Sary Hanson-Young z Zielonych zaapelował do niej, aby "przestała bzykać się z mężczyznami" (dosł. <i>stop shagging men</i>).</p>
      <p>Choć wypowiedzi w ramach parlamentarnej debaty są chronione immunitetem, to jednak Hanson-Young wygrała sprawę z <a href="https://www.rp.pl/article/20180802/SWIAT/180809919">Leyonhjelmem</a> ponieważ powtórzył on te słowa pod jej adresem również w czasie kilku wystąpień w mediach.</p>
      <p>Proces Hanson-Young z Leyonhjelmem był pierwszym procesem pomiędzy dwojgiem parlamentarzystów wciąż sprawujących swoje mandaty. Senator Zielonych oskarżyła Leyonhjelma o zniesławienie. Senator Liberalnych-Demokratów twierdził, że kobieta jest hipokrytką ponieważ z jednej strony utrzymuje, iż wszyscy mężczyźni są gwałcicielami, a z drugiej wciąż jest aktywna seksualnie.</p>
      <p>- Nadal by mnie nękał, gdybym mu się nie postawiła, więc to zrobiłam - wyjaśniła Hanson-Young.</p>
      <p>Leyonhjelm przed sądem bronił się, że wypowiedział swoje słowa na forum parlamentu. Mówił też, że senator Zielonych miała już wcześniej złą reputację.</p>
      <p>Sąd uznał jednak, że senator wygłosił swoje słowa na forum publicznym, aby oczernić swoją przeciwniczkę polityczną.</p>
      <p>Sędzia nakazał Leyonhjelmowi wypłacenie Hanson-Young 120 tys. dolarów australijskich tytułem szkód moralnych.</p>
      <p>Hanson-Young po wyroku napisała na Twitterze, że pozwała senatora w imieniu "każdej kobiety i dziewczyny, której powiedziano, aby była cicho wobec napastowania i braku szacunku" okazywanych im przez mężczyzn.</p>
      <p>"Dzisiejszy wyrok jest ich zwycięstwem" - dodała.</p>
      <p>Leyonhjelm w marcu odszedł z parlamentu, by ubiegać się - bez powodzenia - o miejsce we władzach stanowych.</p>
    </article>
  </body>
</html>