<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963506/"/>
    <meta property="og:site_name" content="Sanook"/>
    <meta property="article:published_time" content="2019-11-25T07:24:13+00:00"/>
    <meta property="og:title" content="รุ่นพี่แค้นโหด ไล่แทงเด็กหนุ่มวัย 16 มีดปักกลางหลัง โอดครวญหาหมอ"/>
    <meta property="og:description" content="เด็กหนุ่มวัย 16 โดนเพื่อนรุ่นพี่ชำระแค้น บุกไล่ตามแทง มีดปักกลางแผ่นหลัง บาดเจ็บสาหัส คาดปมขัดแย้งเรื่องยาเสพติด หลังเพิ่งเปิดฉากทะเลาะวิวาทกันเมื่อวันก่อน"/>
  </head>
  <body>
    <article>
      <h1>รุ่นพี่แค้นโหด ไล่แทงเด็กหนุ่มวัย 16 มีดปักกลางหลัง โอดครวญหาหมอ</h1>
      <address>
        <time datetime="2019-11-25T07:24:13+00:00">25 Nov 2019, 07:24</time>
      </address>
      <p>
        <b>เด็กหนุ่มวัย 16 โดนเพื่อนรุ่นพี่ชำระแค้น บุกไล่ตามแทง มีดปักกลางแผ่นหลัง บาดเจ็บสาหัส คาดปมขัดแย้งเรื่องยาเสพติด หลังเพิ่งเปิดฉาก<a href="https://www.sanook.com/travel/1397261/">ทะเล</a>าะวิวาทกันเมื่อวันก่อน</b>
      </p>
      <p>(25 พ.ย.) เจ้าหน้าที่กู้ภัยอ่างทองและเจ้าหน้าที่กู้ชีพโรงพยาบาลโพธิ์ทอง เร่งปฐมพยาบาลช่วยเหลือ เด็กหนุ่มวัยรุ่น อายุประมาณ 16 ปี ถูกแทงด้วยอาวุธมีดพกยาวประมาณ 10 นิ้ว เข้าที่แผ่นหลัง โดยที่มีดยังคงพกปักคาเอาไว้อยู่ เด็กหนุ่มนอนร้องครวญครางอยู่ในบ้านหลังหนึ่งที่ อ.โพธิ์ทอง จ.อ่างทอง ก่อนเร่งนำตัวส่งโรงพยาบาลโพธิ์ทอง เบื้องต้นเจ้าหน้าที่ต้องเร่งนำตัวเข้าห้องผ่าตัด เพื่อนำเอามีดที่ปักอยู่ออกโดยเร็ว</p>
      <p>นายทักษิณ อายุ 31 ปี เจ้าของบ้านหลังที่เกิดเหตุ เปิดเผยว่า ขณะที่ตนกำลังนั่งทำเล้าไก่อยู่ใต้ถุนบ้าน พบเห็นเด็กหนุ่มที่เป็นเพื่อนของรุ่นน้องเดินเข้ามาหา แต่ขณะนั้นได้มี นายสมภพ อายุ 42 ปี ที่เป็นเพื่อนของรุ่นพี่เดินออกมาจากป่ากล้วยด้านหลังบ้าน ก่อนใช้อาวุธมีดแทงเด็กหนุ่มเข้าที่ด้านหลัง ทำให้ล้มลงกับพื้น ก่อนวิ่งหนีหลบไป ตนเห็นเช่นนั้นจึงรีบแจ้งเจ้าหน้าที่กู้ภัยให้เข้ามาช่วยเหลือ</p>
      <p>ทั้งนี้ เมื่อวานนี้ (24 พ.ย.) เด็กหนุ่มกับนายสมภพ เพิ่งจะมีปัญหาเกิดทะเลาะวิวาทกัน แต่ไม่ทราบสาเหตุว่าเกิดจากเรื่องใด</p>
      <p>ขณะที่จากการตรวจสอบเบื้องต้นพบว่า ทั้งสองฝ่ายเป็นเพื่อนรุ่นพี่รุ่นน้องกัน และมีประวัติพัวพันในเรื่องของยาเสพติด คาดว่าน่าจะทะเลาะวิวาทในเรื่องของการแบ่งยาเสพติดไม่ลงตัว และเปิดฉากมีปากเสียงขัดแย้งกันมาตั้งแต่เมื่อวานนี้ ก่อนที่จะมาบังเอิญเจอกันครั้ง เป็นเหตุให้ นายสมภพ บุกเข้ามาก่อเหตุแทงใส่ดังกล่าว</p>
      <p>เบื้องต้นทางเจ้าหน้าที่ตำรวจติดตามไปที่อยู่ของสมภพ แต่ก็ยังไม่พบ จึงเชิญตัวนายทักษิณที่เป็นเจ้าของบ้านไปสอบสวนที่ สภ.โพธิ์ทอง</p>
      <p>ขณะที่ชาวบ้านที่อาศัยในละแวกดังกล่าว เปิดเผยว่า กลุ่มที่ก่อเหตุแทงกันครั้งนี้ เคยมีประวัติเรื่องยาเสพติดและจุดดังกล่าวมักจะเป็นที่มั่วสุมเสพยาเสพติดของวัยรุ่น สร้างความเอือมระอาให้กับชาวบ้าน และไม่มีใครอยากยุ่งเกี่ยวด้วย จึงอยากให้เจ้าหน้าที่ตำรวจช่วยจับกุมไปดำเนินคดี เพราะชาวบ้านต้องการพื้นที่สงบสุขในละแวกนี้</p>
    </article>
  </body>
</html>