<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/skoki-narciarskie/856095/skoki-narciarskie-plus-i-minus-weekendu-mogl-nie-wrocic-a-wygral"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-25T07:30:06+00:00"/>
    <meta property="og:title" content="Skoki narciarskie. Plus i minus weekendu. Mógł nie wrócić, a wygrał"/>
    <meta property="og:description" content="Daniel Andre Tande zasłużył na wyrazy uznania po weekendzie Pucharu Świata w Wiśle. Nie tyle za samo zwycięstwo w loteryjnych zawodach, co za powrót do czołówki po wielu bardzo trudnych miesiącach."/>
  </head>
  <body>
    <article>
      <h1>Skoki narciarskie. Plus i minus weekendu. Mógł nie wrócić, a wygrał</h1>
      <address><time datetime="2019-11-25T07:30:06+00:00">25 Nov 2019, 07:30</time> by <a rel="author" href="https://sportowefakty.wp.pl/autor/piotr-szarwark" target="_blank">Piotr Szarwark</a></address>
      <h4>Daniel Andre Tande zasłużył na wyrazy uznania po weekendzie Pucharu Świata w Wiśle. Nie tyle za samo zwycięstwo w loteryjnych zawodach, co za powrót do czołówki po wielu bardzo trudnych miesiącach.</h4>
      <related>
        <a href="https://sportowefakty.wp.pl/skoki-narciarskie/856085/skoki-narciarskie-puchar-swiata-201920-67-podium-kamila-stocha-po-raz-dziesiaty-"/>
      </related>
      <p><b>PLUS.</b> Mało kto spodziewał się, że <a href="https://sportowefakty.wp.pl/skoki-narciarskie/daniel-tande">Daniel Andre Tande</a> będzie w stanie wrócić do rywalizacji z najlepszymi skoczkami na świecie. Jak wspomniał Norweg, nie spodziewał się tego on sam. W maju 2018 roku skoczek był hospitalizowany z powodu zespołu Stevensa-Johnsona, co opóźniło jego przygotowania do sezonu. Kilka miesięcy później, podczas treningu w Lahti, zaliczył poważny upadek, przez co opuścił m.in. mistrzostwa świata w Seefeld.</p>
      <p>Jakby pecha było mało, w sierpniu tego roku Tande nabawił się urazu kolana, który wykluczył go z treningów na kilka tygodni. A jednak wrócił i to wrócił z przytupem. - Dalej jestem w tej grze i nie liczy się niedzielny wynik, a sam fakt, że wciąż jestem w stanie skakać na tym poziomie - skomentował po zakończeniu zmagań w Wiśle. </p>
      <p>Trener <a href="https://sportowefakty.wp.pl/skoki-narciarskie/alexander-stoeckl">Alexander Stoeckl</a> opisał, że nie był to powrót usłany różami. Ze względu na problemy zdrowotne Tande oddał małą liczbę skoków, często był podłamany, brakowało mu wiary w siebie, ale praca z psychologami przyniosła oczekiwany efekt. </p>
      <p>Tym samym Norwedzy mają wiele powodów do radości po inauguracyjnym weekendzie Pucharu Świata. W drużynówce zajęli drugie miejsce, w niedzielę cieszyli się z wygranej Tandego, a bardzo dobrze przez cały weekend spisywali się także inni podopieczni Stoeckla, na czele z Robertem Johanssonem. To czytelny sygnał, że w sezonie 2019/20 będą naprawdę mocni.</p>
      <p>Czytaj także: <a href="https://sportowefakty.wp.pl/skoki-narciarskie/856043/skoki-narciarskie-puchar-swiata-wisla-2019-media-grzmia-loteria-zamiast-zawodow">Skoki narciarskie. Puchar Świata Wisła 2019. Media grzmią: "loteria zamiast zawodów"</a></p>
      <p><b>MINUS.</b> 13 reprezentantów Polski przystąpiło do rywalizacji w Wiśle, a my z zaciekawieniem spoglądaliśmy nie tylko na trzon kadry w postaci Kamila Stocha, Dawida Kubackiego, Piotra Żyły, Jakuba Wolnego, czy też Macieja Kota, ale także na to, jak spiszą się zawodnicy z zaplecza. </p>
      <p>I niezależnie od tego, jak bardzo loteryjny był to weekend, podczas treningów i kwalifikacji nie otrzymaliśmy czytelnego sygnału, aby któryś ze skoczków kadry B był w stanie nawiązać rywalizację z bardziej utytułowanymi reprezentantami. Przez kwalifikacje przebrnęli tylko <a href="https://sportowefakty.wp.pl/skoki-narciarskie/aleksander-zniszczol">Aleksander Zniszczoł</a> i <a href="https://sportowefakty.wp.pl/skoki-narciarskie/pawel-wasek">Paweł Wąsek</a>, ale w zawodach spisali się bardzo słabo. </p>
      <p>Po raz kolejny Wisła okazała się pechowa dla <a href="https://sportowefakty.wp.pl/skoki-narciarskie/klemens-muranka">Klemensa Murańki</a>, a to z nim wiązaliśmy największe nadzieje, bazując na formie letniej i opiniach trenerów. Ten jednak zajął 51. lokatę w kwalifikacjach. Sztab postanowił jednak dać mu drugą szansę i Murańka wystąpi podczas kolejnego weekendu Pucharu Świata - w Ruce. W końcu to on wywalczył dodatkowe miejsce dla Biało-Czerwonych.</p>
      <p>Czytaj także: <a href="https://sportowefakty.wp.pl/skoki-narciarskie/856085/skoki-narciarskie-puchar-swiata-201920-67-podium-kamila-stocha-po-raz-dziesiaty-">Skoki narciarskie. Puchar Świata 2019/20. 67. podium Kamila Stocha, po raz dziesiąty w Polsce</a></p>
      <p>WP SportoweFakty</p>
    </article>
  </body>
</html>