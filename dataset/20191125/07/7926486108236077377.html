<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013328/%D9%85%D8%B4%DA%A9%D9%84%D8%A7%D8%AA-%D8%A7%D8%AF%D8%A7%D9%85%D9%87-%D8%AF%D8%A7%D8%B1-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:40:19+00:00"/>
    <meta property="og:title" content="مشکلات ادامه‌دار استراماچونی در استقلال"/>
    <meta property="og:description" content="یک نشریه ایتالیایی با اشاره به شرایط سرمربی پیشین تیم فوتبال اینتر روی نیمکت استقلال نوشت که استراماچونی همچنان با مشکلات زیادی مواجه است."/>
  </head>
  <body>
    <article>
      <h1>مشکلات ادامه‌دار استراماچونی در استقلال</h1>
      <address>
        <time datetime="2019-11-25T07:40:19+00:00">25 Nov 2019, 07:40</time>
      </address>
      <p>
        <i>یک نشریه ایتالیایی با اشاره به شرایط سرمربی پیشین تیم فوتبال اینتر روی نیمکت استقلال نوشت که استراماچونی همچنان با مشکلات زیادی مواجه است.</i>
      </p>
      <p>به گزارش مشرق، نشریه ایتالیایی «کوریره دلا سِرا» در مطلبی با تیتر «جهنمِ <b>استراماچونی </b>در ایران؛ عدم دریافت حقوق، بدون مترجم و دوش کمپ تمرین» نوشت: «مصیبت همچنان ادامه دارد چون این تنها راه توصیف وضعیت آندره‌آ استراماچونی در ایران است. جو موجود در تهران، جو موجود پیرامون استقلال، تیمی که استراماچونی با امضای قراردادی دو ساله با قابلیت تمدید برای سال سوم هدایتش را برعهده گرفت، همچنان وخیم است، به خاطر اینکه به وعده‌هایی که به استراماچونی در زمینه نقل‌وانتقالات داده شده بود عمل نشد؛ مترجمی که در بازی اول نتوانست این مربی ایتالیایی را روی نیمکت همراهی کند و در وضعیتی عجیب چند بار هم آب دوش کمپ تمرینی استقلال قطع بود. حالا اما مشکل جدی‌تری وجود دارد و آن این است که هیچ یک از اعضای تیم از استراماچونی گرفته تا بازیکنان، ماه‌هاست دستمزدشان را نگرفته‌اند. چند هفته پیش بود که این مربی ایتالیایی در کنفرانس خبری از وضعیتش در این تیم انتقاد کرد که رسانه‌های ایرانی فکر کردند او قصد استعفا از سمت سرمربیگری استقلال را دارد، اما این شایعه بلافاصله رد شد».</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012877/%DA%AF%D8%B2%D8%A7%D8%B1%D8%B4-%D8%B9%D8%AC%DB%8C%D8%A8-%D8%B1%D8%B3%D8%A7%D9%86%D9%87-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C-%D8%A7%D8%B2-%D9%88%D8%B6%D8%B9%DB%8C%D8%AA-%D8%A7%D8%B3%D8%AA%D9%82%D9%84%D8%A7%D9%84">گزارش عجیب رسانه ایتالیایی از وضعیت استقلال</a>
      </blockquote>
      <p>در بخش دیگری از این گزارش آمده است: «نکته مثبت ماجراجویی استراماچونی این است که تمامی هواداران استقلال طرفِ سرمربی پیشین اینتر و اودینزه هستند. پس از شروع دشوار در لیگ و کسب سه امتیاز از پنج بازی اول و بدون کسب پیروزی، استقلال پنج بازی متوالی‌اش را برد و حالا صاحب بهترین خط حمله در لیگ برتر ایران است و در جدول رده‌بندی لیگ برتر هم با پنج امتیاز اختلاف نسبت به شهر خودرو صدرنشین، در رده چهارم است.»</p>
      <p>در ادامه مطلب رسانه ایتالیایی می‌خوانیم: «علاوه بر این استقلال در جام حذفی ایران هم روند خوبی در پیش گرفته، بنابراین استراماچونی جایزه بهترین مربی ماه آسیا را دریافت کرد. در این شرایط حساس و باتوجه به سابقه امیرحسین فتحی، رئیس‌ باشگاه استقلال، بازیکنان این تیم دو روز دست به اعتصاب زدند، این در حالی است که امروز (دوشنبه) باید در دیداری خارج از خانه به مصاف نساجی مازندارن بروند. هواداران استقلال امیدوار هستند با حمایت از فتح‌الله‌زاده، او به ریاست باشگاه بازگردد، کسی که آخرین جام استقلال در آسیا با او به دست آمد».</p>
      <p>«کوریره دلا سِرا» در حالی نوشته که استراماچونی جایزه بهترین مربی ماه آسیا را دریافت کرده که وی چندی پیش در همایش کلینیک فوتبال مورد تقدیر قرار گرفت و در واقع این نشریه دچار اشتباه شده است. اشتباه دوم این نشریه اعلام کسب آخرین جام استقلال در زمان  مدیریت فتح‌الله‌زاده است در حالی که آبی‌پوشان به عنوان دومی رسیده بودند.</p>
      <p>منبع: تسنیم</p>
    </article>
  </body>
</html>