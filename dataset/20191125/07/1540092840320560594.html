<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/198466/folli-follie-anoikta-ta-dikastika-metopa-zitoyntai-terasties-apozimioseis"/>
    <meta property="og:site_name" content="CNN.gr"/>
    <meta property="article:published_time" content="2019-11-25T07:44:07+00:00"/>
    <meta property="og:title" content="Folli Follie: Ανοικτά τα δικαστικά μέτωπα – Ζητούνται τεράστιες αποζημιώσεις"/>
    <meta property="og:description" content="Τρία διαφορετικά δικαστικά μέτωπα είναι ανοικτά στην υπόθεση της Folli Follie με τα δύο από αυτά να αφορούν στην οικογένεια Κουτσολιούτσου και το ένα να..."/>
  </head>
  <body>
    <article>
      <h1>Folli Follie: Ανοικτά τα δικαστικά μέτωπα – Ζητούνται τεράστιες αποζημιώσεις</h1>
      <h2>Τρία διαφορετικά δικαστικά μέτωπα είναι ανοικτά στην υπόθεση της Folli Follie με τα δύο από αυτά να αφορούν στην οικογένεια Κουτσολιούτσου και το ένα να σχετίζεται με τη διερεύνηση ευθηνών στελεχών της Επιτροπής Κεφαλαιαγοράς. Παράλληλα, με τη δικαστική διερεύνηση του πολύκροτου σκανδάλου κινούνται και οι διεργασίες για το μέλλον της εισηγμένης επιχείρησης, με τους ομολογιούχους της Folli Follie να είναι κοντά στην ανάληψη του πλήρους ελέγχου της επιχείρησης, η οποία είναι στα όρια της κατάρρευσης.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 09:44 , 25 November 2019</p>
      <p>Σύμφωνα με πληροφορίες, στο <b>δικαστικό σκέλος</b> του σκανδάλου Folli Follie, (μετά από ένα σχεδόν χρόνο) η ανάκριση οδεύει στο τέλος της. Μετά το <b>πόρισμα κόλαφο</b> από τον επίκουρο οικονομικό εισαγγελέα <b>Γιάννη Δραγάτση</b>, ολοκληρώθηκε το σκέλος των ανωμοτί καταθέσεων. Οι κατηγορίες για τις οποίες έχουν δώσει εξηγήσεις ως ύποπτοι οι Δημήτρης, Τζώρτζης και Κατερίνα Κουτσολιούτσου και ακόμα 11 εμπλεκόμενοι αφορούν μεταξύ άλλων στη <b>σύσταση εγκληματικής οργάνωσης</b>, την <b>ηθική αυτουργία σε πλαστογραφία,</b> τη<b> νομιμοποίησης εσόδων από εγκληματική δραστηριότητα</b>, τ<b>η χειραγώγηση της αγοράς, την πλαστογραφία</b>, κ.α..</p>
      <p>Πέραν από την προαναφερόμενη δίωξη που έχει ασκήσει ο Γιάννης Δραγάτσης, εκκρεμεί το θέμα των <b>αγωγών</b> που έχουν υποβάλει τόσο οι επενδυτές της Folli Follie (μέτοχοι και ομολογιούχοι), όσο και το Υπερταμείο Αποκρατικοποιήσεων. Η ηγεσία του Υπερταμείου έχει ασκήσει ενώπιον του Πολυμελούς Πρωτοδικείου Αθηνών την από 15/11/2018 αγωγή κατά των εκτελεστικών μελών του Διοικητικού Συμβουλίου και των μελών της Επιτροπής Ελέγχου της Folli Follie. Το <b>Υπερταμείο</b>, το οποίο κατέχει το 0,96% των μετοχών στη Folli-Follie, με την εν λόγω αγωγή ζητεί να υποχρεωθούν οι Δημήτρης, Τζώρτζης και Κατερίνα Κουτσολιούτσου και οι λοιποί εναγόμενοι να του καταβάλουν το ποσό των 12,34 εκατ. ευρώ.</p>
      <p>Αλλά το δικαστικό σκέλος της υπόθεσης Folli Follie έχει αποκτήσει πρόσθετο βάθος, καθώς στις 13 Νοεμβρίου τρία μέλη των αρμόδιων ελεγκτικών οργάνων της <b>Επιτροπής Κεφαλαιαγοράς</b> κλήθηκαν από τις εισαγγελικές αρχές να δώσουν εξηγήσεις με την ιδιότητα των υπόπτων για ενδεχόμενες παραλήψεις τους στη διερεύνηση της υπόθεσης. Μετά από παραγγελία του Εισαγγελέα Πρωτοδικών Αθηνών,<b> Σπύρου Παππά</b>, η πταισματοδίκης απέστειλε κλήσεις για το αδίκημα της παράβασης καθήκοντος στα εν λόγω στελέχη, καθώς φέρονται να μην έκαναν ενδελεχείς ελέγχους, ως όφειλαν, στην Folli Follie, παρότι από το 2015 τους είχε αποσταλεί ανώνυμη καταγγελία που αναφερόταν σε όλα τα κακώς κείμενα που εν συνεχεία απεκάλυψε το επενδυτικό fund Quintessential Capital Management. Με υπομνήματα τους τα στελέχη της Επιτροπής Κεφαλαιαγοράς έδωσαν εξηγήσεις για τα όσα τους αποδίδονται.</p>
      <p>Αυτό που μένει να καταδειχθεί είναι το κατά πόσο οι πρόσφατες <b>αλλαγές στον Ποινικό Κώδικα</b> και οι αλλαγές στη νομοθεσία για το ξέπλυμα χρήματος θα ευνοήσουν την οικογένεια Κουτσολιούτσου, ήτοι θα οδηγήσουν σε μικρότερες ποινές σε σχέση με αυτές που ίσχυαν πριν την 1<sup>η</sup> Ιουλίου 2019, αλλά και θα τους επιτρέψουν να ανακτήσουν περιουσιακά στοιχεία που τους έχει δεσμεύσει η Αρχή για το Ξέπλυμα Χρήματος.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198273/siemens-oxi-stin-anagnorisi-elafryntikon-eipe-i-eisaggeleas-gia-20-apo-toys-22-katigoroymenoys">Siemens: Όχι στην αναγνώριση ελαφρυντικών είπε η εισαγγελέας για 20 από τους 22 κατηγορουμένους</a>
        </li>
        <li>
          <a href="https://www.cnn.gr/news/ellada/story/197213/ypiresia-asyloy-ston-eisaggelea-oi-kataggelies-gia-ta-fakelakia-ton-diermineon">Υπηρεσία Ασύλου: Στον εισαγγελέα οι καταγγελίες για τα «φακελάκια» των διερμηνέων</a>
        </li>
        <li>
          <a href="https://www.cnn.gr/news/ellada/story/197005/paremvasi-toy-eisaggelea-protodikon-lasithioy-gia-to-paixnidi-pnigmoy-sta-sxoleia">Παρέμβαση του εισαγγελέα Πρωτοδικών Λασιθίου για το «παιχνίδι πνιγμού» στα σχολεία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/73763/folli-follie">FOLLI FOLLIE</a>
        </li>
        <li>
          <a href="https://www.cnn.gr/eidhseis/tag/77030/oikogeneia-koytsolioytsoy">ΟΙΚΟΓΕΝΕΙΑ ΚΟΥΤΣΟΛΙΟΥΤΣΟΥ</a>
        </li>
        <li>
          <a href="https://www.cnn.gr/eidhseis/tag/3335/omologioyxoi">ΟΜΟΛΟΓΙΟΥΧΟΙ</a>
        </li>
        <li>
          <a href="https://www.cnn.gr/eidhseis/tag/30582/ypertameio-apokratikopoihsewn">ΥΠΕΡΤΑΜΕΙΟ ΑΠΟΚΡΑΤΙΚΟΠΟΙΗΣΕΩΝ</a>
        </li>
        <li>
          <a href="https://www.cnn.gr/eidhseis/tag/6002/eisaggeleas">ΕΙΣΑΓΓΕΛΕΑΣ</a>
        </li>
        <li>
          <a href="https://www.cnn.gr/eidhseis/tag/74585/giannhs-dragatshs">ΓΙΑΝΝΗΣ ΔΡΑΓΑΤΣΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198532/snapshot/2767306.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198531/snapshot/2719811.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198545/snapshot/protogenes-pleonasma.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198544/snapshot/2627888.jpg"/>
      </figure>
    </article>
  </body>
</html>