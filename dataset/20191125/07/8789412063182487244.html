<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/tim-cook-soukromi-vlada/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-25T07:00:36+00:00"/>
    <meta property="og:title" content="Timu Cookovi vadí přístup ostatních firem k uživatelským datům, volá po zásahu vlády"/>
    <meta property="og:description" content="Apple si dával vždy velmi záležet na přístupu k soukromým datům svých uživatelů. Snaží se je co nejlépe chránit, nevyužívá je k reklamním účelům a v některých případech se nebojí ani kontroverzních kroků, jako je odmítnutí odemčení iPhonu pachatele trestného činu. Tim Cook se také nezdráhá otevřeně kritizovat společnosti, jejichž přístup k uživatelským datům se od přístupu Applu liší."/>
  </head>
  <body>
    <article>
      <h1>Timu Cookovi vadí přístup ostatních firem k uživatelským datům, volá po zásahu vlády</h1>
      <address><time datetime="2019-11-25T07:00:36+00:00">25 Nov 2019, 07:00</time> by <a rel="author">Amaya Tomanová</a></address>
      <p>Apple si dával vždy velmi záležet na přístupu k soukromým datům svých uživatelů. Snaží se je co nejlépe chránit, nevyužívá je k reklamním účelům a v některých případech se nebojí ani kontroverzních kroků, jako je odmítnutí odemčení iPhonu pachatele trestného činu. Tim Cook se také nezdráhá otevřeně kritizovat společnosti, jejichž přístup k uživatelským datům se od přístupu Applu liší.</p>
      <related>
        <a href="https://jablickar.cz/tim-cook-salesforce-dreamforce-rozhovor/"/>
      </related>
      <p>Minulý týden Cook prohlásil, že technologické společnosti odvádějí ve věci vytváření pravidel, chránících soukromí uživatelů, mizernou práci. Zároveň také vyzval vládu Spojených států, aby v tomto směru zasáhla. Vzkázal, že pokud firmy nejsou schopné zavést příslušná pravidla, přichází chvíle na přísnou regulaci. <i>„A myslím si, že jsme tu chvíli prošvihli,“</i> dodal. Zároveň připomněl, že Apple vnímá soukromí jako základní lidské právo, a on sám se obává, že ve světě, kde nic není soukromé, vychází svoboda projevu naprázdno.</p>
      <p>Apple své obchodní praktiky často staví do kontrastu s praktikami firem, jako je Facebook nebo Google. Ty sbírají mnohem větší množství osobních informací o svých uživatelích, a tyto údaje často za peníze poskytují inzerentům a tvůrcům reklamy. Tim Cook v této souvislosti opakovaně volá po zásahu vlády a vytvoření příslušných vládních nařízení.</p>
      <p>Kongres v současné chvíli vyšetřuje společnosti Google, Amazon a Facebook kvůli údajným antimonopolním praktikám, a Cook by byl podle svých vlastních slov rád, kdyby zákonodárci věnovali více pozornosti otázce soukromí. Ti se podle něj příliš věnují pokutám a málo datům, která řada společností uchovává bez informovaného souhlasu uživatelů.</p>
      <figure>
        <img src="https://jablickar.cz/wp-content/uploads/2019/01/Tim-Cook-fb.png"/>
      </figure>
      <p>Zdroj:<a href="https://www.cultofmac.com/667902/apple-ceo-again-calls-for-federal-privacy-legislation/"> Cult of Mac</a></p>
    </article>
  </body>
</html>