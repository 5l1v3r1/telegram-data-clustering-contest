<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/slask-wroclaw/pko-ekstraklasa-slask-wroclaw-erik-exposito-moze-odejsc/qcrp6q3"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Exposito może odejść"/>
    <meta property="og:description" content="Bardzo krótka może się okazać historia Erika Exposito w Śląsku Wrocław. Hiszpan trafił do ekstraklasy w czerwcu tego roku i choć podpisał kontrakt do końca czerwca 2022, może odejść już zimą."/>
  </head>
  <body>
    <article>
      <h1>Exposito może odejść</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.przegladsportowy.pl/autorzy/iza-koprowiak" target="_blank">Iza Koprowiak</a></address>
      <p>
        <b>
          <b>Bardzo krótka może się okazać historia Erika Exposito w Śląsku Wrocław. Hiszpan trafił do ekstraklasy w czerwcu tego roku i choć podpisał kontrakt do końca czerwca 2022, może odejść już zimą.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Konkretne zainteresowanie nim wyrażają dwa zagraniczne kluby: jeden z ligi greckiej, drugi ze słowackiej. Oba są czołowymi zespołami w swoich rozgrywkach. Rozmowy między przedstawicielami tych klubów a Śląskiem już się rozpoczęły. Na razie trwają negocjacje, najbardziej realna kwota transferu wynosi 500 tysięcy euro. Dla klubu z Wrocławia byłby to dobry interes: Exposito pozyskali przecież za darmo. Początkowo wydawało się nawet, że niekoniecznie był to trafny wybór. Hiszpan potrzebował czasu na aklimatyzację. W większości spotkań grał w pierwszym składzie, jednak efektów było mało. Te przyszły we wrześniu. W 9. kolejce rozegrał popisowe spotkanie, zdobył hat tricka w zremisowanym 4:4 meczu z Zagłębiem Lubin.</p>
      <p>– Rzeczywiście pojawiły się zapytania o Erika – przyznaje Jakub Fila z agencji Promoesport, która reprezentuje zawodnika. – Nie za często przyjeżdża do Polski 23-letni hiszpański zawodnik z tak dobrymi warunkami: mierzący 190 centymetrów, lewonożny i co najważniejsze, dobry piłkarsko –opisuje swojego piłkarza menedżer i przyznaje, że właśnie mecz z Zagłębiem sprawił, że zrobiło się wokół niego głośno. – Na razie Erik skupia się jednak na pracy, ustabilizowaniu formy strzeleckiej, nie zaprząta sobie głowy myślami o odejściu – dodaje Fila.</p>
      <p>Exposito wystąpił dotychczas w 17 spotkaniach w ekstraklasie, strzelił pięć goli. Śląsk jest jego pierwszym zagranicznym klubem w karierze.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
    </article>
  </body>
</html>