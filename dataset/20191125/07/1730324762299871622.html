<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244441/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T07:41:13+00:00"/>
    <meta property="og:title" content="‘เวียตเจ็ท’ เปิดเที่ยวบินปฐมฤกษ์ ‘สุวรรณภูมิ-อุดรธานี’"/>
    <meta property="og:description" content="“เวียตเจ็ท” เปิดบิน “สุวรรณภูมิ-อุดรธานี” เที่ยวปฐมฤกษ์ เล็งผุดเส้นทาง “โฮจิมิน – อุดรธานี” ในอนาคต"/>
  </head>
  <body>
    <article>
      <h1>‘เวียตเจ็ท’ เปิดเที่ยวบินปฐมฤกษ์ ‘สุวรรณภูมิ-อุดรธานี’</h1>
      <address><time datetime="2019-11-25T07:41:13+00:00">25 Nov 2019, 07:41</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“เวียตเจ็ท” เปิดบิน “สุวรรณภูมิ-อุดรธานี” เที่ยวปฐมฤกษ์ เล็งผุดเส้นทาง “</b>
        <b>โฮจิมิน – อุดรธานี</b>
        <b>” ในอนาคต</b>
      </p>
      <figure>
        <img src="https://www.thebangkokinsight.com/wp-content/uploads/2019/11/756425.jpg"/>
      </figure>
      <p>นายถาวร เสนเนียม รัฐมนตรีช่วยว่าการกระทรวงคมนาคม เปิดเผยหลังเป็นประธานเปิดเที่ยวบินปฐมฤกษ์ เส้นทางสุวรรณภูมิ – อุดรธานี สายการบินเวียตเจ็ท ณ ท่าอากาศยานอุดรธานี จังหวัดอุดรธานี ในวันนี้ (25 พ.ย.) ว่า ท่าอากาศยานอุดรธานี เป็นท่าอากาศยานหลักที่มีศักยภาพในการเปิดให้บริการแก่ผู้โดยสารและประชาชนทั่วไป โดยปัจจุบันมีสายการบินภายในประเทศเปิดให้บริการ 4 ราย ได้แก่ สายการบินไทยสมายล์, ไทยแอร์เอเชีย, นกแอร์ และไทยไลอ้อนแอร์ ให้บริการเส้นทางต่าง ๆ ได้แก่ กรุงเทพ – อุดรธานี, อุดรธานี – เชียงใหม่, อุดรธานี – อู่ตะเภา, อุดรธานี – ภูเก็ต และอุดรธานี – หาดใหญ่</p>
      <figure>
        <img src="https://www.thebangkokinsight.com/wp-content/uploads/2019/11/12215645.jpg"/>
      </figure>
      <p>กรมท่าอากาศยาน (ทย.) จึงได้ดำเนินการตามนโยบายของรัฐบาลในการสนับสนุนและผลักดันให้สายการบินไทยเวียตเจ็ทเปิดให้บริการเส้นทางบินใหม่เพิ่ม 2 เส้นทาง ได้แก่ สุวรรณภูมิ – อุดรธานี – สุวรรณภูมิ และเส้นทางอุดรธานี – เชียงราย – อุดรธานี ซึ่งจะทำให้ชาวอุดรธานีและนักท่องเที่ยวมีทางเลือกในการใช้บริการขนส่งสาธารณะได้อย่างสะดวกสบายมากขึ้น นอกจากนี้สายการบินเวียตเจ็ทมีแผนจะทำการบินเส้นทางโฮจิมิน – อุดรธานี ในอนาคต</p>
      <p>โดยกระทรวงคมนาคมตระหนักและให้ความสำคัญในการสนับสนุนสายการบินเวียตเจ็ท และทุกสายการบินดำเนินกิจการเพื่อบริการประชาชนในภูมิภาคเพิ่มขึ้น ควบคู่กับคุณภาพการให้บริการตามมาตรฐานสากล อีกทั้งจะเพิ่มศักยภาพของท่าอากาศยานภูมิภาคทุกแห่งเพื่อรองรับจำนวนนักท่องเที่ยวที่เพิ่มขึ้น และส่งเสริมการท่องเที่ยวเมืองรองเพื่อกระตุ้นเศรษฐกิจ สนับสนุนวิสาหกิจชุมชนในการกระจายสินค้า OTOP ภายในพื้นที่ท่าอากาศยานเพื่อกระจายรายได้สู่ชุมชน</p>
      <figure>
        <img src="https://www.thebangkokinsight.com/wp-content/uploads/2019/11/S__29851738.jpg"/>
      </figure>
      <p>นอกจากนี้ นายถาวรยังได้มอบนโยบายให้ ทย. ซึ่งรับผิดชอบท่าอากาศยาน 28 แห่ง ช่วยสนับสนุนการจำหน่ายผลิตภัณฑ์ชุมชน สินค้า OTOP โดยพิจารณาจัดสรรพื้นที่ร้านค้าที่โดดเด่น เหมาะสม กำหนดค่าเช่าพื้นที่ในราคาถูก และในเร็วๆ นี้ ทย. ก็จะลงนามบันทึกความร่วมมือกับการยางแห่งประเทศ เพื่อสนับสนุนการจำหน่ายผลิตภัณฑ์จากยางพาราภายในท่าอากาศยานในสังกัด ทย. ทุกแห่งด้วย</p>
      <ul>
        <li>
          <a href="https://www.thebangkokinsight.com/207333/">‘ไทยเวียตเจ็ท’ จ่อเปิดบิน ‘อุดรฯ-เชียงราย’ ปลายปีนี้</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244441%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244409/"/>
        <a href="https://www.thebangkokinsight.com/244340/"/>
        <a href="https://www.thebangkokinsight.com/244325/"/>
        <a href="https://www.thebangkokinsight.com/244317/"/>
      </related>
    </article>
  </body>
</html>