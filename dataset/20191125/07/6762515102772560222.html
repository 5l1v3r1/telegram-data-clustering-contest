<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-reczna/pilka-reczna-talant-dujszebajew-walczylismy-z-wegrami-jak-lwy/47vgggr"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:47:00+00:00"/>
    <meta property="og:title" content="Dujszebajew: Walczyliśmy z Węgrami jak lwy"/>
    <meta property="og:description" content="PGE VIVE straciło punkty, ale trener Talant Dujszebajew nie ma pretensji do zawodników i wierzy, że w walce o pierwsze miejsce kielczanie nie stoją na straconej pozycji."/>
  </head>
  <body>
    <article>
      <h1>Dujszebajew: Walczyliśmy z Węgrami jak lwy</h1>
      <address><time datetime="2019-11-25T07:47:00+00:00">25 Nov 2019, 07:47</time> by <a rel="author" href="https://www.przegladsportowy.pl/autorzy/maciej-cender" target="_blank">Maciej Cender</a></address>
      <p>
        <b>
          <b>PGE VIVE straciło punkty, ale trener Talant Dujszebajew nie ma pretensji do zawodników i wierzy, że w walce o pierwsze miejsce kielczanie nie stoją na straconej pozycji.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>
        <b>MACIEJ CENDER: Mimo przegranej na pomeczowej konferencji chwalił pan swoich zawodników za nieustępliwość, ambicję i wolę walki.</b>
      </p>
      <p>TALANT DUJSZEBAJEW: Bo zagraliśmy bardzo dobre zawody. Postawiliśmy się drużynie światowego formatu, której budżet wynosi 15 milionów euro. Przez większą część spotkania walczyliśmy jak lwy, próbowaliśmy różnych rozwiązań. Dopiero w ostatnich fragmentach gospodarze udowodnili swoją wyższość. Prawda jest taka, że kilku naszych chłopaków dopiero uczy się Ligi Mistrzów. Każdy mecz jest dla nich nowym doświadczeniem, z którego muszą wyciągać wnioski.</p>
      <p>
        <b>Do przerwy zagraliście kapitalne zawody. Kontrolowaliście całkowicie przebieg meczu. W drugiej, gdy między słupkami Veszprem pojawił się Arpad Sterbik, niektórzy zawodnicy jakby się przestraszyli potężnego Hiszpana. Nie byliście już tak skuteczni, jak przez pierwsze 30 minut.</b>
      </p>
      <p>Różnie można komentować naszą grę między 31. a 60. minutą. Sterbik wielkiego meczu nie zagrał, ale odbijał piłkę w kilku ważnych sytuacjach. Jego interwencje podcinały nam skrzydła, odbierały pewność siebie. Węgierska defensywa po zmianie stron była bardziej ruchliwa, skutecznie odcinała od podań naszych obrotowych. Z tego zrodziło się kilka skutecznych kontrataków. Bardzo dobra postawa Andreasa Wolffa niewiele nam pomogła. Mam trochę pretensji do siebie, za dużo dałem pograć niektórym zawodnikom. Zbyt mało na boisku przebywali Krzysztof Lijewski i Branko Vujović.</p>
      <related>
        <a href="http://onet.tv/s/przegladsportowy/maciej-kot-chcialem-skoczyc-daleko-i-pomscic-piotrka-zyle/x0y262"/>
      </related>
      <p>
        <b>Wiele pretensji mieliście do litewskich arbitrów. W pewnym momencie po ich błędzie – na parkiecie pojawiła się cała drużyna.</b>
      </p>
      <p>Nigdy nie komentuję oficjalnie pracy arbitrów. Od tego są inne osoby.</p>
      <p>
        <b>Porażka w Veszpremie boli również dlatego, że inne wyniki ułożyły się pod was. Mogliście być już wiceliderem grupy B z zaledwie dwupunktową stratą do prowadzącego THW Kiel.</b>
      </p>
      <p>Nie lubię spekulować. Przegraliśmy, nie jesteśmy wiceliderem. Grupa jest bardzo wyrównana, tu wiele może się jeszcze zdarzyć. Na pewno nie składamy broni. Proszę mi wierzyć, porażka z mistrzem Węgier ma także plus – pokazała, że w zespole drzemią ogromne możliwości.</p>
    </article>
  </body>
</html>