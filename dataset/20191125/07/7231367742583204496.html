<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/bonus-neomamme-che-lavorano-5-stelle-esonero-contributi-100-e-divieto-di-licenziamento/"/>
    <meta property="og:site_name" content="InvestireOggi"/>
    <meta property="article:published_time" content="2019-11-25T07:20:36+00:00"/>
    <meta property="og:title" content="Bonus neomamme che lavorano 5 Stelle: esonero contributi 100% e divieto di licenziamento"/>
    <meta property="og:description" content="Un bonus neomamme che lavorano: la proposta 5 Stelle azzera i contributi e blocca i licenziamenti. Ma per il Pd servono prima asili e servizi."/>
  </head>
  <body>
    <article>
      <h1>Bonus neomamme che lavorano 5 Stelle: esonero contributi 100% e divieto di licenziamento</h1>
      <h2>Un bonus neomamme che lavorano: la proposta 5 Stelle azzera i contributi e blocca i licenziamenti. Ma per il Pd servono prima asili e servizi.</h2>
      <address><time datetime="2019-11-25T07:20:36+00:00">25 Nov 2019, 07:20</time> by <a rel="author" href="https://www.investireoggi.it/fisco/author/alessandra-da-redazione-investireoggi/" target="_blank">Alessandra De Angelis</a></address>
      <p>Porta la firma dei 5 Stelle la proposta del nuovo <b>bonus neomamme</b>: da non confondere con il bonus mamma domani, <a href="https://www.investireoggi.it/fisco/bonus-mamma-assegno-di-800-euro-anche-nel-2020/">prorogato anche per il 2020</a>, questo incentivo si rivolge alle mamme che lavorano o più direttamente alle aziende in cui prestano servizio. Il <b>bonus neomamme</b> prevede l’<b>esonero contributivo al 100%</b> fino a tre anni per i datori di lavoro che mantengono in servizio le lavoratrici dopo la gravidanza e conferma anche il <b>divieto di licenziamento per i primi due anni dopo la nascita del bebè. </b></p>
      <p>Al momento, come anticipato, si tratta solo di una proposta.</p>
      <p>Anzi, viste le polemiche che hanno fatto seguito all’idea, è difficile che sarà approvata. Su questo punto, infatti, il Pd è in disaccordo con i 5 Stelle: la vice capogruppo alla Camera Chiara Gribaudo si è fatta portavoce dei democratici bocciando la proposta di Nunzia Catalfo: “<i>si tratta di una misura a suo tempo già fatta dalla Lega e che infatti avevamo criticato: perché dovremmo premiare un’impresa che semplicemente rispetta le regole?</i>“.</p>
      <p>I 5 Stelle hanno risposto che il bonus neomamme sarebbe un nuovo e efficace incentivo alla natalità e, soprattutto, potrebbe servire a ridurre il numero di donne che lasciano il lavoro dopo la gravidanza. Per rispondere a questa esigenza, secondo la deputata del Pd, bisogna considerare di cosa una lavoratrice mamma ha veramente bisogno: “<i>le donne che dopo la nascita smettono di lavorare chiedono soprattutto servizi, asili nido, rispetto dei diritti, non certo che venga premiato chi magari fa loro mobbing e vorrebbe mandarle a casa. Noi chiediamo discontinuità, politiche che garantiscano la parità non che certifichino le disuguaglianze</i>“.</p>
      <p>Ad ogni modo i prossimi giorni saranno decisivi per capire che cosa succederà e se nella prossima Legge di Bilancio ci sarà spazio per il bonus neomamme: intorno alla metà di questa settimana si dovrebbero verosimilmente avere aggiornamenti ufficiali.</p>
    </article>
  </body>
</html>