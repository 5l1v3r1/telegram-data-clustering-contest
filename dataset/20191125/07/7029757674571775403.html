<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/za-reorganizatsiya-v-antikoruptsionnata-komisiya-prizova-boris-yachev.html"/>
    <meta property="og:site_name" content="News.bg"/>
    <meta property="article:published_time" content="2019-11-25T07:27:47+00:00"/>
    <meta property="og:title" content="За реорганизация в Антикорупционната комисия призова Борис Ячев"/>
    <meta property="og:description" content="Намеренията на Цацаров съвпадали с вижданията на патриотите"/>
  </head>
  <body>
    <article>
      <h1>За реорганизация в Антикорупционната комисия призова Борис Ячев</h1>
      <address>
        <time datetime="2019-11-25T07:27:47+00:00">25 Nov 2019, 07:27</time>
      </address>
      <p>Първо да се реорганизира системата на Комисията за противодействие на корупцията. За това призова депутатът от "Обединени патриоти" Борис Ячев пред БНТ.</p>
      <p>"Едно от звената, които са на обществения показ - <b>звено противодействие на корупцията, което реално извършва различните оперативни</b> разработки е с изключително редуциран състав", каза Ячев.</p>
      <p>По думите му това са бившите служители, които дойдоха в антикорупционното бюро от служба ДАНС. При всички случаи трябва да бъдат направени вътрешни размествания. Най-вероятно, за да бъде увеличен щатът на тези служители, защото <b>от тяхната работа и от техния краен резултат всъщност обществото добива представа има ли реална полза</b> от борбата срещу корупцията или няма.</p>
      <p>Ячев бе категоричен, че тяхната парламентарна група с решение между двете формации - НФСБ и ВМРО, ще подкрепят кандидатурата на Сотир Цацаров за председател на Антикорупционната комисия.</p>
      <p>Решението им е след като са чули неговото виждане за бъдещето развитие на звеното, за реорганизация на тази структура, за <b>бъдещи евентуално законодателни инициативи</b>, които трябва да слязат през Народното събрание или през тяхната парламентарна комисия.</p>
      <p>В много голяма степен онова, което Сотир Цацаров има като намерение да реализира като бъдещ председател на КПКОМПИ <b>съвпада с нашите виждания като парламентарна група</b>, на Национален фронт за спасение на България, на депутатите от НФСБ, каза Ячев.</p>
      <p>Намерението на Цацаров съвпада и с неговото като председател на Парламентарната антикорупционна комисия, уточни Борис Ячев.</p>
      <p>Припомняме, номинираните за поста председател на Антикорупционната комисия (КПКОНПИ) са двама. <a href="https://news.bg/politics/gerb-i-obedineni-patrioti-izlachvat-tsatsarov-za-shef-na-kpkonpi.html"><b>ГЕРБ и "Обединени патриоти" излъчиха Сотир Цацаров</b></a> за шеф на Антикорупционната комисия, а от <a href="https://news.bg/politics/volya-predlaga-simeon-naydenov-za-shef-na-kpkonpi.html"><b>"Воля" предложиха депутатът от парламентарната им група Симеон Найденов</b></a>.</p>
      <p>Новият председател трябва да приключи мандата на Пламен Георгиев, който <a href="https://news.bg/politics/plamen-georgiev-podade-ostavka.html"><b>подаде оставка </b></a>в края на месец юли, заради скандала с недекларираната тераса на жилището му.</p>
      <p>На 20 ноември <a href="https://news.bg/crime/izticha-srokat-za-nominirane-na-kandidati-za-shef-na-kpkonpi.html"><b>изтече срока за номиниране на кандидати</b></a> за председател на Антикорупционната комисия.</p>
      <p>В същият ден от ДПС определиха <a href="https://news.bg/politics/tsatsarov-e-darzhavno-bogatstvo-spored-dps.html">Цацаров като държавно богатство</a>.</p>
      <p>На 21 ноември лидерът на БСП Корнелия <a href="https://news.bg/bulgaria/ninova-shte-glasuva-protiv-tsatsarov-za-shef-na-kpkonpi.html"><b>Нинова заяви, че ще гласува против Цацаров за шеф на КПКОНПИ.</b></a></p>
      <p>Преди това социалистът Драгомир <a href="https://news.bg/politics/bsp-prizna-za-silna-kandidaturata-na-tsatsarov-za-shef-na-kpkonpi.html"><b>Стойнев определи като силна кандидатурата на Цацаров.</b></a></p>
    </article>
  </body>
</html>