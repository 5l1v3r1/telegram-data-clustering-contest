<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780201/%D9%82%D9%86%D8%A7%D8%AA-%D8%B1%D9%88%D8%B3%D8%AA%D8%A7%DB%8C%DB%8C-%D8%AF%D8%B1-%D9%87%D9%85%D8%AF%D8%A7%D9%86-%D8%A8%D9%87-%D9%87%D9%85%D8%AA-%D9%85%D8%B1%D8%AF%D9%85-%D9%85%D9%88%D8%B2%D9%87-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:23:17+00:00"/>
    <meta property="og:title" content="مهر گزارش می‌دهد قنات روستایی در همدان به همت مردم موزه شد"/>
    <meta property="og:description" content="یک قنات که قرار است پرونده ثبتی آن به پرونده ۱۱ قنات جهانی ایران الحاق شود، به همت اهالی روستای قاسم آباد در استان همدان به موزه تبدیل شد."/>
  </head>
  <body>
    <article>
      <h1>مهر گزارش می‌دهد قنات روستایی در همدان به همت مردم موزه شد</h1>
      <address><time datetime="2019-11-25T07:23:17+00:00">25 Nov 2019, 07:23</time> by <a rel="author" href="https://www.mehrnews.com/archive?jr=437" target="_blank">فاطیما کریمی</a></address>
      <p>به گزارش <a href="https://www.mehrnews.com/">خبرنگار مهر</a>، مردم روستای قاسم آباد در استان همدان قنات های روستای خود را احیا کردند آنها با تلاش دهیار و شورای روستا تصمیم گرفتند تا بخشی از میراث تاریخی و میراث ناملموس خود را نه تنها برای خود بلکه برای مردم شهر و استان همدان حفظ کنند و آن را به جهانیان نیز نشان دهند. تلاش آنها منجر به لایروبی از این قنات ها شد. دو دهه بود که هر ۳ رشته قنات روستا از مدار بهره برداری خارج شده بودند و زمین های آنها با پساب آبیاری می شد. یکی از برنامه های توسعه روستا، حل این مشکل بود. بنابراین لایروبی یکی از بزرگترین رشته قنات ها را انجام دادند. محمد هاشم پاکیزه که تحصیلاتش در حوزه گردشگری است و خودش یکی از فعالان این صنعت است و در عین حال دهیاری روستا را هم برعهده گرفته به <a href="https://www.mehrnews.com/">خبرنگار مهر</a> گفت: تا اواخر سال ۹۴ به این قنات ها سرکشی می کردم بعد از دو سال و نیم پیشرفت متوجه شدم که این قنات از لحاظ کالبدی بسیار ویژه است.</p>
      <figure>
        <img src="https://media.mehrnews.com/d/2019/11/25/4/3302623.jpg"/>
      </figure>
      <p>او توضیح داد:  معمولا قنات ها دارای ارتفاع و عرض کمی هستند به نحوی که یک فرد به سختی در آن تردد می کند اما قنات روستا سه متر ارتفاع داشت حتی برخی جاها این میزان به چهار متر هم می رسد. این قنات که به قنات بزرگ در میان اهالی روستا معروف است دارای اهمیت زیادی بود به همین دلیل پیگیر ثبت جهانی آن شدیم. آن زمان هنوز قنات گناباد ثبت جهانی نشده بود ولی متوجه شدم قنات قاسم آباد از لحاظ کالبدی در شرایط ویژه ای قرار دارد و با کمک آقای سمسمار یزدی از پژوهشگران پیشکسوت میراث فرهنگی پرونده ثبت ملی آن را تشکیل دادیم تا سال ۹۷ که به عنوان اثر ملی ثبت شد. در این راستا اداره کل موزه های کشور نیز این قنات را به عنوان اولین قنات موزه کشور در فهرست موزه های خود قرار داد. </p>
      <figure>
        <img src="https://media.mehrnews.com/d/2019/11/25/4/3302620.jpg"/>
      </figure>
      <p>دهیار روستای قاسم آباد در نظر دارد تا با کمک اهالی، میراث ناملموس و ملموس روستا را که در ارتباط با قنات است جمع آوری کنند و در معرض نمایش قرار دهند. الان هم افراد به راحتی می توانند داخل این قنات رفت و آمد کنند با این وجود آنها می خواهند هر آنچه که مربوط به کشاورزی، آداب و رسوم مانند آیین باران خواهی و ... است را به نمایش بگذارند و در کنارش آثار قدیمی از ابزارآلات مربوط به قنات، ساعت آفتابی مربوط به روستا و نظام تقسیم آب نیز به مردم معرفی شود. </p>
      <figure>
        <img src="https://media.mehrnews.com/d/2019/11/25/4/3302621.jpg"/>
      </figure>
      <p>اما این تمام ماجرا نیست. اهالی روستا پا را فراتر گذاشته و درصدد هستند تا قنات بزرگ روستایشان را در فهرست میراث جهانی نیز ثبت کنند این پرونده هم طبق گفته های پاکیزه ۵۰ درصد کار را طی کرده و قرار است به ۱۱ قنات ثبت جهانی شده ایران بپیوندد. اگر این اتفاق بیفتد استان همدان دارای یک اثر جهانی نیز خواهد شد.</p>
      <p>این قنات همچنین دارای آثار حجاری شده و سنگ های منقوشی است که احتمالا مربوط به دوره ایلخانی هستند و دارای سه هزار متر طول و 13 متر عرض است که تا کنون بخشی از آن کشف شده است.</p>
      <p>همچنین فعالیت های دهیار روستا موجب شده تا جایزه طرح برتر در حوزه عمرانی و خدماتی سال ۹۸ نیز به این روستا تعلق گیرد. </p>
    </article>
  </body>
</html>