<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%b1%cf%81%cf%89%cf%84%ce%b9%ce%ba%cf%8c-%cf%84%ce%bf-%ce%b1%cf%80%ce%bf%cf%84%ce%ad%ce%bb%ce%b5%cf%83%ce%bc%ce%b1-%cf%84%cf%89%ce%bd-%ce%b5%ce%ba%ce%bb%ce%bf%ce%b3%cf%8e%ce%bd-%cf%83%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T07:40:20+00:00"/>
    <meta property="og:title" content="Σαρωτικό το αποτέλεσμα των εκλογών στο Χονγκ Κονγκ – Θρίαμβος για τους υποστηρικτές των διαδηλώσεων"/>
    <meta property="og:description" content="Την πρόθεση της κυβέρνησης του Χονγκ Κονγκ να ακούσει «με ανοιχτό μυαλό» τους πολίτες μετέφερε η κυβερνήτης Κάρι Λαμ, καθώς οι προσκείμενοι στην Κίνα υποψήφιοι στις περιφερειακές εκλογές κατατροπώθηκαν."/>
  </head>
  <body>
    <article>
      <h1>Σαρωτικό το αποτέλεσμα των εκλογών στο Χονγκ Κονγκ – Θρίαμβος για τους υποστηρικτές των διαδηλώσεων</h1>
      <address>
        <time datetime="2019-11-25T07:40:20+00:00">25 Nov 2019, 07:40</time>
      </address>
      <p>
        <b>Την πρόθεση της κυβέρνησης του Χονγκ Κονγκ να ακούσει «με ανοιχτό μυαλό» τους πολίτες μετέφερε η κυβερνήτης Κάρι Λαμ, καθώς οι προσκείμενοι στην Κίνα υποψήφιοι στις περιφερειακές εκλογές κατατροπώθηκαν.</b>
      </p>
      <p>Σύμφωνα με τα τοπικά μέσα ενημέρωσης, 17 από τους 18 περιφερειακά συμβούλια του Χονγκ Κονγκ ελέγχονται πλέον από συμβούλους που τάσσονται υπέρ της δημοκρατίας.</p>
      <p>Στις εκλογές η συμμετοχή έφτασε σε επίπεδα άνευ προηγουμένου, στο 71%.</p>
      <p>Το αποτέλεσμα θεωρείται πλήγμα στην κυβέρνηση της Κάρι Λαμ, έπειτα από πολλούς μήνες διαδηλώσεων και συγκρούσεων.</p>
      <p>Σε ανακοίνωση που εκδόθηκε σήμερα, η Λαμ εκφράζει τον σεβασμό της κυβέρνησης στο αποτέλεσμα της εκλογικής διαδικασίας.</p>
      <p>Σημείωσε πως υπάρχουν «πολλές αναλύσεις και ερμηνείες» αλλά «λίγες εκφράζουν την άποψη πως τα αποτελέσματα αντανακλούν τη δυσαρέσκεια των πολιτών με την τρέχουσα κατάσταση και τα προβλήματα της κοινωνίας».</p>
      <p>Η κυβέρνηση θα ακούσει «με ταπεινότητα τις απόψεις των πολιτών» και θα τα εξετάσει με σοβαρότητα, τόνισε.</p>
      <p>Οι ταραχές και οι διαδηλώσεις συνεχίζονται εδώ και σχεδόν έξι μήνες με αμείωτη ένταση, παίρνοντας μεγάλες διαστάσεις και υπερβαίνοντας την αφορμή με την οποία ξέσπασαν, ένα νομοσχέδιο που αφορά την έκδοση υπόπτων.</p>
      <p>Η Αστυνομία έχει χρησιμοποιήσει και πραγματικά πυρά για την καταστολή των διαδηλώσεων, ενώ οι ακτιβιστές έχουν επιτεθεί στην Αστυνομία και σε μία περίπτωση πυρπόλησαν υποστηρικτή της κυβέρνησης, όπως γράφει το BBC.</p>
      <p>Η ψηφοφορία της Κυριακής- που διεξήχθη χωρίς απρόοπτα- ήταν η ευκαιρία των πολιτών να εκφράσουν στην κάλπη την άποψή τους για τη διαχείριση της κρίσης από την Κάρι Λαμ.</p>
      <p>Η κυβέρνηση και η Κίνα ήλπιζαν οι εκλογές να αναδείξουν τη στήριξη της λεγόμενης «σιωπηλής πλειοψηφίας», κάτι όμως που δεν έγινε.</p>
      <p>Αντίθετα, ορισμένοι «ισχυροί» υποψήφιοι που τάσσονται υπέρ του Πεκίνου έχασαν τις έδρες τους.</p>
      <p>Οι περιφερειακοί σύμβουλοι του Χονγκ Κονγκ έχουν περιορισμένη εξουσία και κυρίως διαχειρίζονται τοπικά θέματα, όπως δρομολόγια λεωφορείων η αποκομιδή απορριμμάτων, οπότε οι περιφερειακές εκλογές συνήθως δεν προσελκύουν τόσο έντονα το ενδιαφέρον των πολιτών.</p>
      <p>Ωστόσο οι σύμβουλοι επιλέγουν 117 μέλη της επιτροπής των 1.200 μελών που εκλέγει τον κυβερνήτη του Χονγκ Κονγκ. Τα σαρωτικά αποτελέσματα των εκλογών σημαίνουν πως όλες οι 117 αυτές θέσεις θα πάνε, όπως όλα δείχνουν, σε υποψηφίους υπέρ της δημοκρατίας.</p>
      <p>Όμως το αποτέλεσμα των εκλογών θεωρείται και συμβολικό. Ήταν ασαφές εάν και κατά πόσο ο πληθυσμός στήριζε τους διαδηλωτές, καθώς η βία κλιμακώνεται μήνα τον μήνα, και οι αρχές ήλπιζαν το αποτέλεσμα των εκλογών να θέσει τους διαδηλωτές στο περιθώριο και να τους παρουσιάσει σαν μειοψηφία εξτρεμιστών.</p>
      <p>Ωστόσο σε πολλές περιπτώσεις, νεαροί υποψήφιοι, που κατέβαιναν για πρώτη φορά στις εκλογές- και είχαν ταχθεί ξεκάθαρα στο πλευρό των διαδηλωτών- πήραν τις θέσεις πολιτικών με παρελθόν και δύναμη, οι οποίοι είχαν στηρίξει την κυβέρνηση.</p>
      <p>Η ελπίδα των διαδηλωτών είναι η μεγάλη νίκη των «αντικαθεστωτικών» κομμάτων να αναγκάσει την κυβέρνηση να εξετάσει πιο σοβαρά τα αιτήματά τους.</p>
    </article>
  </body>
</html>