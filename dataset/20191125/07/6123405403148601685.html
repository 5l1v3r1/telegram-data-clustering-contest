<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/salvini-sono-pronto-ad-accogliere-il-popolo-dei-grillini-traditi-639045.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T07:22:00+00:00"/>
    <meta property="og:title" content="Salvini: &quot;Sono pronto ad accogliere il popolo dei grillini traditi&quot;"/>
    <meta property="og:description" content="Il leader della Lega Matteo Salvini apre le braccia agli elettori grillini"/>
  </head>
  <body>
    <article>
      <h1>Salvini: "Sono pronto ad accogliere il popolo dei grillini traditi"</h1>
      <h2>Il leader della Lega Matteo Salvini apre le braccia agli elettori grillini</h2>
      <address>
        <time datetime="2019-11-25T07:22:00+00:00">25 Nov 2019, 07:22</time>
      </address>
      <h3>Salvini contro il M5s: "Sono disperati"</h3>
      <p>Mancano esattamente 64 giorni all’alba del voto in Emilia-Romagna e Matteo Salvini percorre il territorio in lungo e in largo per allargare il consenso. E incassa il pieno di folla nelle piazze. Sarà un’alba di liberazione? In un’intervista al Corriere della Sera commenta così il nuovo patto stretto tra M5S e Pd, sponsor Beppe Grillo: “È l’ultimo tradimento, quello fatale del popolo grillino”. Cioè quello stesso popolo che voleva il cambiamento e ora si ritrova stretto in un abbraccio mortale con il simbolo dei poteri forti, il Pd”. Per Salvini, insomma, il Movimento “mi pare sulla via dell’estinzione” e queste scelte “sono contro la sua storia”. Però si dice anche pronto ad accogliere tra le sue fila pentastellati delusi e disillusi: “Le nostre porte sono aperte, ma ne parlerò solo a cose fatte”, chiosa. Quindi per Salvini il 26 gennaio “gli emiliano-romagnoli potranno finalmente sentirsi liberi” e “a noi toccherà rimboccarci le maniche per non. Deluderli”.</p>
      <h3>Salvini: "Grillo  vuole portare Prodi al Quirinale"</h3>
      <p>Salvini non è affatto sorpreso dall’intervento di Grillo in difesa di Luigi Di Maio, “perché sono alla disperazione” e forse “l’ex comico stringendosi al Pd pensa di riuscire a portare Romano Prodi al Quirinale...”. Ma ciò che preoccupa Salvini di Beppe Grillo sono soprattutto “i suoi incontri con l’ambasciatore cinese e i frequenti viaggi di Di Maio in Cina” per altro “zitti sulla situazione di Hong Kong”. “Non vorrei che stessero cambiando la collocazione internazionale dell’Italia” dice il leader della Lega” e mentre allo stesso tempo “rompono le scatole a me per la Russia, questi tengono rapporti con una dittatura che ha fame di conquista e vocazione imperialista”. Un’ultima battuta la riserva al Movimento della Sardine che lo insegue nelle piazze: “L’unica cosa che mi lascia perplesso è che scendano in piazza contro l’opposizione. In tutto il mondo si protesta contro chi governa”.</p>
    </article>
  </body>
</html>