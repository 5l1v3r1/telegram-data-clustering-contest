<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/penzugyi-hirek/penzugyi-tudatossagot-fejleszto-szervezeteket-tamogat-a-pm-1889382/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Pénzügyi tudatosságot fejlesztő szervezeteket támogat a PM"/>
    <meta property="og:description" content="A nyertes pályázatok játékosan, interaktívan ismertetik meg a mindennapi pénzügyekkel a gyerekeket."/>
  </head>
  <body>
    <article>
      <h1>Pénzügyi tudatosságot fejlesztő szervezeteket támogat a PM</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author">MTI</a></address>
      <p>Összesen húszmillió forintot nyert a diákok pénzügyi ismeretének bővítését elősegítő pályázatán tíz, iskolákkal együttműködő alapítvány. A nyertes pályázatok példaértékűek, másolandó modellek lehetnek a legtöbb iskola számára, ugyanis azok a gyerekeket játékosan, interaktívan ismertetik meg a mindennapi pénzügyekkel – mondta Gion Gábor, a Pénzügyminisztérium pénzügyekért felelős államtitkára.</p>
      <p>A kormány pénzügyi tudatosságot fejlesztő stratégiája kiemelt hangsúlyt helyez arra, hogy minél hatékonyabb eszközökkel és minél szélesebb körben szólítsa meg a fiatalabb korosztályokat – emelte ki az államtitkár. Ezt a célt szolgálta a Pénzügyminisztérium pályázata is – tette hozzá.</p>
      <p>Elmondta, a gyakorlat már igazolta, hogy a fiatalok sokkal nyitottabbak és érdeklődőbbek egy-egy téma iránt, ha azt játékosan és kreatív feladatokon keresztül sajátíthatják el. A tárca ezért hirdetett pályázatot olyan iskolákkal együttműködő alapítványok számára, amelyek</p>
      <aside>a hagyományos tanórai kereteken túl szakemberek bevonásával szeretnének ilyen témájú programokat megvalósítani</aside>
      <p>– magyarázta.</p>
      <p>Gion Gábor elmondta, hogy a nyertes pályázók olyan</p>
      <aside>innovatív, gyakorlat-orientált programokat fejlesztettek ki, amelyek idővel világszerte is példaértékű modellekké válhatnak.</aside>
      <figure>
        <img src="https://www.vg.hu/wp-content/uploads/2018/05/045IS09B972X.jpg"/>
        <figcaption>Fotó: AFP</figcaption>
      </figure>
      <p>A Pénzügyminisztérium ezeket a pilot jellegű projekteket nyomon követi, így a tanév végére már a gyakorlati tapasztalatok is rendelkezésre állnak.</p>
      <p>Néhány, idén már megvalósuló projektet ki is emelt az államtitkár. Az egyik nyertes szervezet például nyolc állomáson keresztül navigálja végig úgy, egy izgalmas, játékos akadálypályán a gyerekeket, hogy közben a diákok a legfontosabb pénzügyi ismereteket is elsajátíthatják.</p>
      <blockquote>Sokat segíthet a pénzügyi folyamatok megértésében az is, ha a pénzügyi felsőoktatásban tanuló hallgatókat bevonják az oktatásba</blockquote>
      <p>– folytatta a felsorolást Gion Gábor.</p>
      <p>Közölte, nagy eredményeket várnak attól a projekttől is, amelyik az informatikát integrálva egy társasjátékot fejlesztett ki erre a célra. Hiánypótló az a nyertes pályázat, amelyik saját nevelési, valamint hátrányos helyzetű gyerekeket ismertet meg a mindennapi pénzügyekkel és a takarékoskodás fogalmával – mondta.</p>
    </article>
  </body>
</html>