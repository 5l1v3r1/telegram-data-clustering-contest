<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/gyartofuggetlen_profilozo_johet_vulkan.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-25T07:35:00+00:00"/>
    <meta property="og:title" content="Gyártófüggetlen profilozók jöhetnek a Vulkan új kiterjesztésére"/>
    <meta property="og:description" content="Az 1.1.128-as specifikációban végre elérhetővé vált a VK_KHR_performance_query, amely nagy segítség lehet majd a fejlesztők számára."/>
  </head>
  <body>
    <article>
      <h1>Gyártófüggetlen profilozók jöhetnek a Vulkan új kiterjesztésére</h1>
      <address><time datetime="2019-11-25T07:35:00+00:00">25 Nov 2019, 07:35</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <p>A Khronos Group bejelentette a Vulkan API 1.1.128-as verzióját, amelynek hála végre elérhetővé vált a VK_KHR_performance_query kiterjesztés. Ez egy régi adósság a konzorciumnak, ugyanis a Vulkan API esetében a programkód hardvereken való tesztelése nem a legjobb, többek között messze nem olyan átgondolt, mint amilyen például a DirectX 12-n. Amíg ugyanis a Microsoft a PIX-szel komplett eszközt kínál a fejlesztőknek a Windows platformon elterjedt grafikus vezérlők lényegében teljes támogatásával, addig a Vulkan esetében a RenderDoc az elérhető debugger, ami ugyan gyártófüggetlen, de interoperabilitást már csak a Radeon GPU Profilerrel kínál.</p>
      <h3>H﻿ird﻿e﻿tés</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Maga az API persze meg tud lenni úgy is, hogy a gyártók külön profilozót kínálnak a hardvereikhez, de ez eléggé kellemetlenné teszi a programfejlesztést, hiszen ezek a profilozók eltérők, tehát összességében számos olyan nehezítést jelentenek, amelyek végeredményben kezelhetők, viszont nem optimális a létezésük.</p>
      <figure>
        <img src="https://prohardver.hu/dl/cnt/2019-11/156598/vk.jpg"/>
      </figure>
      <p>A VK_KHR_performance_query kiterjesztéssel a Khronos Group kidolgozott egy olyan egységes mechanizmust, amivel lekérdezhetők a teljesítményszámlálók, így erre egy olyan profilozó is tervezhető, amely gyártótól függetlenül működik, vagy akár pusztán a készülő, Vulkan API-t használó alkalmazásba is beleírható ez a funkció.</p>
      <p>A kiterjesztés tervezésében az Intel, az AMD, az NVIDIA, a Samsung, a Qualcomm, a Google és az ARM is részt vett. Várhatóan mindegyik gyártó biztosít majd rá kompatibilis Vulkan implementációt, a későbbiekben ez kötelező is lesz.</p>
    </article>
  </body>
</html>