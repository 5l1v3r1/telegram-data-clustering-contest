<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/bg-football/hristo-stoichkov-generalite-ot-balgarskata-armiya-mi-zabraniha-da-spechelya-ednolichno-zlatnata-obuvka.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T07:35:49+00:00"/>
    <meta property="og:title" content="Христо Стоичков: Генералите от българската армия ми забраниха да спечеля еднолично &quot;Златната обувка&quot;"/>
    <meta property="og:description" content="Камата с любопитна изповед пред испанското предаване &quot;Quan sapaguen els llums&quot;"/>
  </head>
  <body>
    <article>
      <h1>Христо Стоичков: Генералите от българската армия ми забраниха да спечеля еднолично "Златната обувка"</h1>
      <address>
        <time datetime="2019-11-25T07:35:49+00:00">25 Nov 2019, 07:35</time>
      </address>
      <p>Легендата на българския футбол - Христо Стоичков, бе специален гост в испанското предаване "Quan sapaguen els llums". В него той разказа подробно за златния си период като футболист на Барселона. Камата не пропусна да разкрие и други любопитни подробности от бляскавата си кариера.</p>
      <p>"<b>Сега живея в Маями и съм щастлив дядо, но Барселона е моят втори дом. Това ще е така до края на живота ми. </b>Да се върна тук един ден като служител на клуба не зависи от мен, но това не означава, че съм ядосан, че не се е случило към този момент. <b>Има няколко бивши футболисти на Барселона, които сега работят за отбора, но те са го заслужили</b>", заяви Камата и се отдаде на спомени за времето преди Барса.</p>
      <figure>
        <img src="https://webnews.bg/uploads/images/83/1183/451183/768x432.jpg?_=1572950375"/>
      </figure>
      <p>"Преди да дойда на "Камп Ноу", спечелих Златната обувка. Поделихме я с Уго Санчес и той трябва да ми е благодарен за нея. Имах 38 гола, колкото и той, но имах един мач още от сезона. <b>Тогава обаче дойдоха генералите от българската армия и ми заповядаха да не вкарвам, за да не се говори по света, че в България има корупция и са манипулирали първенството заради мен".</b></p>
      <p>"Баща ми беше военен и дойдох от семейство с много дисциплина<b>. Но на 12 години ме изритаха от Марица и така полека-лека съдбата ме прати в ЦСКА, отборът на армията</b>. И тъй като генералите ни ръководеха, ако се представяхме слабо в някой мач, после ни пращаха в тъмница", споделя Камата, след което се отдава на сладките спомени от 90-те с Барселона.</p>
      <p>"<b>Всички говорят за целувката ми с Роналд Куман след триумфа за КЕШ през 1992 г. Това е най-сладката целувка в живота ми</b>. Но веднъж се скарах с него, а с Хосе Мария Бакеро се карах постоянно. Но взаимно се извинихме за това. Яд ме е само, защото можехме да спечелим доста повече трофеи от КЕШ и Шампионската лига".</p>
      <figure>
        <img src="https://webnews.bg/uploads/images/94/6594/426594/768x432.jpg?_=1559402617"/>
        <figcaption>Източник: Instagram</figcaption>
      </figure>
      <p>"<b>Много съжалявам за 1994 г. (бел.р. тогава Барса пада на финала от Милан с 0:4). Просто се падна да играем в лош ден за нас</b>. Сигурен съм, че ако днес повторим този двубой, няма да сбъркаме и ще го спечелим. Съжалявам, че стана така титлата на Испания да се реши в съботата преди този финал. Това ни изцеди. Но така се случи, стана каквото стана. <b>Било е писано да загубим и точно това се случи в онзи ден</b>", заяви Стоичков и говори за треньорите, които са му били начело на "Камп Ноу".</p>
      <p>"<b>Йохан Кройф е човекът, който остави най-голям отпечатък върху кариерата</b> ми. Той винаги ще остане специален за мен. Когато получи инфаркта тогава, аз отидох при него в болницата и му казах: "Мистер, ще победим заради теб". Бях със сълзи на очите. Отидохме и разбихме Атлетик Билбао на "Сан Мамес" с 6:0. <b>Запомних този мач завинаги и как публиката ми ръкопляскаше</b>", споделя Камата и продължава с откровенията.</p>
      <p>"После отидох в Парма, но не се застоях дълго и се обадих на президента да ме връща в Барселона. Този отбор ми отвори вратите за футбола и затова винаги ще го обичам. <b>Някои целуват емблемата, но фалшиво. Аз никога не съм я целувал, но за мен тя е запечатана в сърцето</b>. Барса е повече от клуб", сподели Стоичков и разкри как се е стигнало до раздялата с Ромарио.</p>
      <figure>
        <img src="https://webnews.bg/uploads/images/80/0680/410680/768x432.jpg?_=1551944594"/>
        <figcaption>Източник: Twitter</figcaption>
      </figure>
      <p>"Ромарио беше грешен да се върне толкова късно след Световното. Няколко пъти му се обаждах и му казвах да се върне навреме. Един ден Йохан го скастри жестоко. <b>Тогава Ромарио се обърна към него и му каза: "Аз съм световен шампион, а ти не си!" Това преля чашата",</b> сподели Стоичков и коментира периода при сър Боби Робсън с Жозе Моуриньо за помощник, а после и с Луис ван Гаал.</p>
      <p>"<b>Боби Робсън беше много благ и прекрасен човек. Та той беше "сър".</b> <b>Коравият тогава беше Моуриньо. Но и той има огромно сърце.</b> Той не беше прав, когато се заяждаше с Тито Виланова, разбра го и после се извини. Колкото до Ван Гаал, по-добре да не говоря за този. <b>Той ме злепостави пред отбора не като футболист, а като човек"</b>, заяви Стоичков.</p>
    </article>
  </body>
</html>