<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837333-u-vr-proponuyut-moratoriy-na-vidachu-spirtovikh-litsenziy-do-2023-roku"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T07:30:00+00:00"/>
    <meta property="og:title" content="У ВР пропонують мораторій на видачу &quot;спиртових&quot; ліцензій до 2023 року"/>
    <meta property="og:description" content="КИЇВ. 25 листопада. УНН. Руйнуючи державну монополію на виробництво спирту, влада має подбати про подальшу долю співробітників галузі та гравців ринку. Таку …"/>
  </head>
  <body>
    <article>
      <h1>У ВР пропонують мораторій на видачу "спиртових" ліцензій до 2023 року</h1>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author">Ірина Макаренко</a></address>
      <p><b>КИЇВ. 25 листопада. УНН.</b> Руйнуючи державну монополію на виробництво спирту, влада має подбати про подальшу долю співробітників галузі та гравців ринку. Таку думку у коментарі <b>УНН</b> висловив перший заступник голови комітету ВР з питань економічного розвитку, народний депутат Сергій Тарута, коментуючи президентський законопроект (№2300) про демонополізацію спиртової галузі.</p>
      <p>Він нагадав, що ВР підтримала законопроект у першому читанні, але до другого читання мають бути зміни. Свої правки до нього подав і Тарута. На переконання нардепа, під час демонополізації спиртової галузі конкурентну перевагу повинні отримати діючі гравці ринку.</p>
      <p>"Вони повинні стати більш конкурентоздатними перед тим, як на український спиртовий ринок зайдуть потужні іноземні гравці", - вважає він.</p>
      <p>Для цього потрібно встановити трирічний мораторій на видачу ліцензій на виробництво спирту етилового, спирту етилового ректифікованого виноградного, спирту етилового ректифікованого плодового. Але не для всіх, уточнив нардеп.</p>
      <p>"Єдине виключення з цього правила пропоную зробити для українських підприємств, кінцевими бенефіціарами яких є резиденти України, та які придбали майно ДП "Укрспирт" або уклали договір в рамках державно-приватного партнерства щодо такого майна.</p>
      <p>Але це виключення діє за умови, що такі підприємства взяли на себе зобов’язання щодо збереження видів діяльності та зобов’язалися зберегти робочі місця не менш ніж для 70% працівників, задіяних у виробництві станом на 01.01.2020 року", - пропонує Тарута.</p>
      <p>Нагадаємо, у жовтні Президент Володимир Зеленський зареєстрував у ВР законопроект про демонополізацію спиртової галузі. Ініціатива лобіює інтереси горілчаних компаній, зокрема іноземних, і <a href="https://www.unn.com.ua/uk/news/1836384-spirtoviy-zakon-prezidenta-vbye-derzhavne-pidpriyemstvo-ukrspirt-ekspert">“вбиває” ДП “Укрспирт”</a>, кажуть експерти. </p>
      <p>Попри відсутність економічних розрахунків, зауваження Головного науково-експертного управління ВР та двох висновків Комітетів, зокрема бюджетного, Комітет ВР з питань розвитку економіки (головний) виніс законопроект в зал для голосування, де його прийняли у першому читанні.</p>
      <p>Щоправда, рішення головного Комітету було прийнято під гарантію зустрічі з Президентом та підготовки грунтовних змін до законопроекту. Зустріч мала відбутися 19 листопада та була перенесена.</p>
      <p>Серед головних <a href="https://www.unn.com.ua/uk/exclusive/1837139-u-sluzi-narodu-rozpovili-pro-etapi-demonopolizatsiyi-spirtovoyi-galuzi">пропозицій змін до законопроекту</a> – проводити демонополізацію спиртової галузі після приватизації ДП “Укрспирт”, аби не перетворити державні заводи на металобрухт і не лишити на вулиці співробітників державної компанії. </p>
    </article>
  </body>
</html>