<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/otbelyazvame-mezhdunarodniya-den-sreshchu-nasilieto-nad-zheni"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T07:06:10+00:00"/>
    <meta property="og:title" content="Отбелязваме Международния ден срещу насилието над жени"/>
    <meta property="og:description" content="Днес е Международният ден срещу насилието над жени. В редица европейски държави вече се проведоха шествия в защита правата на дамите, предстоят и още...."/>
  </head>
  <body>
    <article>
      <h1>Отбелязваме Международния ден срещу насилието над жени</h1>
      <address><time datetime="2019-11-25T07:06:10+00:00">25 Nov 2019, 07:06</time> by <a rel="author">Теодора Гатева</a></address>
      <p>
        <b>Днес е Международният ден срещу насилието над жени. В редица европейски държави вече се проведоха шествия в защита правата на дамите, предстоят и още. Днешното заседание на Европарламента ще започне с реч на председателя Давид Сасоли, посветена на темата. А в Милано отбелязват днешния ден с изложба на рентгенови снимки.</b>
      </p>
      <figure>
        <video src="https://nws2.bnt.bg/p/p/s/psn251119-9-den-za-borba-sreshtu-nasilieto-nad-jeni-x264-726579.mp4"/>
      </figure>
      <p>Те говорят много повече от думи. Черните плаки са запечатали кости на жени, счупени при домашно насилие. Идеята е на спешния хирург в една от миланските болници - д-р Мария Грация Вантадори.</p>
      <blockquote>Мария Грация Вантадори, хирург: Изложбата разказва реалността, тя не е измислица. Можехме да покажем снимки със синини, порязвания, изгаряния, хора, обезобразени с киселина - но не го направихме. Не искахме нещо кърваво, не искахме да показваме ужаси. Интересно при рентгеновите снимки е, че на тях всички сме еднакви. Нашите кости са като на всички останали, така че това може да е всяка жена.</blockquote>
      <p>В 26-годишната си практика д-р Вантадори е видяла много и казва, че иска да го покаже на хората. От началото на годината, с травми след насилствено поведение, в спешното отделение на болницата, в която работи д-р Вантадори, са приети 320 жени. Вторичен анализ обаче - да се провери дали жените не са идвали и преди, и ако да - преди колко време, не се прави. А така е възможно да изпускаме сигнали за опасни ситуации, казва хирургът.</p>
      <blockquote>Мария Грация Вантадори, хирург: Миналата година има 142 убити жени, само за 2018, средно по една на три дни. Статистиката винаги е трагична, а тройката се очертава като цифрата на насилието. Една на всеки три жени е преживявала насилие, една жена умира на всеки три дни.</blockquote>
      <p>В помощ на жените, пострадали от домашно насилие, се включват много НПО. И ако за едни общества извинения като начин на мислене и исторически наслагвания са оправдание за насилието над жени, то за цивилизованите държави това не бива да е така, казват експерти.</p>
      <blockquote>Лука Ло Прсти, председател на НПО: Започнахме да посещаваме центрове срещу насилието през 2008 година, да финансираме дейности, които да го намалят. И колкото по-дълбоко навлизахме в проблема, осъзнахме, че това, което е случва в Италия може би е много по-сериозно от това, което се случва в по-малко развитите държави.</blockquote>
      <p>А интересът към изложбата е огромен. Д-р Вантадори е убедена, че дори на една жена да помогне по този начин усилията са си стрували.</p>
      <related>
        <h4>Свързани публикации</h4>
        <a href="http://news.bnt.bg/bg/a/nad-30-000-sa-podadenite-signali-za-domashno-nasilie"/>
        <a href="http://news.bnt.bg/bg/a/kovacheva-krizisnite-tsentrove-u-nas-sa-obshcho-13-za-tsyalata-strana"/>
        <a href="http://news.bnt.bg/bg/a/sdt-ostavi-v-aresta-obvineniya-v-ubiystvoto-na-51-godishna-zhena-ot-varna"/>
        <a href="http://news.bnt.bg/bg/a/pravosdnoto-ministerstvo-shche-bori-domashnoto-nasilie-s-450-khilyadi-leva"/>
        <a href="http://news.bnt.bg/bg/a/mzh-ubi-zhena-si-v-stara-zagora"/>
      </related>
    </article>
  </body>
</html>