<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Afera-Wikileaks/191129665-Lekarze-Bez-pomocy-Julian-Assange-moze-umrzec-w-wiezieniu.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T07:44:56+00:00"/>
    <meta property="og:title" content="Lekarze: Bez pomocy Julian Assange może umrzeć w więzieniu"/>
    <meta property="og:description" content="Stan zdrowia Juliana Assange'a wymaga pilnej oceny - napisało ponad 60 lekarzy w liście otwartym do szefowej brytyjskiego MSW."/>
  </head>
  <body>
    <article>
      <h1>Lekarze: Bez pomocy Julian Assange może umrzeć w więzieniu</h1>
      <address><time datetime="2019-11-25T07:44:56+00:00">25 Nov 2019, 07:44</time> by <a rel="author">zew</a></address>
      <p>
        <b>Stan zdrowia Juliana Assange'a wymaga pilnej oceny - napisało ponad 60 lekarzy w liście otwartym do szefowej brytyjskiego MSW.</b>
      </p>
      <p>"Z medycznego punktu widzenia, na podstawie dostępnych dowodów, mamy poważne wątpliwości o zdolności pana Assange'a do stanięcia przed sądem w lutym 2020 r." - napisali lekarze.</p>
      <p>Ich zdaniem, stan zdrowia założyciela WikiLeaks, w tym psychicznego, powinien zostać pilnie oceniony. W piśmie adresowanym do Priti Patel sygnatariusze wyrazili postulat, by Assange został przeniesiony do "odpowiednio wyposażonego" szpitala uniwersyteckiego i tam poddany "pilnej ocenie i leczeniu".</p>
      <p>"Jeżeli ta pilna ocena stanu zdrowia i leczenie nie będą miały miejsca, mamy prawdziwe obawy, na podstawie dostępnych dowodów, że pan Assange może umrzeć w więzieniu" - czytamy w liście do szefowej brytyjskiego MSW. "Sytuacja jest pilna. Nie ma chwili do stracenia" - dodali sygnatariusze. Pod listem do szefowej Home Office podpisało się ponad 60 lekarzy m.in. USA, Australii, Wielkiej Brytanii, Sri Lanki i Polski.</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Afera-Wikileaks/190919661-Po-odbyciu-kary-Julian-Assange-zostanie-w-wiezieniu.html">Po odbyciu kary Julian Assange zostanie w więzieniu</a>
        </b>
      </p>
      <p>48-letni Assange przebywa w londyńskim więzieniu Belmarsh, gdzie oczekuje na proces o ekstradycję do Stanów Zjednoczonych. USA postawiły Assange'owi 18 zarzutów, oskarżając założyciela WikiLeaks m.in. o szpiegostwo. W razie ekstradycji, Assange może zostać skazany na 175 lat pozbawienia wolności.</p>
      <p>We wtorek szwedzka prokuratura umorzyła dochodzenie w sprawie zarzutów o gwałt stawianych Assange'owi, z powodu których założyciel WikiLeaks przez lata ukrywał się na terenie ambasady Ekwadoru w Londynie. Assange poprosił o azyl bojąc się aresztowania i ekstradycji do Szwecji, ponieważ obawiał się, że Szwecja może wydać go USA.</p>
      <p>W kwietniu Ekwador odebrał Assange'owi azyl. Założyciel WikiLeaks został aresztowany i skazany na 50 tygodni więzienia za uchylanie się od stawienia się przed brytyjskim sądem.</p>
      <p>W 2010 r. WikiLeaks opublikował materiały udostępnione przez byłego pracownika wywiadu, kaprala Bradleya Manninga (obecnie Chelsea Manning), który został oskarżony o przejęcie tajnego zapisu ataku śmigłowcowego sił USA w Iraku, w którym zginęło dwóch dziennikarzy agencji Reutera oraz o przekazywanie tajnych dokumentów portalowi Assange'a.</p>
    </article>
  </body>
</html>