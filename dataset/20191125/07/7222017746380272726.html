<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/nadal-to-teleio-teleioma-sti-chronia/"/>
    <meta property="og:site_name" content="Tennis24"/>
    <meta property="article:published_time" content="2019-11-25T07:28:27+00:00"/>
    <meta property="og:title" content="Ναδάλ: “Το τέλειο τελείωμα στη χρονιά”"/>
    <meta property="og:description" content="Στην ομαδική προσπάθεια και τη στήριξη του κόσμου, αφιέρωσε το τρόπαιο του Davis Cup ο ανίκητος, με το εθνόσημο στο στήθος, Ράφαελ Ναδάλ   Οχτώ παιχνίδια σε έξι μέρες έδωσε ο Ράφαελ Ναδάλ την εβδομάδα των τελικών του Davis Cup, πετυχαίνοντας ισάριθμες νίκες. Ο 33χρονος Ισπανός, ήταν ο μεγάλος πρωταγωνιστής του νέου Davis Cup και […]"/>
  </head>
  <body>
    <article>
      <h1>Ναδάλ: “Το τέλειο τελείωμα στη χρονιά”</h1>
      <address>
        <time datetime="2019-11-25T07:28:27+00:00">25 Nov 2019, 07:28</time>
      </address>
      <h3>Στην ομαδική προσπάθεια και τη στήριξη του κόσμου, αφιέρωσε το τρόπαιο του Davis Cup ο ανίκητος, με το εθνόσημο στο στήθος, Ράφαελ Ναδάλ</h3>
      <p>Οχτώ παιχνίδια σε έξι μέρες έδωσε ο Ράφαελ Ναδάλ την εβδομάδα των τελικών του Davis Cup, πετυχαίνοντας ισάριθμες νίκες.</p>
      <p>Ο 33χρονος Ισπανός, ήταν ο μεγάλος πρωταγωνιστής του νέου Davis Cup και οδήγησε την Ισπανία στην κατάκτηση του 6ου τροπαίου στην ιστορία της.</p>
      <p>Γνωστός για την ταπεινότητα και τη μετριοφροσύνη του, ο Ράφα δήλωσε πως αυτή η επιτυχία είναι αποτέλεσμα ομαδικής προσπάθειας και χαρακτήρισε τον τίτλο ως το καλύτερο τέλος σε μια φανταστική χρονιά.</p>
      <p>Ο Ναδάλ έκανε ξεχωριστή αναφορά στον Ρομπέρτο Μπαουτίστα Αγκουτ ο οποίος έχασε τον πατέρα του την Πέμπτη και μια ημέρα μετά την κηδεία στο Καστεγιόν, επέστρεψε στη Μαδρίτη και κέρδισε τον πρώτο αγώνα του τελικού με τον Καναδά, απέναντι στο Νο21 του κόσμου, Φίλιξ Οζέρ Αλιασίμ.</p>
      <p>“Αυτό που έκανε ο Ρομπέρτο, ήταν εκτός πραγματικότητας. Η ομάδα μας ήταν φανταστική. Δεν ξέρω πολλές ομάδες που και οι πέντε παίκτες, είχαν συμμετοχή στη διοργάνωση. Ο καθένας από εμάς έπαιξε τουλάχιστον ένα παιχνίδι και αυτό έκανε την επιτυχία ακόμα πιο ξεχωριστή, γιατί ο καθένας μας είχε συμβολή στη νίκη” είπε ο Ράφαελ Ναδάλ στη συνέντευξη Τύπου, <a href="https://www.tennis24.gr/sfragise-ton-titlo-o-anikitos-rafa/">μετά τη νίκη επί του Σαποβάλοφ</a> που σφράγισε το τρόπαιο για την Ισπανία.</p>
      <p>Ο 31χρονος Ρομπέρτο Μπαουτίστα Αγκουτ, εξήγησε πόσο δύσκολες ήταν οι τελευταίες ημέρες για τον ίδιο.</p>
      <p>“Ήμουν τυχερός που είχα την ευκαιρία να περάσω τα τελευταία λεπτά με τον πατέρα μου και να τον αποχαιρετήσω. Όλοι παίρνουμε κάποιες προσωπικές αποφάσεις. Νομίζω και ο πατέρας μου δεν θα ήθελε να μείνω σπίτι” είπε ο Μπαουτίστα Αγκουτ ο οποίος πριν ένα χρόνο έχασε και τη μητέρα του όμως κατάφερε να πιάσει ρεκόρ καριέρας φέτος, στην 9η θέση της κατάταξης.</p>
      <p>“Μετά από μια τραγωδία, το καλύτερο που έχεις να κάνεις είναι να προχωρήσεις μπροστά. Αυτό προσπάθησα να κάνω μετά τις τραγωδίες που βίωσα τα τελευταία χρόνια” πρόσθεσε.</p>
      <figure>
        <img src="https://images.prismic.io/davis-cup-finals/854210ff-916b-4ff5-8e2b-0f5fd2ad6b84_24871KT%2520Davis%2520Cup%2520by%2520Rakuten%2520Madrid%2520Finals%25202019_JPG_ReferenceImage_m8517.jpg?auto=compress,format"/>
      </figure>
      <p>“Επέστρεψα οδικώς από το Καστεγιόν χθες (Σάββατο) και δεν σκεφτόμουν να αγωνιστώ. Ήρθα απλά να υποστηρίξω την ομάδα με όλη μου την καρδιά. Μόλις περάσαμε στον τελικό, άρχισα να νιώθω έτοιμος να αγωνιστώ” είπε ο Μπαουτίστα Αγκουτ.</p>
      <p>O Ισπανός αφιέρωσε τη νίκη επί του Αλιασίμ και το τρόπαιο στον πατέρα του, ανεβάζοντας την παρακάτω φωτογραφία στο twitter.</p>
      <figure>
        <iframe data-src="https://twitter.com/BautistaAgut/status/1198692592193613825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Από την πλευρά του, ο Φελισιάνο Λόπεζ έπλεξε το εγκώμιο του Ναδάλ.</p>
      <p>“Φυσικά και αξίζουν συγχαρητήρια σε όλους μας για το απίστευτο που καταφέραμε. Πάντα είναι δύσκολο να μιλάω για τον Ράφα. Κάποια πράγματα είναι δύσκολο να τα περιγράψεις με λόγια. Αυτό που έκανε χθες στα διπλά, σήμερα με τον Ντένις και γενικά σε όλη την καριέρα του, μόνο άνθρωποι σαν τον Ράφα μπορούν να το καταφέρουν. Αν θέλετε τη γνώμη μου είναι ένας σούπερ ήρωας”</p>
      <p>Ο Ναδάλ μίλησε με τα καλύτερα λόγια για τον Ντένις Σαποβάλοφ και για την ομάδα του Καναδά που τη χαρακτήρισε μελλοντική πρωταθλήτρια του θεσμού, με τους ανερχόμενους Σαποβάλοφ και Αλιασίμ να αποτελούν εγγύηση επιτυχίας.</p>
      <p>“Η Καναδέζικη ομάδα είναι εξαιρετική. Ηταν άξιοι αντίπαλοι και σίγουρα θα είναι μια από τις ομάδες που θα είναι ανίκητες τα επόμενα χρόνια. Έχουν πολύ δυνατή ομάδα σε όλες τις επιφάνειες. Τους αξίζουν συγχαρητήρια. Ο Ντένις είναι ξεχωριστός. Έχει χαρακτηριστικά που δεν αρκεί να τα προπονήσεις για να τα αποκτήσεις. Ή τα έχεις ή δεν τα έχεις και εκείνος τα έχει.</p>
      <p>“Είμαι πολύ χαρούμενος γιατί έπαιξα με έναν πολύ δύσκολο αντίπαλο, μετά από μια μεγάλη εβδομάδα, απαιτητική σωματικά και πνευματικά. Έδωσα ότι είχα μέσα μου αυτή την εβδομάδα. Είναι το καλύτερο τέλος στη σεζόν για όλους μας” είπε ο Ναδάλ.</p>
    </article>
  </body>
</html>