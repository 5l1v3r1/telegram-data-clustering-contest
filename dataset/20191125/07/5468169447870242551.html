<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikopnieuws.nl/nieuws/277901/campagne-helpt-mensen-die-seksueel-geweld-meemaken-sneller-hulp-te-zoeken.html"/>
    <meta property="og:site_name" content="Blik op nieuws"/>
    <meta property="article:published_time" content="2019-11-25T07:22:02+00:00"/>
    <meta property="og:title" content="Campagne helpt mensen die seksueel geweld meemaken sneller hulp te zoeken"/>
    <meta property="og:description" content="1 op de 5 vrouwen (22%) en 1 op de 16 mannen (6%) in Nederland hebben weleens seksueel geweld meegemaakt."/>
  </head>
  <body>
    <article>
      <h1>Campagne helpt mensen die seksueel geweld meemaken sneller hulp te zoeken</h1>
      <address>
        <time datetime="2019-11-25T07:22:02+00:00">25 Nov 2019, 07:22</time>
      </address>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/aanrander.jpg?itok=ItfBjXcm"/>
        <figcaption>Foto: fbf archief</figcaption>
      </figure>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/aanrander.jpg?itok=ItfBjXcm"/>
        <figcaption>Foto: fbf archief</figcaption>
      </figure>
      <p><b>Den Haag - </b>1 op de 5 vrouwen (22%) en 1 op de 16 mannen (6%) in Nederland hebben weleens seksueel geweld meegemaakt.</p>
      <p><b>Den Haag - </b>1 op de 5 vrouwen (22%) en 1 op de 16 mannen (6%) in Nederland hebben weleens seksueel geweld meegemaakt.</p>
      <p>Dit zijn seksuele handelingen die iemand gedwongen heeft uitgevoerd (1). Dit heeft vaak grote impact. Als je seks tegen je wil hebt gehad, is het goed om zo snel mogelijk hulp te vragen. Zo zijn er binnen zeven dagen veel mogelijkheden op medisch, psychologisch en forensisch vlak. Daarom start het ministerie van Justitie en Veiligheid op de internationale dag tegen geweld tegen vrouwen de campagne ‘Wat kan mij helpen’ om mensen die seksueel geweld hebben meegemaakt te motiveren hulp te zoeken.</p>
      <p>Wie seksueel geweld meemaakt, durft daar vaak niet over te praten. Mensen zijn bang niet geloofd te worden, vragen zich af of ze het er zelf naar hebben gemaakt of begrijpen niet waarom hun lichaam bevroor. Zo komt zeventig procent van de mensen bij ongewenste seks in een ‘freeze’ terecht: zij bevriezen letterlijk van angst. Over die ‘freezereactie’ voelen zij zich vaak schuldig. Dat komt doordat mensen het niet verwachten van zichzelf, terwijl het juist een natuurlijke reactie van het lichaam is. Hulp vragen helpt om met die ingrijpende seksuele ervaring om te kunnen gaan.</p>
      <p>In de eerste zeven dagen zijn er op medisch, psychologisch en forensisch gebied belangrijke mogelijkheden. Zoals het voorkomen van een zwangerschap, een SOA of HIV-besmetting. Of psychische hulp om de kans op een posttraumatische stress stoornis te verkleinen. Dat is belangrijk, want uit onderzoek blijkt dat 47% van de mensen die verkracht zijn, drie maanden later aan de diagnose posttraumatische stressstoornis (PTSS) voldoet (2). In die eerste dagen kun je ook DNA-sporen van de pleger nog veilig laten stellen. Als je aangifte bij de politie wil doen, helpt dat bij de bewijsvoering.</p>
      <h3>Minister Dekker voor Rechtsbescherming:</h3>
      <p>“Slachtoffers van seksueel geweld schromen vaak om hulp te zoeken. Omdat ze zich niet realiseren dat wat hen is overkomen onacceptabel is of omdat ze zich schamen. Terwijl hulp juist kan helpen om je leven weer op te kunnen pakken. Ik hoop dat deze campagne vrouwen én mannen, die slachtoffer zijn van seksueel geweld ertoe aanzet om de stap naar hulp te zetten. En dat geldt niet alleen voor mensen die het net is overkomen, maar ook voor diegenen die klachten hebben door een ingrijpende seksuele ervaring langer geleden.”</p>
      <h3>‘Wat kan mij helpen’</h3>
      <p>Met de campagne ‘Wat kan mij helpen’ wil het ministerie van Justitie en Veiligheid mensen die tegen hun wil seks met een bekende hebben gehad, motiveren zo snel mogelijk professionele hulp te zoeken. De campagne is o.a. zichtbaar op billboards, in uitgaansgelegenheden, op scholen en online. Op de website watkanmijhelpen.nl kunnen mensen die een ongewenste, ingrijpende seksuele ervaring hebben gehad, bekijken wat anderen hebben meegemaakt, wat hun gevoelens en twijfels waren, waarom zij professionele hulp hebben gezocht en wat dat hen heeft opgeleverd. De verhalen helpen slachtoffers te beseffen dat het niet oké is wat er is gebeurd en dat professionele hulp kan helpen.</p>
      <p>De campagne is in samenwerking met partners gemaakt, zoals VWS, Centrum Seksueel Geweld, Slachtofferhulp Nederland en de politie.  </p>
      <p>(1) Bron: Rutgers, Monitor Seksuele gezondheid in Nederland 2017.</p>
      <p>(2) Bron: Bicanic, et al., artikel Huisarts en Wetenschap, 2016;59(6):265-7</p>
    </article>
  </body>
</html>