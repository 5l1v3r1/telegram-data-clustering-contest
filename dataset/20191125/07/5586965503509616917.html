<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/mihai-fifor-vom-incepe-reconstructia-psd-avem-multe-lucruri-de-indreptat-si-de-imbunatatit-18613703"/>
    <meta property="og:site_name" content="Gândul"/>
    <meta property="article:published_time" content="2019-11-25T07:33:11+00:00"/>
    <meta property="og:title" content="Mihai Fifor: Vom începe reconstrucţia PSD. Avem multe lucruri de îndreptat şi de îmbunătăţit"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Mihai Fifor: Vom începe reconstrucţia PSD. Avem multe lucruri de îndreptat şi de îmbunătăţit</h1>
      <h2>Secretarul general al PSD, Mihai Fifor, transmite, luni, pe Facebook, că social democraţii trebuie să înceapă reconstrucţia partidului după pierderea alegerilor prezidenţiale, împreună cu electoratul, precizând că sunt "multe lucruri de îndreptat şi de îmbunătăţit".</h2>
      <address>
        <time datetime="2019-11-25T07:33:11+00:00">25 Nov 2019, 07:33</time>
      </address>
      <p>„În calitate de secretar general al PSD vreau sa le mulţumesc celor peste 3 milioane de cetăţeni români care au votat ieri candidatul partidului nostru. Împreună cu voi vom începe reconstrucţia PSD. Avem multe lucruri de îndreptat şi multe lucruri de îmbunătăţit. Votul de ieri ne-a arătat că există multe resentimente împotriva PSD. Unele au fost hrănite de ura sădită de adversarii noştri. Dar trebuie să admitem că o bună parte dintre ele se datoreaza greşelilor, stângăciilor sau ezitărilor noastre. Cred, aşadar, că trebuie să construim o relaţie sinceră cu electoratul. Recunoaşterea neajunsurilor noastre este primul pas în această reconstrucţie", scrie Mihai Fifor, pe Facebook.</p>
      <p>Secretarul general al PSD susţine că, pe de altă parte, cei peste 65% dintre românii care au votat nu l-au ales pe Klaus Iohannis pentru că l-au placut, ci pentru că l-au considerat "răul cel mai mic".</p>
      <p>"Acesta este meritul ruşinos al celui care a redevenit preşedinte după 5 ani de nimic. De asemenea, chiar înainte de comunicarea rezultatului final, PNL s-a apucat deja să vorbească de anticipate – dovadă evidentă a fugii de răspundere faţă de o guvernare care deja alunecă într-o cruntă austeritate. Deci nu bunăstarea cetăţenilor şi echilibrul ţării îi preocupă cel mai mult pe cei din PNL, ci cum să-şi aranjeze cărţile electorale ca să îşi asigure perpetuarea la putere. Este aceeaşi greşeală cinică pe care au făcut-o şi cei de la USR, după rezultatul de la europarlamentare, când au anunţat refuzul de a participa la o guvernare pentru care primiseră un vot masiv. Asta ne arată că adversarii noştri nu sunt nici pe departe nici atât de tari, nici atât de inteligenţi pe cât îi arată acum rezultatul de la prezidenţiale", arată Fifor.</p>
      <p>Fostul ministru al Internelor mai precizează că acum rămâne un spaţiu larg în care PSD se poate reconstrui pentru a redeveni prima forţă politică a României.</p>
      <p>"Depinde numai de noi şi în primul rând de relaţia pe care o vom construi cu românii. Mai multă sinceritate, mai multă corectitudine, mai puţine greşeli şi decizii mai hotărâte, care să răspundă la problemele cele mai stringente ale cetăţenilor, din ţară şi de pretutindeni", conchide secretarul general PSD.</p>
      <p>Potrivit datelor AEP, după centralizarea voturilor din toate cele 18.748 de secţii din România, Klaus Iohannis a obţinut 63.17%, în timp ce Viorica Dăncilă a obţinut 36.81%.</p>
      <p>Totodată, datele provizorii din Diaspora, după centralizarea voturilor din 824 de secţii din totalul celor 838 secţii, arată că actualul preşedinte Klaus Iohannis a obţinut 93,96% dintre voturi, în timp ce Viorica Dăncilă a obţinut 6,03%.</p>
      <related>
        <h4>Citeşte şi</h4>
        <a href="https://www.gandul.info/politica/marcel-ciolacu-psd-are-nevoie-de-un-nou-inceput-sa-trecem-la-fapte-18613665?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/lovitura-pentru-cei-care-vor-sa-ia-permisul-auto-categoria-care-nu-va-fi-primita-in-sala-de-examen-18613659?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/sute-de-parinti-protesteaza-in-bistrita-fata-de-intoarcerea-profesorului-de-sport-in-scoala-18613639?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>