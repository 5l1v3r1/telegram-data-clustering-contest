<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103433/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T07:11:11+00:00"/>
    <meta property="og:title" content="В Європі вперше затримали підводний човен з наркотиками: на борту 3 тонни кокаїну"/>
    <meta property="og:description" content="Це - перший випадок в Європі із захоплення подібного транспортного засобу для перевезення наркотиків."/>
  </head>
  <body>
    <article>
      <h1>В Європі вперше затримали підводний човен з наркотиками: на борту 3 тонни кокаїну</h1>
      <address>
        <time datetime="2019-11-25T07:11:11+00:00">25 Nov 2019, 07:11</time>
      </address>
      <p>Іспанська поліція в неділю перехопила підводний човен для перевезення наркотиків біля узбережжя Галісії в північно-західній частині країни.</p>
      <p>Про це повідомляє "Європейська правда" з посиланням на <a href="https://elpais.com/">El Pais</a>.</p>
      <p>Міжнародна операція Національної поліції, Цивільної гвардії і Митного нагляду завершилася захопленням субмарини недалеко від пляжу Хіо в провінції Понтеведра. Це - перший випадок в Європі із захопленням подібного транспортного засобу для перевезення наркотиків.</p>
      <p>Субмарина перевозила близько 3000 кг кокаїну. Вона була зроблена в Гайані, її довжина становить 22 метри, а в Європу вона прибула з Колумбії. Два члени екіпажу, еквадорці, були заарештовані.</p>
      <p>Субмарини регулярно використовуються наркокартелями для перевезення наркотиків з Латинської Америки в США. З 2006 року також з'являлася інформація, що подібні субмарини відправляли до Іспанії і Африки, але їх так жодного разу і не вдалося конфіскувати.</p>
      <p>Джерела видання повідомили, що судно "експлуатувалося роками". Вони підрахували, що субмарина могла робити "як мінімум дві поїздки з вантажем на рік".</p>
    </article>
  </body>
</html>