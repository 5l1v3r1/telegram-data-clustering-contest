<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807312/%D8%AF%D8%B1%D8%AE%D9%88%D8%A7%D8%B3%D8%AA-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A7%D8%B2-%DA%A9%D9%85%DB%8C%D8%B3%DB%8C%D9%88%D9%86-%D8%A8%D9%88%D8%AF%D8%AC%D9%87-%D8%A8%D8%B1%D8%A7%DB%8C-%D8%A8%D8%B1%D8%B1%D8%B3%DB%8C-%D8%AF%D8%B1%D8%A2%D9%85%D8%AF-%D8%AF%D9%88%D9%84%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:57:00+00:00"/>
    <meta property="og:title" content="درخواست لاریجانی از کمیسیون بودجه برای بررسی درآمد دولت"/>
    <meta property="og:description" content="رئیس مجلس شورای اسلامی کمیسیون برنامه و بودجه مجلس را مکلف به محاسبه درآمد دولت از افزایش قیمت بنزین کرد."/>
  </head>
  <body>
    <article>
      <h1>درخواست لاریجانی از کمیسیون بودجه برای بررسی درآمد دولت</h1>
      <h2>رئیس مجلس شورای اسلامی کمیسیون برنامه و بودجه مجلس را مکلف به محاسبه درآمد دولت از افزایش قیمت بنزین کرد.</h2>
      <address>
        <time datetime="2019-11-25T07:57:00+00:00">25 Nov 2019, 07:57</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، حسینعلی حاجی دلیگانی در نشست علنی امروز (دوشنبه ۴ آذرماه) مجلس شورای اسلامی در جریان بررسی افزایش قیمت کالا‌ها و خدمات پس از اجرای طرح مدیریت مصرف سوخت، طی تذکر شفاهی با استناد به بند ۸ ماده ۲۹ آیین نامه داخلی مجلس گفت: روز گذشته تذکری درخصوص مبالغی که برای برخی از افراد واریز نشده دادم که اعلام شد فردا در این زمینه نشستی برگزار می‌شود، اما امروز شاهدیم افرادی که باید از سازمان برنامه و بودجه، وزارت تعاون، کار و رفاه اجتماعی و سازمان هدفمندی یارانه‌ها پاسخگو باشند، حضور ندارند.<br/><br/>نماینده مردم شاهین شهر در مجلس شورای اسلامی با اشاره به اینکه مردم اعلام می‌کنند، مبالغ پرداختی را نمی‌خواهند، اما قیمت‌ها کنترل شود، ادامه داد: امید مردم به مجلس است و انتظار بیشتری از مجلس دارند.<br/><br/>وی با بیان اینکه پیامک‌های زیادی برای نمایندگان ارسال می‌شود که توان پاسخگویی به آن‌ها را نداریم، گفت: تعدادی از افراد که در سال‌های گذشته بعد از ازدواج یارانه خود را از خانواده جدا کرده اند، یارانه آن‌ها قطع شده است.<br/><br/>این نماینده مردم در مجلس با تاکید بر اینکه افرادی که مدعی هستند کار کارشناسی کرده و این قیمت‌ها را به رئیس مجلس و رئیس قوه قضائیه ارائه کرده اند، باید نظرات خود را درخصوص قیمت‌ها اعلام کنند، عنوان کرد: براساس برآورد‌های انجام شده درآمد دولت از افزایش قیمت بنزین حدود ۷۰ هزار میلیارد تومان است که مبالغ پرداختی به مردم حدود ۳۰ هزار میلیارد تومان از این درآمد‌ها را شامل می‌شود.<br/><br/>وی ادامه داد: قبض برق برخی از واحد‌های مسکونی از ۳۰ هزار تومان به ۴۰۰ هزار تومان افزایش یافته، گویا عده‌ای به دنبال افزایش نارضایتی در جامعه هستند. درخواست داریم در نشست دیگری به این مباحث پرداخته شود.<br/><br/>دکتر علی لاریجانی رئیس مجلس شورای اسلامی در پاسخ به این تذکر گفت: تقاضا شده بود که در زمینه تنظیم بازار و کنترل قیمت‌ها نشستی برگزار شود که مسئولان حاضر دعوت شده بودند.<br/><br/>رئیس قوه مقننه کشور با بیان اینکه آقای تاجگردون در کمیسیون برنامه، بودجه و محاسبات مجلس شورای اسلامی میزان درآمد دولت از افزایش قیمت بنزین را بررسی کند. براساس مصوبه باید تمامی درآمد حاصل از افزایش قیمت بنزین برای مردم هزینه شوند، تصریح کرد: کمیسیون برنامه، بودجه و محاسبات مجلس پس از بررسی میزان درآمد، گزارش خود را به صحن علنی مجلس ارائه کند.<br/><br/>وی در پایان خاطرنشان کرد: کمیسیون اقتصادی مجلس نیز جلسات مستمری داشته و بر روی قیمت‌ها نظارت کند و گزارش خود را به صحن علنی ارائه نماید.</p>
    </article>
  </body>
</html>