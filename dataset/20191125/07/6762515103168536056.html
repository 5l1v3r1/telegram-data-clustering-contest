<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/legia-warszawa/pko-ekstraklasa-legia-warszawa-silni-znow-za-silni/12p9mc5"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Silni znów za silni"/>
    <meta property="og:description" content="Tylko pięć punktów zdobyła Legia z drużynami, które w połowie rozgrywek zajmowały miejsce w górnej części tabeli."/>
  </head>
  <body>
    <article>
      <h1>Silni znów za silni</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.przegladsportowy.pl/autorzy/robert-blonski" target="_blank">Robert Błoński</a></address>
      <p>
        <b>
          <b>Tylko pięć punktów zdobyła Legia z drużynami, które w połowie rozgrywek zajmowały miejsce w górnej części tabeli.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>To bardzo kiepski wynik w kontekście wiosennej walki o odzyskanie mistrzostwa Polski. A przecież w rundzie finałowej zeszłego sezonu też nie było różowo – Legia odniosła tylko dwa zwycięstwa, trzy razy zremisowała, a dwa mecze skończyły się porażką. To zadecydowało o tym, że zespół Aleksandara Vukovicia nie wywalczył tytułu. Dziś nie jest lepiej. W pierwszej połowie rundy zasadniczej obecnych rozgrywkach zespół z Warszawy pokonał tylko Cracovię (2:1), z pozostałymi rywalami z górnej części tabeli przegrał aż cztery spotkania. 1:3 w Szczecinie było piątym.</p>
      <p>W meczu przeciwko Pogoni w orkiestrze Vukovicia nie grało nic. Wystarczyło, by zaczął fałszować jeden instrument i posypał się cały koncert. Zastępujący kontuzjowanego Domagoja Antolicia Walerian Gwilia nie był odpowiednim wsparciem dla Andre Martinsa w środkowej strefie. W efekcie portugalsko-gruziński duet ani nie zabezpieczał odpowiednio tyłów, ani nie był pożyteczny w grze do przodu.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>Kolejne ogniwa łańcucha, które pękły w Szczecinie, to skrzydłowi: Paweł Wszołek rozegrał najgorszy mecz od przyjścia do Legii, a Arvydas Novikovas tym razem nie „przykrył” nieudanych zagrań i kiksów golem albo asystą. Jeden celny strzał to za mało, bo Litwin znów zmarnował świetną okazję, a chwilę potem Pogoń prowadziła. Podobnie było w październiku w Gliwicach.</p>
      <p>W czterech zwycięskich meczach poprzedzających wyjazd do Szczecina ]słabą skuteczność w razie potrzeby tuszowała solidna gra obronna. W sobotę Vuković dał odpocząć Michałowi Karbownikowi, zawiedli nieomylni dotąd Mateusz Wieteska i Artur Jędrzejczyk. Legia przegrała, bo była nieskuteczna w obronie i ataku.</p>
    </article>
  </body>
</html>