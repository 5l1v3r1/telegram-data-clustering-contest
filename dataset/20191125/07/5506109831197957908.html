<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146308/%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%85%DA%A9%D8%A7%D9%86%DB%8C%D8%B2%D9%85-%D8%AC%D8%AF%DB%8C%D8%AF%DB%8C-%D8%A7%D8%B2-%D8%B3%D9%88%DB%8C-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%A7%D8%B1%D8%B2-4200%D8%AA%D9%88%D9%85%D8%A7%D9%86%DB%8C-%D8%A8%D9%87-%D9%85%D8%AC%D9%84%D8%B3-%D8%A8%DB%8C%D8%A7%DB%8C%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T07:11:28+00:00"/>
    <meta property="og:title" content="لاریجانی: مکانیزم جدیدی از سوی دولت برای ارز ۴۲۰۰تومانی به مجلس بیاید"/>
    <meta property="og:description" content="به گزارش خبرنگار پارلمانی خبرگزاری تسنیم، نادر قاضی‌پور نماینده مردم ارومیه در مجلس شورای اسلامی در جلسه علنی امروز (دوشنبه چهارم آذر) قوه مقننه در اخطاری با اشاره به اصل 120 قانون اساسی گفت: طبق قانون همه افراد جامعه یکسان هستند و در شرایط اقتصادی، فرهنگی و اجتماعی نباید میان آن‌ها تبعیض ناروا صورت گیرد."/>
  </head>
  <body>
    <article>
      <h1>لاریجانی: مکانیزم جدیدی از سوی دولت برای ارز ۴۲۰۰تومانی به مجلس بیاید</h1>
      <h2>رئیس مجلس شورای اسلامی با بیان اینکه همه مردم باید از امکانات حاصل از ارز ۴۲۰۰تومانی بهره‌مند شوند، گفت: این موضوع در بودجه سال آینده مورد بررسی قرار می‌گیرد.</h2>
      <address>
        <time datetime="2019-11-25T07:11:28+00:00">25 Nov 2019, 07:11</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1395/03/17/139503171017306957873864.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار پارلمانی <a href="https://www.tasnimnews.com/">خبرگزاری تسنیم</a>، نادر قاضی‌پور نماینده مردم ارومیه در مجلس شورای اسلامی در جلسه علنی امروز (دوشنبه چهارم آذر) قوه مقننه در اخطاری با اشاره به اصل 120 قانون اساسی گفت: طبق قانون همه افراد جامعه یکسان هستند و در شرایط اقتصادی، فرهنگی و اجتماعی نباید میان آن‌ها تبعیض ناروا صورت گیرد.</p>
      <p>وی با بیان اینکه با حمایت مجلس مبلغ 14 میلیارد دلار در اختیار دولت قرار گرفت تا آن‌ها را در اختیار مستضعفان قرار دهند، افزود: از این مبلغ چیزی به دست کشاورزان و روستائیان نرسیده است.</p>
      <p>نماینده مردم ارومیه اضافه کرد: همچنین از 60 میلیون نفری که باید مابه‌التفاوت درآمد حاصل از افزایش قیمت بنزین دریافت می‌کردند چیزی به کارمندان و افراد تحت پوشش بهزیستی در ارومیه و همچنین کارگران نرسیده است.</p>
      <p>قاضی‌پور با تأکید بر اینکه باید سهم روستائیان از موضوع 14 میلیارد دلار مشخص شود، تصریح کرد: باید به این افراد کوپن داده شود و همچنین جلوی رانت‌خواران در خصوص این موضوع گرفته شود.</p>
      <p>آقای لاریجانی رئیس مجلس در پاسخ به اخطار این نماینده با تأکید به اینکه "در مورد موضوع 14 میلیارد دلار حق دارید و باید مکانیزمی برای آن تدوین شود"، گفت: باید امکانات حاصل از ارز 4200تومانی به دست همه مردم برسد اما تاکنون اشکالاتی در اجرای این قانون وجود داشته است.</p>
      <p>رئیس مجلس شورای اسلامی در ادامه با ابراز اینکه این موضوع در فصل بودجه سال آینده بررسی خواهد شد، اظهار داشت: باید مکانیزم جدیدی از سوی دولت برای ارز 4200تومانی به مجلس بیاید و مجلس نیز این موضوع را در دستورکار قرار خواهد داد.</p>
      <p>انتهای پیام/+</p>
    </article>
  </body>
</html>