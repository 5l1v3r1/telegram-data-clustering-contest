<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112954"/>
    <meta property="og:site_name" content="MGR Online"/>
    <meta property="article:published_time" content="2019-11-25T07:37:00+00:00"/>
    <meta property="og:title" content="จัดระเบียบ Youtube!!! กระทบตรงแชนแนลเด็ก งานนี้อาจถึงขั้นหมดทางทำมาหากิน"/>
    <meta property="og:description" content="Youtube เตรียมปรับระบบการจ่ายเงินสนับสนุน โดยเฉพาะที่เกี่ยวข้องกับวิดีโอสำหรับเด็กทั้งหมด หลังเว็บไซต์วิดีโอสตรีมมิงชื่อดังถูกคณะกรรมาธิการการค้าแห่งชาติของสหรัฐปรับเงินสูงถึง 170 ล้านเหรียญสหรัฐฯ ฐานละเมิดกฎหมายคุ้มครอง"/>
  </head>
  <body>
    <article>
      <h1>จัดระเบียบ Youtube!!! กระทบตรงแชนแนลเด็ก งานนี้อาจถึงขั้นหมดทางทำมาหากิน</h1>
      <address><time datetime="2019-11-25T07:37:00+00:00">25 Nov 2019, 07:37</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011685801.JPEG"/>
      </figure>
      <p><b>Youtube เตรียมปรับระบบการจ่ายเงินสนับสนุน โดยเฉพาะที่เกี่ยวข้องกับวิดีโอสำหรับเด็กทั้งหมด หลังเว็บไซต์วิดีโอสตรีมมิงชื่อดังถูกคณะกรรมาธิการการค้าแห่งชาติของสหรัฐปรับเงินสูงถึง 170 ล้านเหรียญสหรัฐฯ ฐานละเมิดกฎหมายคุ้มครองความเป็นส่วนตัวของเด็ก</b><br/><br/>เชื่อกันว่ากฎระเบียบใหม่ของ<b> Youtube </b>จะกระทบต่อผู้ใช้เว็บอย่างรุนแรง โดยเฉพาะเหล่า <b>Youtuber </b>เด็ก (และผู้ปกครอง) ที่สามารถหาเงินได้มหาศาลจากการทำคลิปวิดีโอสำหรับเด็ก ๆ ที่หลายแชแนลมียอดผู้ชมเป็นล้าน ๆ ครั้ง<br/><br/><b>คณะกรรมาธิการการค้าลงดาบ Youtube แอบเก็บข้อมูลเด็ก</b><br/><br/>โดยเมื่อต้นปี 2019 ที่ผ่านมาคณะกรรมาธิการการค้าแห่งชาติได้มีความเห็นว่า Youtube พฤติกรรมละเมิดความเป็นส่วนตัวของเด็ก จากการที่ Youtube เก็บข้อมูลของผู้เข้าชมคลิปในเว็บของพวกเขาเอาไว้ ไม่เว้นแม้กระทั่งเด็ก ๆ ซึ่งการทำแบบนี้ถือว่าเข้าข่ายเป็นความผิดต่อกฎหมายว่าด้วยการคุ้มครองความเป็นส่วนตัวของเยาชน <br/><br/>ที่ผ่านมา Faecbook และ Google (บริษัทแม่ของ Youtube) ถูกกล่าวหาในเรื่องการแอบเก็บข้อมูลของผู้ใช้งานโดยไม่ได้รับอนุญาตอยู่แล้ว <br/><br/>แต่สำหรับกรณีของ Youtube นั่นการแอบเก็บข้อมูลการใช้งานของผู้ชมที่เป็นเด็กถือว่าเป็นเรื่องต้องหา และผิดกฏหมายอย่างชัดเจน จึงมีการปรับเงินกันอย่างจริงจัง และ Youtube ก็ต้องยินยอมที่จะมีระเบียบปฏิบัติเกี่ยวกับผู้ใช้ที่เป็นเยาชนใหม่<br/><br/>ซึ่งหลังการตกลงยอมความกับคณะกรรมาธิการฯ แล้ว Youtube จะต้องเลิกเก็บข้อมูลจากคลิปที่มีผู้ชมเป็นเด็ก (อายุต่ำกว่า 12 ปี) ซึ่งก็หมายความว่า Youtube อาจจะไม่อนุญาตให้มีคอนเทนต์ที่เจาะกลุ่มเป้าหมายสำหรับเด็กอยู่ในเว็บไซต์อีก</p>
      <figure>
        <img src="https://mpics.mgronline.com/pics/Images/562000011685802.JPEG"/>
      </figure>
      <p><b>Youtuber เด็กหาเงินได้หลักล้านบาทต่อวัน</b><br/><br/>ปัจจุบันมีเด็ก ๆ ทั่วโลกที่สามารถหาเงินได้ชนิดผู้ใหญ่ส่วนใหญ่ได้แต่ฝันถึง จากการเป็น “ดารา Youtube” เพราะแต่ละคนสามารถทำรายได้ระดับล้านเหรียญต่อปีได้อย่างเหลือเชื่อ หากนำรายได้ของเหล่า Youtuber ตัวจิ๋วเหล่านี้ใน 10 อันดับแรกมารวมกันแล้ว ก็เป็นเงินสูงถึง 127 ล้านเหรียญเลยทีเดียว<br/><br/>ไม่ว่าจะเป็นหนูน้อยวัย 7 ขวบ<b> “ไรอัน” </b>ที่ไม่ได้เปิดเผยนามสกุล และที่อาศัยคนนี้เป็นเจ้าของแชนแนล Ryan ToysReview ใน YouTube ที่มีคนซับสไครมากถึง 10 ล้านคน และคลิป<b> HUGE EGGS SURPRISE TOYS CHALLENGE </b>ซึ่งมีคนดูมากที่สุดของเขามีผู้กดเข้าไปชมมากถึง 1 พันล้านครั้งเลยทีเดียว <br/><br/><b>Family Fun Pack </b>เป็นอีกแชนแนลที่ได้รับความนิยมมาก ดาราของแชนแนลนี้คือ 6 พี่น้องที่มีอายุตั้งแต่ 4 – 10 ปี กับภาพกิจกรรมต่าง ๆ ในชีวิตของครอบครัว ไม่ว่าจะเป็นการไปเที่ยว และเล่นกัน และมีคนกดซับสไครไปถึง 6 ล้านคน คลิปโชว์ชุดแฟนซี <b>Kids 72 Costume Runway Show </b>ของพวกเขามีคนดูมากที่สุดถึง 440 ล้านคน เลยทีเดียว โดย <b>Family Fun Pack </b>ได้ประมาณวันละ 11,000 เหรียญฯ หรือประมาณ 3.5 แสนบาท และ รายได้ต่อปีอยู่ที่ 3 ล้านเหรียญฯ หรือ 95 ล้านบาท <br/><br/>ส่วน <b>MattyB </b>ของ <b>แม็ตธิว เดวิด มอริส</b> วัย 14 ขวบ นำเสนอเพลงที่เขามิกซ์เอง โดยหนุ่มน้อยชาวแอตแลนต้าคนนี้เริ่มมีชื่อเสียงจากการมิกซ์เพลงของ จัสติน บีเบอร์ จนปัจจุบันแชนแนลของเขามีคนตามอยู่ 9.4 ล้านคน และทำเงินได้ราว 4,000 เหรียญฯ ต่อวัน<br/><br/>ยังมีแชนแนล <b>EvanTubeHD </b>ที่มีรายได้ 3,700 เหรียญต่อวัน, แอนนี เลอบล็อง 2,100 เหรียญ และ Gamer Girl แชนแนลเล่นเกมของสาวน้อยชาวแคนาดาฟันไป 1,800 เหรียญฯ ต่อวัน</p>
      <figure>
        <img src="https://mpics.mgronline.com/pics/Images/562000011685803.JPEG"/>
      </figure>
      <p><b>ไม่ได้ห้าม ... แต่จะไม่จ่ายเงิน!? Youtuber เด็ก (และพ่อแม่) หลายคนเริ่มวิตกหมดทางทำมาหากิน</b><br/><br/>ข่าวระบุว่าหลังจากนี้ช่องที่ทำเนื้อหา <b>"สำหรับเด็กโดยเฉพาะ" </b>จะต้องแจ้งกับทาง Youtube เอาไวก่อน และช่องเหล่านั้นจะไม่ได้รับเงินสนับสนุนจากทาง Youtube อย่างที่เคยเป็นมาอีกต่อไป<br/><br/>ซึ่งแม้ Youtube จะไม่ได้ห้ามทำเนื้อหาสำหรับเด็กโดยสิ้นเชิง แต่การตัดเงินสนับสนุนก็ทำให้เหล่า Youtube และผู้ปกครองอดวิตกกังวลไม่ได้<br/><br/>Youtuber สายเกมสำหรับเด็กที่ชื่อว่า KreekCraft ที่มีคนซับสไครป์ประมาณ 750,000 ยอมรับว่าเขารู้สึกวิตกว่าคอนเทนต์ในแชแนลของเขาจะได้รับผลกระทบจากกฎระเบียบใหม่ของ Youtube ไปด้วย<br/><br/>โดย Youtuber หลายคนเริ่มวิตกกังวลอย่างหนักว่าสุดท้ายแล้ว Youtube จะตัดสินยังไงว่าเนื้อหาแบบใดกันแน่ที่เป็นเนื้อหา "สำหรับเด็กโดยเฉพาะ"? แชแนลที่มีเนื้อหาประเภทสำหรับทุกคนในครอบครัวจะถูกมองว่าทำออกมาเพื่อเด็กหรือไม่? หรือ คอนเทนต์แนววิดิโอเกมซึ่งเป็นที่นิยมในหมู่เด็กอย่าง Fortnite, Minecraft และ Roblox ซึ่งผู้ชมส่วนใหญ่เป็นเด็ก ก็จะถูกตีความว่าเป็นคอนเทนต์สำหรับเด็กรึเปล่า?<br/><br/>"แบบนี้มันเหมือนมาฆ่าอาชีพของเราเลย" Youtuber ที่ทำคอนเทนต์ป้อนเด็กคนหนึ่งกล่าว</p>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112954"/>
      </related>
    </article>
  </body>
</html>