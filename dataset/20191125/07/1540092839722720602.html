<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198444/proedros-tis-dimokratias-senaria-ypopsifiotites-kai-ta-onomata-poy-prokrinoyn-ta-galazia-stelexi"/>
    <meta property="og:site_name" content="CNN.gr"/>
    <meta property="article:published_time" content="2019-11-25T07:34:43+00:00"/>
    <meta property="og:title" content="Πρόεδρος της Δημοκρατίας: Σενάρια, υποψηφιότητες και τα ονόματα που προκρίνουν τα «γαλάζια» στελέχη"/>
    <meta property="og:description" content="Μπορεί στο πρόσφατο παρελθόν να έχουν ακουστεί δύο πρόσωπα ως πιθανές επιλογές του πρωθυπουργού για την θέση του Προέδρου Δημοκρατίας του οποίου η θητεία..."/>
  </head>
  <body>
    <article>
      <h1>Πρόεδρος της Δημοκρατίας: Σενάρια, υποψηφιότητες και τα ονόματα που προκρίνουν τα «γαλάζια» στελέχη</h1>
      <h2>Μπορεί στο πρόσφατο παρελθόν να έχουν ακουστεί δύο πρόσωπα ως πιθανές επιλογές του πρωθυπουργού για την θέση του Προέδρου Δημοκρατίας του οποίου η θητεία λήγει 15 Φεβρουαρίου του 2020, φαίνεται όμως ότι οι συγκεκριμένες επιλογές μάλλον έχουν «καεί». </h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 09:34 , 25 November 2019</p>
      <p>Πρόκειται για δύο κυρίες προερχόμενες από την κεντροαριστερά και τα ονόματά τους είχαν διοχετευτεί από κυβερνητικούς αξιωματούχους πιθανόν για να εισπράξουν αντιδράσεις. Αφορούσε δύο πρώην στελέχη του ΠΑΣΟΚ την κυρία <a href="https://www.cnn.gr/eidhseis/tag/37866/anna-diamantopoyloy"><b>Άννα Διαμαντοπούλου</b> </a>αλλά και το στέλεχος της αριστεράς <a href="https://www.cnn.gr/eidhseis/tag/82080/maria-damanakh"><b>Μαρία Δαμανάκη</b></a>. Φαίνεται, όμως, πως πλέον τα δύο αυτά πρόσωπα αποτελούν παρελθόν ως επιλογή του Κυριάκου Μητσοτάκη ο οποίος θα αποφασίσει για το πρόσωπο που θα είναι υποψήφιο για την προεδρία της Δημοκρατίας κοντά στις γιορτές. </p>
      <p>Αυτό, άλλωστε, είχε αποκαλύψει η <b>Φώφη Γεννηματά</b> όταν, προ μηνών, είχε αναφερθεί στο συγκεκριμένο θέμα λέγοντας πως ο κ. Μητσοτάκης της είχε πει τότε ότι «θα καταλήξει στην πρότασή του τα Χριστούγεννα, όταν θα επισκεφθεί ένα βουνό για ολιγοήμερες διακοπές».</p>
      <h3>Η πολυτέλεια του Συντάγματος</h3>
      <p>Ο πρωθυπουργός απέκτησε όμως μια άνεση που του δίνει πλέον το Σύνταγμα. Την αποδέσμευση της εκλογής προέδρου Δημοκρατίας από τη<b> διάλυση της Βουλής</b> και την προσφυγή στις κάλπες στην περίπτωση που δεν εκλέγεται Πρόεδρος Δημοκρατίας, κάτι που είχε γίνει αρχές του 2015 και με αυτόν τον τρόπο ο ΣΥΡΙΖΑ έσυρε σε πρόωρες εκλογές τον Αντώνη Σαμαρά. Με το νέο τρόπο πλέον θα μπορεί να εκλεγεί Πρόεδρος Δημοκρατίας μόνο με την <b>απλή πλειοψηφία των 151 ψήφων</b> και δεν θα απαιτείται διάλυση της Βουλής.</p>
      <p>Παρόλα αυτά το θέμα παραμένει ζωντανό στις συζητήσεις στα πολιτικά γραφεία αλλά και στο κυβερνών κόμμα καθώς διάφορες πλευρές πιέζουν για το ένα ή το άλλο πρόσωπο αφού πλέον η κυβέρνηση, διαθέτοντας 158 βουλευτές,<b> δεν έχει «ανάγκη» τη συναίνεση και άλλων κομμάτων για το πρόσωπο</b> που θα επιλέξει για το ύπατο αξίωμα της πολιτείας. Αυτό δεν σημαίνει, όμως, ότι θα μπορούσε - για λόγους πολιτικής ευπρέπειας και δημοκρατικής ευαισθησίας - πρόεδρος Δημοκρατίας να εκλεγεί μόνο από τους βουλευτές του κυβερνώντος κόμματος. Επομένως, ο πρωθυπουργός πρόκειται να επιλέξει κάποιο πρόσωπο που <b>δεν θα ανήκει αμιγώς στην παράταξη της Νέας Δημοκρατίας</b> αλλά θα διαθέτει ευρύτερο κύρος και κοινωνική καταξίωση.</p>
      <h3>Η ονοματολογία στο τραπέζι των συζητήσεων</h3>
      <p>Ταυτόχρονα, λόγω της συνταγματικής αποσύνδεσης από την προσφυγή στις κάλπες, έχουν αρχίσει ορισμένες πλευρές να... λοξοκοιτούν σε ορισμένα πρόσωπα που ενδεχομένως θα μπορούσαν να εκπροσωπήσουν τη χώρα από τη συγκεκριμένη θέση.</p>
      <p>Η συζήτηση έχει ήδη αρχίσει παρασκηνιακά και τα ονόματα που πέφτουν στο τραπέζι, διαδέχονται το ένα το άλλο. Μερίδα στελεχών της ΝΔ προκρίνει την υποψηφιότητα του <a href="https://www.cnn.gr/eidhseis/tag/14514/kostas-karamanlis"><b>Κώστα Καραμανλή</b> </a>αλλά και του <b><a href="https://www.cnn.gr/eidhseis/tag/1361/antonis-samaras">Αντώνη Σαμαρά</a>, </b>των δύο<b> </b>πρώην πρωθυπουργών της Νέας Δημοκρατίας. Ο υπουργός επικρατείας και στενός συνεργάτης του Κυριάκου Μητσοτάκη, <b>Γιώργος Γεραπετρίτης</b>, δηλώνει ότι θα είναι «πέρα από πολιτικά στεγανά ο νέος πρόεδρος Δημοκρατίας», κάτι που σημαίνει ότι ο πρωθυπουργός δεν προσανατολίζεται μέχρι στιγμής σε μια υποψηφιότητα αμιγώς πολιτική και πολύ περισσότερο προερχόμενη από τα κομματικά του σπλάχνα.</p>
      <p>Το τελευταίο διάστημα, όμως, αρκετά στελέχη και βουλευτές της ΝΔ τάσσονται υπέρ τις πιθανής υποψηφιότητας του Αντώνη Σαμαρά. Ο Ανδρέας Κατσανιώτης  είπε, για παράδειγμα, ότι «για μένα, ο καταλληλότερος για Πρόεδρος της Δημοκρατίας είναι ο Αντώνης Σαμαράς», ενώ λίγες ημέρες πριν ο υπουργός αγροτικής ανάπτυξης <b>Μάκης Βορίδης</b> σε ερώτηση για το αν είναι η κατάλληλη επιλογή ο πρώην πρωθυπουργός απάντησε: «Αναφανδόν. Εγώ είμαι μέγας φαν και φίλος του Αντώνη Σαμαρά, είναι γνωστό αυτό. Μακάρι να το θέλει ο ίδιος -δεν ξέρω αν το θέλει- και μακάρι να είναι αυτή η πρόταση της παρατάξεως». Στο ίδιο μήκος κύματος έχουν ταχθεί επίσης και άλλοι βουλευτές όπως ο Κώστας Καραγκούνης και ο ευρωβουλευτής Γιώργος Κύρτσος.</p>
      <h3>Ανανέωση της θητείας του σημερινού Προέδρου της Δημοκρατίας</h3>
      <p>Αιφνιδίως, όμως, έρχεται στην επιφάνεια ξανά το θέμα της ανανέωσης της θητείας του σημερινού Προέδρου Δημοκρατίας κ. <a href="https://www.cnn.gr/eidhseis/tag/649/prokopis-paylopoylos"><b>Προκόπη Παυλόπουλου</b></a> αφού δεν ξεχνούν ορισμένα στελέχη της Νέας Δημοκρατίας ότι προέρχεται από τις τάξεις τους. Πρόκειται για στελέχη κυρίως «Καραμανλικής» προέλευσης που θα έβλεπαν με θετικό μάτι μια τέτοια προοπτική αφού ο πρώην πρωθυπουργός Κώστας Καραμανλής φαίνεται να μην ενδιαφέρεται για το ύπατο αξίωμα της πολιτείας. Ο κ. Καραμανλής, που δεν κρύβει την προσωπική του φιλία με τον σημερινό Πρόεδρο, κατά τη διάρκεια της ομιλίας του στην Εταιρεία Μακεδονικών Σπουδών, παρουσία του Προέδρου της Δημοκρατίας, είχε αναφερθεί στο πρόσωπό του σημειώνοντας την «πολύπλευρη προσφορά του στον τόπο, ειδικά σε εθνικά κρίσιμες περιστάσεις».</p>
      <p>Ο κ. Μητσοτάκης <b>κρατά κλειστά τα χαρτιά του</b> και αυτό που διαφαίνεται μέχρι στιγμής είναι ότι θα προτιμούσε <b>γυναίκα</b> αυτή τη φορά στο τιμόνι της χώρας. Ονόματα για το σκοπό αυτό έχουν ακουστεί αρκετά όπως της ακαδημαϊκού <b>Ελένης Γλύκατζη Αρβελέρ</b> κάτι μάλλον που δεν υφίσταται, αλλά και της <b>Μαρίας Ευθυμίου</b> καθώς και της πρώτης προέδρου του Συμβουλίου της Επικρατείας, <b>Αικατερίνης Σακελλαροπούλου</b>.</p>
      <p>Εκτός από τα ονόματα γυναικών και πέραν των πολιτικών προσώπων, έχουν ακουστεί και ονόματα ανδρών, όπως εκείνο του Τίτου Πατρίκιου αλλά και του  Ανδρέα Δρακόπουλου από το ίδρυμα Σταύρος Νιάρχος. Ο κ. Δρακόπουλος ήταν ο πρώτος άνθρωπος που ο Κυριάκος Μητσοτάκης κάλεσε στο γραφείο του στο Μέγαρο Μαξίμου την πρώτη μέρα του ως πρωθυπουργού, μετά τις εκλογές της 7ης Ιουλίου.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198597/mitsotakis-o-psifiakos-metasximatismos-tis-xoras-einai-proteraiotita-mas">Μητσοτάκης: Ο ψηφιακός μετασχηματισμός της χώρας είναι προτεραιότητά μας</a>
        </li>
        <li>
          <a href="https://www.cnn.gr/news/politiki/story/198567/syriza-gia-mitsotaki-amixanos-kai-pali-pseydomenos">ΣΥΡΙΖΑ για Μητσοτάκη: Αμήχανος και πάλι ψευδόμενος</a>
        </li>
        <li>
          <a href="https://www.cnn.gr/news/politiki/story/198528/live-voyli-h-omilia-toy-kyriakoy-mitsotaki-gia-ti-syntagmatiki-anatheorisi">Μητσοτάκης: Τις προτάσεις του ΣΥΡΙΖΑ απέρριψε ο ελληνικός λαός στις εκλογές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/8847/proedros-tis-dimokratias">ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ</a>
        </li>
        <li>
          <a href="https://www.cnn.gr/eidhseis/tag/30038/eklogh-proedroy-dhmokratias">ΕΚΛΟΓΗ ΠΡΟΕΔΡΟΥ ΔΗΜΟΚΡΑΤΙΑΣ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198595/snapshot/050e19298f3fe1c905f1ed1410e24144.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198550/snapshot/2767478.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198597/snapshot/2768087.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198592/snapshot/2767240.jpg"/>
      </figure>
    </article>
  </body>
</html>