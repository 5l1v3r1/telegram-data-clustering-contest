<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402108/%D9%BE%D8%B1%D9%88%D8%A7%D8%B2-%D8%A8%DB%8C%D8%B1%D8%AC%D9%86%D8%AF-%D8%A8%D9%87-%D8%AA%D9%87%D8%B1%D8%A7%D9%86-%D9%87%D9%85%D9%87-%D8%B1%D9%88%D8%B2%D9%87-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:06:50+00:00"/>
    <meta property="og:title" content="پرواز بیرجند به تهران همه روزه شد"/>
    <meta property="og:description" content="ایسنا/خراسان جنوبی مدیرکل فرودگاه‌های خراسان جنوبی گفت: پرواز به پایتخت از فرودگاه بیرجند در تمامی روزهای هفته انجام خواهد شد."/>
  </head>
  <body>
    <article>
      <h6 class="kicker">یک مسئول خبر داد:</h6>
      <h1>پرواز بیرجند به تهران همه روزه شد</h1>
      <address><time datetime="2019-11-25T07:06:50+00:00">25 Nov 2019, 07:06</time> by <a rel="author">زهرا حمیدی</a></address>
      <p>ایسنا/خراسان جنوبی مدیرکل فرودگاه‌های خراسان جنوبی گفت: پرواز به پایتخت از فرودگاه بیرجند در تمامی روزهای هفته انجام خواهد شد.</p>
      <p>هادی سلامی اظهار کرد: از هفته آینده هواپیمایی ایرتور روزهای سه شنبه در مسیر تهران-بیرجند-تهران به فرودگاه بین‌المللی شهید کاوه بیرجند پرواز خواهد داشت.</p>
      <p>وی افزود: پس از افزایش پروازها در برنامه زمستانی فرودگاه بیرجند که هفته‌ای 26 پرواز است، علی رغم مکاتبات فراوان با شرکت‌های هواپیمایی ایران ایر، ماهان و آتا، برقراری پرواز در روزهای سه شنبه ممکن نشد.</p>
      <p>به گزارش ایسنا، به نقل از روابط عمومی فرودگاه‌های خراسان جنوبی، وی ادامه داد: از این رو مکاتبات با دیگر ایرلاین‌های فعال کشور صورت پذیرفت و پس از دیدار استاندار خراسان جنوبی با مدیرعامل هواپیمایی ایران ایرتور قول مساعد جهت همکاری و برقراری پرواز از سوی ایرلاین داده شد.</p>
      <p>مدیرکل فرودگاه‌های خراسان جنوبی بیان کرد: پس از پیگیری‌ها و ارائه پیشنهادات این اداره کل در اولین گام از سه شنبه هفته آینده یک پرواز توسط هواپیمایی ایران ایرتور در مسیر تهران-بیرجند-تهران برقرار خواهد شد و فرودگاه بین المللی شهید کاوه در تمام ایام هفته به پایتخت و بالعکس پرواز خواهد داشت.</p>
      <p>سلامی افزود: پرواز هواپیمایی ایران ایرتور از 12 آذرماه برقرار خواهد شد و این پرواز ساعت 10:45 از تهران انجام ساعت 12:15 وارد فرودگاه بیرجند شده و ساعت 13 بیرجند را به مقصد تهران ترک خواهد کرد.</p>
      <p>وی با بیان اینکه برنامه زمستانی این فرودگاه با این تعداد پرواز پاسخگوی نیاز هم استانی‌هاست و بیش از این تقاضا وجود ندارد، خاطرنشان کرد: امیدواریم با استقبال مسافرین از پرواز سه شنبه بتوانیم اعتماد ایرلاین تازه ورود به استان را جلب کرده و زمینه برقراری پرواز به دیگر شهرها را نیز فراهم آوریم.</p>
      <p>انتهای پیام</p>
    </article>
  </body>
</html>