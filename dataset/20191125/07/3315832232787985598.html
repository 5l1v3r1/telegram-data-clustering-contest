<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fa50f3eb1d34091b/ursii-koala-in-pragul-disparitiei-definitive-incendiile-din-australia-le-au-distrus-aproape-in-intregime-habitatul.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T07:21:02+00:00"/>
    <meta property="og:title" content="Urşii koala, în pragul dispariţiei definitive: Incendiile din Australia le-au distrus aproape în întregime habitatul"/>
    <meta property="og:description" content="Urşii koala au ajuns în pragul dispariţiei, fără şanse de a mai fi salvaţi, în Australia după luni în şir în care temperaturile au depăşit constant recordurile, relatează Forbes. Temperaturile crescute au dus la secete distrugătoare şi incendii de vegetaţie care i-au distrus ursului koala principala sursă de hrană – frunzele de eucalipt."/>
  </head>
  <body>
    <article>
      <h1>Urşii koala, în pragul dispariţiei definitive: Incendiile din Australia le-au distrus aproape în întregime habitatul</h1>
      <address><time datetime="2019-11-25T07:21:02+00:00">25 Nov 2019, 07:21</time> by <a rel="author">Jurnal.md</a></address>
      <p>
        <b>Urşii koala au ajuns în pragul dispariţiei, fără şanse de a mai fi salvaţi, în Australia după luni în şir în care temperaturile au depăşit constant recordurile, relatează Forbes. Temperaturile crescute au dus la secete distrugătoare şi incendii de vegetaţie care i-au distrus ursului koala principala sursă de hrană – frunzele de eucalipt.</b>
      </p>
      <p>Astăzi, ursul koala este în stare de „extincţie funcţională”, ceea ce înseamnă că numărul exemplarelor de urşi koala este mult prea mic pentru a asigura continuarea speciei. Diversitatea genetică a devenit mult prea redusă în actuala populaţie pentru a asigura reproducerea în limitele unei sănătăţi normale a membrilor speciei.</p>
      <p>Preşedinta Fundaţiei pentru Koala-ul Australian, Deborah Tabart, estimează că peste 1000 de urşi koala au fost ucişi din cauza incendiilor, iar 80% din habitatul acestora a fost distrus. Incendiile de vegetaţie recente, cuplate cu seceta şi despăduririle au dus specia în această situaţie.</p>
      <p>„Extincţia funcţională” reprezintă starea în care o populaţie devine atât de redusă încât nu mai joacă un rol semnificativ în ecosistemul său, fiind, astfel, neviabilă. Deşi unii indivizi s-ar mai putea reproduce, numărul limitat de indivizi face ca viabilitatea pe termen lung a speciei să fie puţin probabilă, mai ales pentru că animalele devin foarte susceptibile la mai multe tipuri de boli asociate cu endogamia, scrie Digi24.</p>
      <p>Despăduririle şi incendiile de vegetaţie şi pădure distrug principala sursă de hrană a urşilor koala, eucaliptul. Un koala adult va consuma un kilogram de frunze de eucalipt pe zi, acesta fiind principala sa sursă de nutrienţi.</p>
      <p>În Australia, mai mulţi cetăţeni cer autorităţilor să adopte o lege pentru protecţia urşilor koala. Legea a fost redactată în 2016, dar nu a trecut încă de legislativul de la Canberra. Mai multe filmuleţe cu oameni salvând urşi koala de foc au devenit virale şi au dus la o creştere în ajutoarele pentru spitalizarea şi ajutarea urşilor care au suferit arsuri.</p>
      <p>Spitalul Port Macquarie pentru urşi koala a obţinut donaţii de 1,33 milioane de dolari din partea a peste 30 000 de donatori. Personalul spitalului speră să reuşească să construiască staţii cu apă potabilă în zonele devastate pentru a ajuta animalele afectate de foc dar şi o „Arcă a urşilor koala”, menită să devină un sanctuar în care urşii răniţi sau arşi să poate să trăiască într-un habitat sănătos în timpul refacerii lor.</p>
    </article>
  </body>
</html>