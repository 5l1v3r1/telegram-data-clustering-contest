<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/25/brutalis-fotoval-probalja-eszhez-teriteni-az-autosokat-a-magyar-rendorseg/"/>
    <meta property="og:site_name" content="Vezess"/>
    <meta property="article:published_time" content="2019-11-25T07:55:51+00:00"/>
    <meta property="og:title" content="Brutális fotóval próbálja észhez téríteni az autósokat a magyar rendőrség"/>
    <meta property="og:description" content="A magyar rendőrség a romló baleseti adatok miatt szállt be a tetris challenge-be. A kép mellé csatolt közleményt szó szerint idézzük."/>
  </head>
  <body>
    <article>
      <h1>Brutális fotóval próbálja észhez téríteni az autósokat a magyar rendőrség</h1>
      <address><time datetime="2019-11-25T07:55:51+00:00">25 Nov 2019, 07:55</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>A magyar rendőrség a romló baleseti adatok miatt szállt be a tetris challenge-be. A kép mellé csatolt közleményt szó szerint idézzük.</b>
      </p>
      <p>
        <i>Hiábavalónak tűnik minden erőfeszítés. Nem telik el úgy nap, hogy valaki ne halna meg az utakon. Egy gyerek, egy anya, egy apa, egy barát. Olykor egy nap többen is. Október gyalázatos volt ebből a szempontból. 71-en haltak meg.</i>
      </p>
      <p>
        <i>A statisztika három legfőbb tényezőt nevez meg a halálos balesetek okaként: gyorshajtás, elsőbbség meg nem adása és a kanyarodási szabályok megszegése.</i>
      </p>
      <p>
        <i>Mindezek az életben egyet jelentenek: felelőtlenséget. Idén már több mint 500 horrortörténetet tudnánk elmesélni. Majdnem mind megelőzhető lett volna. A helyszínre érkező kollégáink nem csak a szétroncsolt testeket látják, hanem a megroppant életeket is.</i>
      </p>
      <figure>
        <img src="https://vezess2.p3k.hu/app/uploads/2019/11/k_final_001-700x393.jpg"/>
      </figure>
      <p>
        <i>Mert mindig ők a rossz hír vivői. Nem kellett volna így lennie…! – mormolják magukban, amikor a rájuk meredő könnyes szemekbe néznek. És igen, lehetett volna másképp is. És lehet is, ha jól választod meg a sebességet. Ha bekötöd a biztonsági övet. Ha elsőbbséget adsz. Ha kivilágítod az autót. Ha megfelelő gumit veszel. Ha nem ülsz ittasan az autóba. Ha nem taszítod le az előtted lévőt a pályáról. Ha nem szelfizel. Ha nem menet közben élőzöl…</i>
      </p>
      <p>
        <i>Úgyhogy nagyon kérünk: <b>NE HÍVD KI A SORSOT!</b></i>
      </p>
      <footer>Forrás: Police.hu</footer>
    </article>
  </body>
</html>