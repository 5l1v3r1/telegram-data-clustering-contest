<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594657/%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%AB%E0%A6%BF%E0%A6%B0%E0%A7%87%E0%A6%9B%E0%A7%87-%E0%A6%A8%E0%A6%AC%E0%A6%97%E0%A6%99%E0%A7%8D%E0%A6%97%E0%A6%BE%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T07:40:00+00:00"/>
    <meta property="og:title" content="প্রাণ ফিরেছে নবগঙ্গায়"/>
    <meta property="og:description" content="সংস্কার, বেদখল আর কচুরিপানার কারণে নাব্যতা হারাতে বসেছিল ঝিনাইদহের নবগঙ্গা নদীর। ঝিনাইদহের নির্বাহী কর্মকর্তার (ইউএনও) আন্তরিক প্রচেষ্টায় খানিকটা প্রাণ ফিরেছে নদীতে। পরিষ্কার করা হয়েছে নদীর বিভিন্ন স্থানে জমে থাকা কচুরিপানা। তবে সংস্কার ও দখলমুক্ত করলে নদীটি আগের গতি ফিরে পাবে বলে..."/>
  </head>
  <body>
    <article>
      <h1>প্রাণ ফিরেছে নবগঙ্গায়</h1>
      <address><time datetime="2019-11-25T07:40:00+00:00">25 Nov 2019, 07:40</time> by <a rel="author">ঝিনাইদহ প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/2c8b2f81f4cc0af3f8b1077ea6adf943-5ddb858420562.jpg"/>
        <figcaption>কচুরিপানা পরিষ্কারের পর প্রাণ</figcaption>
      </figure>
      <p>সংস্কার, বেদখল আর কচুরিপানার কারণে নাব্যতা হারাতে বসেছিল ঝিনাইদহের নবগঙ্গা নদীর। ঝিনাইদহের নির্বাহী কর্মকর্তার (ইউএনও) আন্তরিক প্রচেষ্টায় খানিকটা প্রাণ ফিরেছে নদীতে। পরিষ্কার করা হয়েছে নদীর বিভিন্ন স্থানে জমে থাকা কচুরিপানা। তবে সংস্কার ও দখলমুক্ত করলে নদীটি আগের গতি ফিরে পাবে বলে আশাবাদী স্থানীয়রা।</p>
      <p>নবগঙ্গা নদীতে দীঘির্দন ধরে কচুরিপানা জমেছিল। সেজন্য নদীর স্বাভাবিক গতিপথ বন্ধ হয়ে যায়। একারণে একটু একটু করে নদীর জমি দখল হয়ে যাচ্ছিল। নদীর স্বাভাবিক গতিপথ ফিরিয়ে আনতে সদর উপজেলার বিভিন্ন ইউনিয়নের চেয়ারম্যানকে সঙ্গে নিয়ে নদী পরিষ্কারে উদ্যোগ নেন ইউএনও শাম্মী ইসলাম। তার উদ্যোগে সাড়া দেয় স্থানীয়রা। উপজেলা প্রশাসন ও স্থানীয় মৎস্যজীবীদের সহযোগিতায় চলতি মাসের শুরুর দিকে কচুরিপানা পরিষ্কার অভিযান শুরু হয়। এর মধ্যে শহরের প্রায় ৫ কিলোমিটার নদীর কচুরিপানা পরিষ্কার করা হয়েছে।</p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/91c5a218a0e08202045e200b622c6ec4-5ddb858488f7e.jpg"/>
        <figcaption>নদীতে জমে থাকা কচুরিপানা</figcaption>
      </figure>
      <p>এলাকাবাসীর মতে, নদী পরিষ্কার হলে সদর উপজেলার বিভিন্ন ইউনিয়নের ৩০-৩৫ গ্রামের মানুষ উপকৃত হবে। নদীতে থাকা দেশীয় প্রজাতির মাছসহ জীব-বৈচিত্র্য রক্ষা করা যাবে।</p>
      <p>ঝিনাইদহ সদর উপজেলার ঘোড়শাল ইউনিয়নের চেয়ারম্যান পারভেজ মাসুদ লিল্টন বলেন<b>, </b>নদীতে ১৫-২০ বছর আগে প্রচুর দেশীয় মাছ পাওয়া যেত। কচুরিপানার কারণে নদীর স্বাভাবিক গতিপথ বন্ধ হয়ে পানি নিষ্কাশনে সমস্যা হয়ে পড়ে। কচুরিপানা পরিষ্কারের জন্য যে কর্মসূচি গ্রহণ করা হয়েছে এতে আশা করছি নদীটিতে আগের মতো মাছ পাওয়া যাবে।</p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/aeede6df8ba34d74b197e9fa4c46db01-5ddb85846d3a9.jpg"/>
        <figcaption>নদীতে জমে থাকা কচুরিপানা পরিষ্কার কর্মসূচি</figcaption>
      </figure>
      <p>শহরের ভুটিয়ারগাতি এলাকার মৎস্যজীবী সমবায় সমিতির সভাপতি আব্দুর সাত্তার বলেন<b>, </b>কচুরিপানার পরিষ্কার করার কারণে নদী স্বাভাবিক গতিপথ ফিরে পেয়েছে। এতে উপকার হয়েছে গবির জেলেদের। এজন্য সদর উপজেলা নির্বাহী কর্মকর্তাকে ধন্যবাদ পাওয়ার যোগ্য। এ ধরনের উদ্যোগ সব উপজেলায় নিলে নদীগুলো আগের রূপ ফিরে পাবে।</p>
      <p>এ ব্যাপারে সদর ইউএনও শাম্মী ইসলাম বলেন, জেলা প্রশাসক সরোজ কুমার নাথ স্যারের নির্দেশনায় ‘নবগঙ্গা বাঁচাও’এ স্লোগানকে সামনে রেখে সদর উপজেলার নবগঙ্গা<b>, </b>বেগবতি ও  ভৈরব নদের কচুরিপানা পরিষ্কারের কর্মসূচি হাতে নেওয়া হয়েছে।</p>
      <p> </p>
      <footer>/এসটি/</footer>
    </article>
  </body>
</html>