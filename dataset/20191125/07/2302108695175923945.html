<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/liviu-dragnea-a-facut-plangere-penala-pentru-ca-nu-a-fost-lasat-sa-voteze-in-penitenciar-avocata-lui-spune-ca-are-suspendat-doar-dreptul-de-a-fi-ales-nu-si-de-a-alege.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T07:30:48+00:00"/>
    <meta property="og:title" content="Liviu Dragnea a făcut plângere penală pentru că nu a fost lăsat să voteze în penitenciar / Avocata lui spune că are suspendat doar dreptul de a fi ales, nu și de a alege"/>
    <meta property="og:description" content="Fostul lider PSD, Liviu Dragnea, aflat la penitenciarul Rahova unde își execută pedeapsa de 3 ani și jumătate de închisoare primită în dosarul angajărilor"/>
  </head>
  <body>
    <article>
      <h1> Liviu Dragnea a făcut plângere penală pentru că nu a fost lăsat să voteze în penitenciar / Avocata lui spune că are suspendat doar dreptul de a fi ales, nu și de a alege </h1>
      <address><time datetime="2019-11-25T07:30:48+00:00">25 Nov 2019, 07:30</time> by <a rel="author">Alin Ionescu</a></address>
      <p>Fostul lider PSD, Liviu Dragnea, aflat la penitenciarul Rahova unde își execută pedeapsa de 3 ani și jumătate de închisoare primită în dosarul angajărilor fictive, a depus, prin intermediul avocatului, o plângere la Parchetul Sectorului 5, în care acuză faptul că nu a fost lăsat să voteze la cele două tururi de scrutin ale alegerilor prezidențiale, a declarat pentru G4Media.ro avocata Flavia Teodosiu.</p>
      <p>Ea spune că, ieri după-amiază, a depus plângere și la BEC, și la circumscripția electorală 46 de care aparține penitenciarul Rahova.</p>
      <p>Avocata Flavia Teodosiu a explicat pentru G4Media.ro că Liviu Dragnea are suspendat doar dreptul de a fi ales, nu și pe cel de a alege, în urma condamnării. Ea spune că reprezentanții penitenciarului nu l-au lăsat pe Dragnea să voteze pentru că, în sistemul electronic al Autorității Electorale Permenante, în dreptul numelui său, apare interdicția exercitării drepturilor electorale.</p>
      <p>Potrivit sentinței de condamnare a lui Liviu Dragnea de la fond din iulie 2018, rămasă definitivă la apel:</p>
      <p>”în baza art. 65 alin.1 din Codul penal 1969, aplică inculpatului Dragnea Nicolae Liviu pedeapsa complementară a interzicerii exerciţiului drepturilor prev. de <b>art. 64 alin. 1 lit. a teza a II-a, b şi c</b> din Codul penal 1969 pe o durată de 3 ani”.</p>
      <p>Potrivit Codului penal din 1969, în baza căruia a fost condamnat Dragnea, articolul 64 spune:</p>
      <p><b>”</b>Pedeapsa complementară a interzicerii unor drepturi constă în interzicerea unuia sau unora din următoarele drepturi:</p>
      <ol>
        <li>a) dreptul de a alege și <b>de a fi ales în autoritățile publice sau în funcții elective publice;</b></li>
        <li>b) dreptul de a ocupa o funcție implicând exercițiul autorității de stat;</li>
        <li>dreptul de a ocupa o funcție sau de a exercita o profesie ori de a desfășura o activitate, de natura aceleia de care s-a folosit condamnatul pentru săvârșirea infracțiunii”.</li>
      </ol>
      <p>Așadar, potrivit sentinței, după cum a explicat avocata lui Dragnea, fostului lider PSD i se aplică doar interdicția de la aticolul 64 litera a teza a II-a, adică doar ”<b>dreptul de a fi ales în autoritățile publice sau în funcții elective publice”.</b></p>
      <p>Liviu Dragnea se află în penitenciar din 27 mai când a fost condamnat definitiv la închisoare pentru instigare la abuz în serviciu în dosarul angajărilor fictive.</p>
      <p>
        <i>Foto: InquamPhotos / Octav Ganea</i>
      </p>
    </article>
  </body>
</html>