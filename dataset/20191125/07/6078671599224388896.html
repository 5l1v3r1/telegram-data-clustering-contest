<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/chasa-provede-zala-1618721.html"/>
    <meta property="og:site_name" content="Cross"/>
    <meta property="article:published_time" content="2019-11-25T07:33:00+00:00"/>
    <meta property="og:title" content="Предстоящи събития в страната на 25 ноември"/>
    <meta property="og:description" content="/КРОСС/ *** Вашингтон"/>
  </head>
  <body>
    <article>
      <h1>Предстоящи събития в страната на 25 ноември</h1>
      <address>
        <time datetime="2019-11-25T07:33:00+00:00">25 Nov 2019, 07:33</time>
      </address>
      <p>/КРОСС/ <b>*** Вашингтон</b></p>
      <p>Министър-председателят Бойко Борисов е на официално посещение в Съединените американски щати, където ще се срещне с президента на САЩ Доналд Тръмп.</p>
      <p>
        <b>*** София</b>
      </p>
      <p>От 8.50 часа в академичния параклис „Св. Климент Охридски” в Богословския факултет на Софийския университет „Св. Климент Охридски” Варненският и Великопреславски митрополит Йоан ще отслужи света Божествена литургия. С нея ще започне празничната програма за отбелязване на патронния празник на университета. След службата литийно шествие ще се отправи към паметника на свети Климент Охридски. В 11.00 часа Академичният съвет на Софийския университет начело с ректора проф. Анастас Герджиков ще поднесе венец пред паметника на св. Климент Охридски. Академичното тържество по повод празника ще се проведе в Аулата на Софийския университет и ще започне в 11.15 часа.</p>
      <p>От 9.00 часа в храм „Св. Климент Охридски“ в жк. „Люлин“ Негово преосвещенство Белоградчишкият епископ Поликарп ще отслужи Архиерейска света Литургия.</p>
      <p>От 10.00 часа в Градина „Св. Климент Охридски“ между Народно събрание и СУ „Св. Климент Охридски“ ще се проведе церемония по засаждането на лале „Сердика“ по повод на 110-ата годишнина от установяването на дипломатически отношения между България и Нидерландия. В събитието ще участват министърът на външните работи Екатерина Захариева, кметът на София Йорданка Фандъкова и посланикът на Нидерландия в България Беа тен Тъшър.</p>
      <p>От 10.00 часа в институцията на омбудсмана на ул. „Георг Вашингтон“ 22 ще се проведе тематична приемна в институцията за граждани и представители на неправителствени организации по повод Международния ден на ООН за борба с насилието над жени и момичета.</p>
      <p>От 10.30 часа министърът на здравеопазването Кирил Ананиев ще посети Националния център за обучение и квалификация в системата за спешна медицинска помощ във връзка със стартирането на обученията на персонала от центровете за спешна медицинска помощ и спешните отделения по проект „Подобряване на условията за лечение на спешните състояния“ (ПУЛСС).</p>
      <p>От 10.30 часа 20-и състав на Софийски градски съд ще гледа делото срещу Йоан Матев за убийството в Борисовата градина.</p>
      <p>От 10.30 часа на ул. „Мизия“ 23 в жк. „Яворов“ ще се проведе официална пресконференция на Българска национална телевизия, на която ще бъде представен българския проект за Евровизия 2020. По време на събитието за първи път ще се обяви представителят на страната ни в Ротердам през май 2020 година.</p>
      <p>От 11.00 часа в Клуб "Журналист" на Съюза на българските журналисти на ул. „Граф Игнатиев“ 4, етаж 1, ще се проведе среща с посланика на Испания у нас Н. Пр. Алехандро Поланко. Тема на срещата е обстановката в Испания след извънредните избори в страната, състояли се на 10 ноември т. г., както и културната програма на испанското посолство в България.</p>
      <p>От 11.00 часа в галерия „Сан Стефано“ на ул. „Сан Стефано” 22 ще бъдат открити изложби на Педро Галилея (колекция съвременна испанска графика), Ратеб Шабан (колекция графика от Близкия изток, включваща произведения на проф. Шабан и избрани творби на негови възпитаници), както и самостоятелната изложба на проф. Едвин Драгичевич. Изложбите стартират с лекции и беседи с участието на всеки от гостите. Инициативата е в рамките на Осмото международно триенале на графиката, което събира над 300 участници от 36 страни.</p>
      <p>От 11.00 часа в Литературен клуб „Перото“ ще се проведе пресконференция, на която ще бъдат представени акцентите от тазгодишното издание на Новогодишен музикален фестивал.</p>
      <p>От 11.00 часа в сградата на Главна дирекция „Национална полиция“ ще се проведе пресконференция по повод започваща кампания срещу насилието над жени.</p>
      <p>От 14.00 часа в Гербовата зала на „Дондуков“ 2 държавният глава Румен Радев ще се срещне със студентите и учениците, които ще получат еднократна стипендия от инициативата „Подкрепи една мечта“ за 2019 г.</p>
      <p>От 14.00 часа в „Кино Култура“ на ул. „Сан Стефанов“ 22 ще се проведе семинар на тема „Какво трябва да знаем за рака на белите дробове?“.</p>
      <p>От 17.00 часа в Изложбена галерия на СБХ, „Шипка” 6 ще се състои официално откриване на Осмото международно триенале на графиката, което събира над 300 участници от 36 страни.</p>
      <p>От 18.00 часа в зала 1 на Централния военен клуб ще бъде представена книгата „Посланията на оброчищата“ на Зденка Тодорова по повод 100- годишнината от подписването на злощастният Ньойски договор.</p>
      <p>От 18.00 часа в галерия „Академия“ на ул. „Шипка“ 1 ще бъде открита изложба на преподаватели и студенти в НХА.</p>
      <p>От 18.30 часа в Литературен клуб „Перото“ ще бъде представена книга със стихотворения на Иван Радоев.</p>
      <p>От 18.30 часа в кино „Люмиер Лидл“ ще се състои прожекция на филма „Г-жа Лаури и син“ на режисьора Ейдриън Ноубъл.</p>
      <p>От 19.00 часа в галерия „КООП“ на бул. „Янко Сакъзов” 17 ще бъде открита самостоятелната изложба на Камен Старчев в рамките на Осмото международно триенале на графиката.</p>
      <p>От 19.00 часа в театър „Азарян“ ще бъде представен спектакълът „Аз, Сизиф“ под режисурата и драматургията на Веселка Кунчева и сценографията на Мариета Голомехова.</p>
      <p>От 20.00 часа в зала 1 на НДК ще се състои концерт-спектакълът „Между два свята“. Виртуозите Марио Хосен (цигулка) и Адриан Йотикер (пиано) ще представят творчеството на Николо Паганини и Фредерик Шопен.</p>
      <p>
        <b>*** Асеновград</b>
      </p>
      <p>От 9.30 часа в зала 3 на Районния съд ще се гледа делото срещу мъж, обвинен за подаване на фалшив сигнал за убийство в село Мостово.</p>
      <p>
        <b>*** Бургас</b>
      </p>
      <p>От 09.00 часа в ОУ „Свети Климент Охридски“ ще започне празнична програма за отбелязване на 135-ата годишнина на учебното заведение.</p>
      <p>От 13.30 часа в Културен център "Морско казино" ще бъдат наградени училищните екипи, участвали в мини училищни здравни проекти. Приветствие, грамоти и подаръци на участниците ще поднесат д-р Лорис Мануелян-Заместник-кмет, г-жа Мая Казанджиева - Директор дирекция "Социални дейности, здравеопазване и спорт ", Община Бургас и др. гости.</p>
      <p>
        <b>*** Варна</b>
      </p>
      <p>От 18.00 часа в Арт галерия „Le Papillon“ на ул. „Драгоман“ 12 ще бъде открита изложбата „SEMPRE ALLEGRO“ с живописни платна на Николай Тихолов.</p>
      <p>От 19.00 часа в Хотел Голдън Тюлип ще се проведе благотворителен коктейл „Ръцете, които помагат” за набиране на средства във фонд „Подпомагане на жени, жертви на насилие“.</p>
      <p>
        <b>*** Велико Търново</b>
      </p>
      <p>От 10.00 часа в зала 302 в Общината ще се проведе пресконференция по повод наградите за заслуги социалната сфера.</p>
      <p>
        <b>*** Добрич</b>
      </p>
      <p>От 18.00 часа в Концертна зала „Добрич“ ще се състои концертът „Фамилия Охридски - приятели завинаги“ по повод 40 години от създаването на СУ „Св. Климент Охридски“ с участието на учители, родители и възпитаници на училището.</p>
      <p>От 19.00 часа в Младежки център – Добрич ще бъде представен спектакълът „Кризисен център“ на Драматично-куклен театър „Васил Друмев“ – Шумен.</p>
      <p>
        <b>*** Казанлък</b>
      </p>
      <p>От 10.00 часа в Детско-юношеския отдел на Библиотека „Искра“ ще започне първото от поредицата творческите ателиета „Вълшебна Коледа“, които ще се провеждат в библиотеката всеки ден до 17 декември.</p>
      <p>
        <b>*** Кюстендил</b>
      </p>
      <p>От 11.00 часа в клуба на БТА ще бъде представен проект „Развитие на младежките театри срещу омразата”.</p>
      <p>
        <b>*** Пазарджик</b>
      </p>
      <p>От 17.30 часа в изложбеното фоайе на Театър Дом-паметник ще се състои официално откриване на изложбата „С пулса на твореца“.</p>
      <p>
        <b>*** Пловдив</b>
      </p>
      <p>В 09.00 часа в зала 1 на Апелативния съд ще се проведе заседание по делото, образувано по протест на Окръжна прокуратура – Пазарджик и по жалби на двамата подсъдими, които са признати за виновни в опит за принуда на длъжностни лица от „Напоителни системи“ клон Тополница и опит за подкуп на същите.</p>
      <p>От 09.15 часа в зала 3 на Районния съд ще се гледа делото срещу мъж, обвинен за нарушаване на обществения ред и заплаха за убийство на полицейски служители.</p>
      <p>От 09.30 часа в зала 1 на Окръжния съд ще се гледа делото срещу жена, обвинена за укриване на данъци за над 469 000 лв.</p>
      <p>От 09.45 часа в зала 1 на Апелативния съд ще се проведе заседание по делото, с което разследващ митнически инспектор в Митница „Бургас“ Д. М. обжалва присъдата си от 9 години затвор, както и да плати обезщетение от 464 652 лв. за причинени от престъплението имуществени вреди.</p>
      <p>От 10.00 часа в Заседателна зала на Областна администрация – Пловдив ще се проведе заседание във връзка с обезводняването на река Въча в участъка след ВЕЦ „Въча I“ и съществуващата опасност от унищожаване на водната екосистема.</p>
      <p>От 10.00 часа в зала 2 на Районния съд ще се гледа делото срещу мъж, обвинен за предизвикване на катастрофа под въздействие на алкохол, при която е пострадал един човек.</p>
      <p>От 10.00 часа в Областен информационен център – Пловдив на ул. „Авксентий Велешки“ 20 ще се проведе информационна среща за представяне на процедури „Споделена визия за екологичната мрежа Натура 2000 в България“ и „Изготвяне/актуализиране на планове за действие за видове” по ОПОС по Оперативна програма „Околна среда“.</p>
      <p>От 13.00 часа в зала 10 на Окръжния съд ще се гледа делото срещу мъж, обвинен за причиняване на смъртта на работник на строителен обект заради немарливо изпълнение на служебните задължения.</p>
      <p>От 13.30 часа в Районния съд ще се гледа делото срещу двама мъже, обвинени за палеж на лек автомобил.</p>
      <p>
        <b>*** Стара Загора</b>
      </p>
      <p>От 11.00 часа в храм „Света Богородица“ ще се състоят водосвет и благодарствен молебен, посветен на свети Климент Охридски. Ще се извърши и освещаване на читалищните награди и благослов за служителите, новите дарители и читалищни деятели по повод 161 години от създаването на Народно читалище „Св. Климент Охридски 1858 г.“.</p>
      <p>От 13.00 часа в зала 203 на Общината ще се състои пресконференция на председателя на Общинския съвет Мария Динева по повод предстоящата на 28 ноември сесия на Съвета.</p>
      <p>От 18.30 часа в Народно читалище „Св. Климент Охридски 1858 г.“ председателят на читалището д-р Иван Аяров ще изнесе тържествено слово по повод 161 години от създаването на културната институция. Ще се проведе и награждаване на заслужили читалищни дейци. След това ще започне тържествен концерт на художествени колективи при читалището за наградените, дарителите и гостите. </p>
    </article>
  </body>
</html>