<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474514-politycy-zp-komentuja-deklaracje-kaczynskiego-ws-biejat"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T07:57:30+00:00"/>
    <meta property="og:title" content="Politycy ZP komentują deklarację prezesa PiS ws. Biejat: &quot;Potrafimy przyznać się do błędu&quot;; &quot;Taka osoba na takim stanowisku, to nie jest dobry pomysł&quot;"/>
    <meta property="og:description" content="&quot;Musimy pamiętać, że podział komisji w Sejmie wypada z parytetu, ale oczywiście nie mieliśmy wpływu na to, kogo Lewica na szefa tej komisji da&quot;."/>
  </head>
  <body>
    <article>
      <h1>Politycy ZP komentują deklarację prezesa PiS ws. Biejat: "Potrafimy przyznać się do błędu"; "Taka osoba na takim stanowisku, to nie jest dobry pomysł"</h1>
      <address><time datetime="2019-11-25T07:57:30+00:00">25 Nov 2019, 07:57</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Potrafimy przyznać się do błędu - powiedział wicerzecznik PiS Radosław Fogiel o wyborze Magdaleny Biejat (Lewica) na szefową sejmowej Komisji Polityki Społecznej i Rodziny. PiS postara się rozwiązać tę kwestię tak, aby uniknąć „awantury” w Sejmie, a zarazem uszanować tradycyjne wartości - dodał.</b>
      </p>
      <p>CZYTAJ WIĘCEJ: <a href="https://wpolityce.pl/polityka/474500-wazna-deklaracja-prezesa-pis-dot-magdaleny-biejat">Ważna deklaracja prezesa PiS! Biejat przestanie być szefową komisji rodziny? „Ta sprawa wkrótce zostanie rozwiązana”</a></p>
      <p>Fogiel w TVP Info komentował fragment wywiadu Jarosława Kaczyńskiego dla „Gazety Polskiej”, w którym prezes PiS odniósł się do kwestii poparcia przez posłów PiS kandydatury Biejat na przewodniczącą sejmowej Komisji Polityki Społecznej i Rodziny.</p>
      <blockquote>Ta sprawa wkrótce zostanie rozwiązana. Nie chcę wchodzić w szczegóły, ale tak jak w życiu, także w polityce zdarzają się różne zwroty akcji</blockquote>
      <p>—powiedział Kaczyński.</p>
      <p>Zastępca rzecznika PiS wskazał, że Biejat ma poglądy, z którymi nikt PiS się nie zgadza, a powołanie jej na stanowisko szefowej tej komisji wywołało sporo kontrowersji.</p>
      <blockquote>Musimy pamiętać, że podział komisji w Sejmie wypada z parytetu, ale oczywiście nie mieliśmy wpływu na to, kogo Lewica na szefa tej komisji da</blockquote>
      <p>—zaznaczył.</p>
      <blockquote>Mówiliśmy od jakiegoś czasu, że nic nie jest dane raz na zawsze. Potrafimy przyznać się do błędu</blockquote>
      <p>—podkreślił Fogiel. Jak zapowiedział, PiS będzie starało się rozwiązać tę sytuację tak, aby z jednej strony „nie odbiło się to awanturą w parlamencie”, a z drugiej - aby wziąć pod uwagę wrażliwość osób, którym leżą na sercu tradycyjne wartości.</p>
      <p>
        <b>Dopytywany, czy PiS złoży wniosek o odwołanie Biejat z funkcji szefowej komisji lub czy zwróci się do Lewicy o zmianę na tym stanowisku, odparł, że rozważone zostaną różne scenariusze.</b>
      </p>
      <blockquote>Nie chcemy wywoływać wojny. Ważny jest efekt</blockquote>
      <p>—powiedział Fogiel.</p>
      <blockquote>
        <b>To nie jest dobry pomysł, by Magdalena Biejat (Lewica) szefowała sejmowej Komisji Polityki Społecznej i Rodziny</b>
      </blockquote>
      <p>—uważa z kolei wiceszef MS Michał Wójcik (Solidarna Polska). Wyraził też nadzieję, że słowa prezesa PiS o posłance są zapowiedzią tego, że przestanie ona zajmować to stanowisko.</p>
      <p>Pytany w radiowej Jedynce, czy tę wypowiedź rozumie jako zapowiedź zmiany na stanowisku szefa komisji, Wójcik odparł:</p>
      <blockquote>Mam nadzieję.<br/><br/>Zresztą my jako Solidarna Polska, czyli część Zjednoczonej Prawicy, złożyliśmy pismo, żeby jednak rozważyć odwołanie pani przewodniczącej. To wynika z tego, jaki charakter ma ta komisja - jedna z ważniejszych komisji - ale przede wszystkim też z wypowiedzi pani przewodniczącej. Ja miałem okazję zapoznać się z kilkoma takimi wypowiedziami, są one szokujące</blockquote>
      <p>—powiedział.</p>
      <p>Zdaniem wiceministra sprawiedliwości taka osoba na stanowisku szefa tej komisji to „nie jest dobry pomysł”.</p>
      <blockquote>Ja wiem, że parytet musi być, i to jest rzecz oczywista</blockquote>
      <p>—powiedział, dodając jednak, że otwarte pozostaje pytanie, czy rzeczywiście na czele Komisji Polityki Społecznej i Rodziny powinien stać „bardzo kontrowersyjny polityk”.</p>
      <p>kk/PAP</p>
    </article>
  </body>
</html>