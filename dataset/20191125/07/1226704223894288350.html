<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/ceny-ropy-vzrastli-cena-brentu-sa-posu/432021-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T07:02:00+00:00"/>
    <meta property="og:title" content="Ceny ropy vzrástli, cena Brentu sa posunula bližšie k 63,70 USD/barel"/>
    <meta property="og:description" content="Náladu na ropných trhoch podporili vyjadrenia poradcu Bieleho domu pre národnú bezpečnosť Roberta O'Briena."/>
  </head>
  <body>
    <article>
      <h1>Ceny ropy vzrástli, cena Brentu sa posunula bližšie k 63,70 USD/barel</h1>
      <h2>Náladu na ropných trhoch podporili vyjadrenia poradcu Bieleho domu pre národnú bezpečnosť Roberta O'Briena.</h2>
      <address><time datetime="2019-11-25T07:02:00+00:00">25 Nov 2019, 07:02</time> by <a rel="author">TASR</a></address>
      <p>Singapur 25. novembra (TASR) - Ceny ropy zaznamenali v pondelok mierny rast, k čomu prispeli pozitívne signály z USA, že k uzatvoreniu prvej fázy dohody s Čínou by mohlo dôjsť v najbližších týždňoch. Cena ropy Brent sa posunula k 63,70 USD za barel (159 litrov) a cena americkej WTI sa priblížila k 58-dolárovej úrovni.</p>
      <p>Náladu na ropných trhoch podporili vyjadrenia poradcu Bieleho domu pre národnú bezpečnosť Roberta O'Briena. Ten cez víkend uviedol, že k predbežnej dohode medzi Čínou a USA by mohlo dôjsť do konca tohto roka.</p>
      <p><i>"Stále je to iba o obchodných rokovaniach medzi Čínou a USA,</i>" povedal hlavný komoditný stratég zo spoločnosti CMC Markets v Sydney Michael McCarthy. "<i>Zdá sa, že v súčasnom období je to téma, ktorá trhom dominuje," </i>dodal. Zároveň uviedol, že trhy okrem toho podporilo aj oznámenie Pekingu, že plánuje zvýšiť ochranu duševného vlastníctva.</p>
      <p>Výraznejšiemu rastu cien ropy však zabránili obavy, že situácia v Hongkongu, kde od júna trvajú protivládne protesty, môže obchodné rokovania medzi Čínou a USA narušiť. Popri pozitívnych informáciách o možnom skorom uzatvorení predbežnej dohody O'Brien totiž zároveň dodal, že<i> "Washington nebude nad udalosťami v Hongkongu privierať oči".</i></p>
      <p>Cena severomorskej ropnej zmesi Brent s dodávkou v januári dosiahla do 7.31 h SEČ 63,67 USD (57,58 eura) za barel. Oproti predchádzajúcej uzávierke to predstavuje rast o 28 centov.</p>
      <p>Cena americkej ľahkej ropy WTI zaznamenala 57,95 USD/barel. V porovnaní s piatkovou uzávierkou (22. 11.) to znamená rast o 18 centov.</p>
      <p>(1 EUR = 1,1058 USD)</p>
    </article>
  </body>
</html>