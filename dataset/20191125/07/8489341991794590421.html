<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807292/%D9%81%D8%B1%D8%A7%D8%B1-%D8%AA%D8%B1%D8%A7%D9%85%D9%BE-%D8%A7%D8%B2-%D9%BE%DB%8C%D8%A7%D9%85%D8%AF%E2%80%8C%D9%87%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%A8%D8%A7-%D8%AD%D8%B1%D8%A8%D9%87-%D9%85%D8%B4%D8%B1%D9%88%D8%B9%DB%8C%D8%AA%E2%80%8C%D8%A8%D8%AE%D8%B4%DB%8C-%D8%A8%D9%87-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:34:00+00:00"/>
    <meta property="og:title" content="الجزیره بررسی کرد: فرار ترامپ از پیامد‌های استیضاح با حربه مشروعیت‌بخشی به شهرک‌سازی"/>
    <meta property="og:description" content="تحلیلگران معتقدند تصمیم بی سابقه آمریکا در مشروعیت بخشی به شهرک سازی‌های رژیم صهیونیستی در راستای تلاش ترامپ برای نجات از پیامد‌های استیضاح احتمالی و به منظور جلب حمایت یک پایگاه جدید و بخش بزرگی از جامعه آمریکایی است."/>
  </head>
  <body>
    <article>
      <h1>الجزیره بررسی کرد: فرار ترامپ از پیامد‌های استیضاح با حربه مشروعیت‌بخشی به شهرک‌سازی</h1>
      <h2>تحلیلگران معتقدند تصمیم بی سابقه آمریکا در مشروعیت بخشی به شهرک سازی‌های رژیم صهیونیستی در راستای تلاش ترامپ برای نجات از پیامد‌های استیضاح احتمالی و به منظور جلب حمایت یک پایگاه جدید و بخش بزرگی از جامعه آمریکایی است.</h2>
      <address>
        <time datetime="2019-11-25T07:34:00+00:00">25 Nov 2019, 07:34</time>
      </address>
      <p>به گزارش گروه بین‌الملل خبرگزاری دانشجو، شبکه الجزیره در برنامه «من واشنطن» (از واشنگتن) گفت، تلاش آمریکا برای مشروعیت‌بخشی به شهرک‌سازی رژیم صهیونیستی، نوعی فرار رو به جلو برای خلاص شدن از احتمال استیضاح است.<br/><br/>در این گزارش آمده است، «مایک پامپئو» وزیر خارجه آمریکا هجدهم نوامبر گفت که واشنگتن سیاستش در قبال شهرک‌سازی‌های رژیم صهیونیستی در کرانه باختری را تغییر داد و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌رود.<br/><br/>این چرخش در سیاست ایالات متحده پس از چهار دهه حتی با اعتراض محافل داخل آمریکا همراه شد. ۱۰۷ عضو مجلس نمایندگان آمریکا با امضای طوماری از وزیر امورخارجه این کشور خواستند سخنانش را درباره مشروعیت‌بخشی به شهرک‌سازی‌های اسرائیلی در کرانه باختری رود اردن و قدس اشغالی پس بگیرد. آن‌ها این تصمیم و همچنین اقدام دیگر دولت دونالد ترامپ در انتقال سفارت این کشور از تل‌آویو به قدس را حاوی این پیام دانستند که دولت ایالات متحده به حقوق بشر و حقوق بین‌الملل هیچ احترامی قائل نیست و دیگر یک میانجی‌گر صادق و بی‌طرف میان اسرائیل و فلسطین محسوب نمی‌شود.<br/><br/>«اسامه ابو إرشید» پژوهشگر و فعال سیاسی درباره این موضع آمریکا به الجزیره گفت: دونالد ترامپ از زمان تبلیغات انتخاباتی خود و قبل از رسیدن به مسند قدرت هم در جانبداری از اشغالگری اسرائیل شفاف بود و در نخستین نشست خبری خود با «بنیامین نتانیاهو» نخست وزیر اسرائیل هم تاکید کرد که به راه حل تشکیل دو کشور متعهد نیست و به وعده‌های خود برای توانمند سازی اسرائیل عمل خواهد کرد.<br/><br/>ابو إرشید ادامه داد: ترامپ می‌خواهد پایگاه انتخاباتی خود را حفظ کند به خصوص که جلسات علنی تحقیق درباره استیضاح رئیس جمهور آمریکا زمینه محاکمه وی در مجلس نمایندگان را باز می‌کند از همین رو به دنبال اجرای طرح صلح آمریکا معروف به معامله قرن است بدون آنکه این طرح را اعلام کرده باشد.<br/><br/>وی تأکید کرد که ترامپ امروز در تلاش است تا پرونده‌هایی را که مانع مذاکره می‌شود و مربوط به زمین، شهرک سازی و هویت است کنار گذارد. دولت ترامپ امروز افراطی‌ترین تصمیم‌های اسرائیل را تصویب می‌کند و وقتی که این تصمیم‌ها را می‌گیرد، خیلی خوب می‌داند که هیچگونه عکس العمل متضادی به ویژه از طرف عرب‌ها نسبت به آن وجود ندارد.<br/><br/>«سحر خمیس» استاد رسانه در دانشگاه مریلند هم در گفتگو با شبکه الجزیره با بیان اینکه ترامپ نگران حیات سیاسی خویش است، گفت: بنابراین او سعی می‌کند خطر منزوی شدن خود را به حداقل برساند و سعی در دستیابی به یک پایگاه جدید و جلب حمایت یک بخش بزرگ از جامعه آمریکایی است؛ بنابراین او به اسرائیلی‌ها بیش از آنچه انتظار می‌رفت کمک می‌کند تا از این طریق به منافع شخصی خودش برسد.<br/><br/>وی تاکید کرد: ترامپ می‌خواهد با یک تیر چند نشان را بزند تا روند استیضاحش مختل شود از همین رو کمک او به متحد اسرائیلی خود یعنی نتانیاهو و همه این‌ها به منظور تامین منافع شخصی خودش است نه اینکه بخواهد منافع آمریکا را مد نظر گرفته باشد.<br/><br/>این شخصیت رسانه‌ای درباره نحوه پوشش رسانه‌ای آمریکا درباره حمایت دولت ترامپ از شهرک سازی‌ها گفت: امروز عرصه رسانه در آمریکا کاملا متفاوت شده است و در حال حاضر کانون توجهات فقط به سمت مسائل مربوط به برکناری ترامپ و نه موضوع شهرک سازی‌های اسرائیل است.<br/><br/>تیم کنستانتین روزنامه نگار و مجری رادیو هم تصمیم ترامپ را در راستای عمل به وعده‌های سابق خود دانست و گفت: سیاست ایالات متحده تا پیش از ترامپ معتدل بود و از هیچ طرفی جانبداری نمی‌کرد، اما ترامپ وعده‌های روسای جمهور سابق را محقق کرد.<br/><br/>وی افزود: این درست نیست که بگوییم فقط ترامپ با سخنانش به دنبال فرار رو به جلوست بلکه نتانیاهو در اسرائیل نیز مثل ترامپ در آمریکا تحت فشار است.<br/><br/>شهرک‌های صهیونیست‌نشین به شهرک‌هایی گفته می‌شود که پس از جنگ شش روزه اعراب و رژیم صهیونیستی توسط صهیونیست‌ها در شبه‌جزیره سینا، بخش شرقی قدس، نوار غزه، کرانه باختری رود اردن و بلندی‌های جولان ساخته شده‌است و یکی از چالش‌های اصلی در مناقشه میان فلسطینی‌ها و رژیم صهیونیستی است.<br/><br/>مطابق با آمار فلسطینی‌ها، حدود ۶۵۰ هزار شهرک‌نشین در کرانه باختری رود اردن و قدس اشغالی سکونت دارند. بر اساس کنوانسیون چهارم ژنو دولت اشغالگر نمی‌تواند بخشی از اتباع غیر نظامی خود را به سرزمین اشغال شده منتقل کند، اما رژیم صهیونیستی خود را به رعایت مقررات آن ملزم نمی‌داند. همچنین، سازمان ملل متحد، شهرک‌های صهیونیست نشین در کرانه باختری رود اردن و قدس را به رسمیت نمی‌شناسد.</p>
    </article>
  </body>
</html>