<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2824641-film-pro-golodomor-molodoi-ukrainskoi-reziserki-viklali-v-youtube.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T07:49:00+00:00"/>
    <meta property="og:title" content="Фільм про Голодомор молодої української режисерки виклали в YouTube"/>
    <meta property="og:description" content="Українська режисерка, співзасновниця словацько-української молодіжної асоціації SURMA Аліна Головіна виклала у YouTube свій документальний фільм &quot;Голод нації&quot; про жахіття Голодомору в Україні."/>
  </head>
  <body>
    <article>
      <h1>Фільм про Голодомор молодої української режисерки виклали в YouTube</h1>
      <h2>Українська режисерка, співзасновниця словацько-української молодіжної асоціації SURMA Аліна Головіна виклала у YouTube свій документальний фільм "Голод нації" про жахіття Голодомору в Україні.</h2>
      <address>
        <time datetime="2019-11-25T07:49:00+00:00">25 Nov 2019, 07:49</time>
      </address>
      <p>Стрічку тривалістю трохи більше 24 хвилин розміщено у <a href="https://www.youtube.com/watch?v=LKQgJzIYcsA&amp;fbclid=IwAR1JR4kpXvvuOdvTFKa8byCirMSrHdrXYsaVradlvifVYzgrGalRNlsrpag">відеохостингу</a> 24 листопада, до Дня пам’яті жертв голодоморів.</p>
      <p>"Фільм не повинен належати нікому - він має жити переглядами і відгуком у серцях! Саме тому сьогодні (24 листопада 2019 р. – ред.) мені хочеться надати можливість всім і кожному подивитись фільм «Голод нації», який ми з Іваном Павелком і Олександром Павелком зняли за підтримки Посольства України в Словацькій Республіці до 85-х роковин Голодомору в Україні", - написала режисерка на своїй сторінці у <a href="https://www.facebook.com/beruslavadazh/posts/2523326914610214?__xts__[0]=68.ARBr7i9mlSR6xnplfO14IGXmMryKj7jg0gCt7JOo1nf2uvV18htye6R1Xuog7rHmc1rhmfRCiGb-SfkX_zY2YzLaku-buribDW7CaSmMDffAvzPct4keT1WSPJe-MOC9HT4FWOqfUfX2OC19R1tzoy_Bc3sGfKLI7aT50bUqVlJeBXZ_HrF9ghXS5gQEXFkot1MkmxxB2rmn5IMfeamo_qWwRbXBHXkWnpkewEoWFTAdmaNqZTtii_ZDmRt3F-4CnSW_&amp;__tn__=-R">Facebook</a>.</p>
      <figure>
        <iframe src="https://www.youtube.com/embed/LKQgJzIYcsA" width="560" height="315" data-service="Youtube" scrolling="no"/>
      </figure>
      <p>У стрічці, презентованій рік тому у Братиславі, історію Голодомору розповідають Ганна Сорока, Олексій Кривонос, Микола Оніщенко, очевидці, які пережили Голодомор у дитячому віці. "Щиро дякуємо пані Ганні, пану Олексію та пану Миколі за довіру і щирість, а також за те, що не дозволили сталінському режиму зломити і знищити ту любов до людей і до своєї країни, яку наші герої пронесли крізь свої життя!", - зазначила Аліна Головіна у дописі.</p>
      <p>"Голодомор - моторошна правда про геноцид України радянською владою. Фільм про страшну трагедію українського народу, звірства сталінського геноциду - про Голодомор, який є корінням війни на сході України. Стрічка української кінорежисерки Аліни Головіної "Голод нації" розповідає про одну з найстрашніших трагедій українського народу - Голодомор в Україні 1932-1933 років. Героями фільму є очевидці Голодомору, які пережили його у дитячі роки, а також науковці, історики, дослідники цієї трагедії. Фільм знято за підтримки Посольства України в Словацькій Республіці до 85-х роковин Голодомору в Україні", - йдеться у підписі до фільму на YouTube.</p>
      <p>Аліна Головіна подякувала керівництву і співробітникам Національного музею Голодомору-геноциду, зокрема, генеральному директору музею Лесі Стасюк та завідувачці науково-дослідного відділу фондів музею Ніні Лапчинській. Окрему подяку висловлено директору Українського інституту національної пам’яті 2014-2019 років, народному депутату України Володимиру В’ятровичу, а також «Єгору Мойсіну та Євгенію Головіну - молодому поколінню, яке прагне знати й пізнавати історію нашого народу».</p>
      <p>"3 людини у знімальній групі, 5 знімальних днів, 2 монтажних тижні, велике натхнення та бажання неупереджено показати українську історію надали фільму "Голод нації" шанс на життя. Дивіться, поширюйте і підтримуйте - історична пам‘ять починається з кожного з нас!", - зауважила Аліна Головіна.</p>
      <p>Фільм "Голод нації" словацькою з англійськими субтитрами виклало у YouTube 23 листопада 2019 року <a href="https://www.facebook.com/ukr.embassy.slovakia/posts/1366998166799482?__xts__[0]=68.ARBe4PYWeUbYmv_qYtvwCR1_T8aUDzJpNjE6GGdbLkpRki2s-yDcee5kSoXQPK_IUFjimy94qdiyGQ2ze4wc4UPVsdrsnCCul-yTW63oIgRjlMCtT5bBGX99swGbX0JubsjpZXJWo3chp0etJaxeuBYQNT9gOoh6X_-Vnk5JFneiOO78GxDKl4bbQDFvQOZ87HoDXxJvYQDrhDMkMhO8yBOdJlxtu5VzoKXuE6TXJRxNVdZQ4MvfBI8WmC6-x5OADybpKT8Dj8KIDIx0WZNYIZuzZmN5jVWL2EEO_QdAT78Q8lYSa2DnDZ_-hB5VJ9HaRNXJSD8EfUg_2rGbtZruxC8i-A&amp;__tn__=-R">Посольство України в Словаччині</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2824588-v-anglijskomu-derbi-vidkrili-memorialnu-dosku-zertvam-golodomoru.html">В англійському Дербі відкрили меморіальну дошку жертвам Голодомору</a>
      </blockquote>
      <p>Як повідомлялося, Аліна Головіна - кінорежисерка, громадська активістка. У 2009 році стала переможницею Кіновідеофестивалю вітчизняного виробництва "Відкрита ніч" за неігрове студентське кіно "По той бік райдуги". У 2012 році вона зняла неігровий короткометражний фільм "Один" на базі Української студії хронікально-документальних фільмів, в рамках Гранту Президента України для молодих кінорежисерів. </p>
      <p>
        <i>Відео: SURMA SK-UA</i>
      </p>
    </article>
  </body>
</html>