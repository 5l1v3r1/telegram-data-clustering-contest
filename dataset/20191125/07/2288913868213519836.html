<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736358"/>
    <meta property="og:site_name" content="De Standaard"/>
    <meta property="article:published_time" content="2019-11-25T07:25:00+00:00"/>
    <meta property="og:title" content="Belgisch federaal parket en Europol voeren succesvolle cyberaanval uit op kanaal Islamitische Staat"/>
    <meta property="og:description" content="Het Belgisch federaal parket heeft eind vorige week een cyberaanval uitgevoerd op de servers van Amaq, het persbureau van terreurgroep IS."/>
  </head>
  <body>
    <article>
      <h1>Belgisch federaal parket en Europol voeren succesvolle cyberaanval uit op kanaal Islamitische Staat</h1>
      <address>
        <time datetime="2019-11-25T07:25:00+00:00">25 Nov 2019, 07:25</time>
      </address>
      <p>
        <b>Het Belgisch federaal parket heeft eind vorige week een cyberaanval uitgevoerd op de servers van Amaq, het persbureau van terreurgroep IS.</b>
      </p>
      <p>Dat gebeurde in samenwerking met Europol, zo melden Europol en het federaal parket maandagochtend. De aanval nam twee dagen in beslag en was succesvol. ‘Heel wat accounts zijn uitgeschakeld en websites offline gehaald’, zegt federaal parketwoordvoerder Eric Van Der Sypt.</p>
      <p>In 2018 had het federaal parket al een cyberaanval uitgevoerd op Amaq, maar toen waren het persbureau en de getroffen sites en accounts na relatief korte tijd weer actief.</p>
      <p>
        <b>Beter doen</b>
      </p>
      <p>‘Dat had ons enigszins verrast en daarom hebben we geprobeerd het ditmaal beter te doen’, aldus de federaal parketwoordvoerder. ‘Dat lijkt ook gelukt. We hebben heel wat accounts kunnen uitschakelen en een reeks websites offline kunnen halen. Ongetwijfeld zullen ze de komende dagen proberen weer de kop op te steken, maar dat zal veel tijd en middelen en geld vragen.’</p>
      <p>Het onderzoek naar de IS-servers is in handen van de federale gerechtelijke politie van Oost-Vlaanderen. Maandagnamiddag om 14.00 uur geven het federaal parket en Europol meer uitleg over de cyberaanval, op het Europol-hoofdkwartier in Den Haag.</p>
    </article>
  </body>
</html>