<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807290/%D8%A2%D8%B2%D8%A7%D8%AF%DB%8C-%DB%B2-%D8%B4%D9%87%D8%B1%DA%A9-%D8%AF%DB%8C%DA%AF%D8%B1-%D8%AF%D8%B1-%D8%AC%D9%86%D9%88%D8%A8-%D8%B4%D8%B1%D9%82-%D8%A7%D8%AF%D9%84%D8%A8"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:21:00+00:00"/>
    <meta property="og:title" content="آزادی ۲ شهرک دیگر در جنوب شرق ادلب"/>
    <meta property="og:description" content="نیرو‌های ارتش سوریه به عملیات خود در جنوب شرق ادلب ادامه می‌دهند و موفق شدند شهرک‌های ام الخلاخیل و الزرزور را آزاد کنند."/>
  </head>
  <body>
    <article>
      <h1>آزادی ۲ شهرک دیگر در جنوب شرق ادلب</h1>
      <h2>نیرو‌های ارتش سوریه به عملیات خود در جنوب شرق ادلب ادامه می‌دهند و موفق شدند شهرک‌های ام الخلاخیل و الزرزور را آزاد کنند.</h2>
      <address>
        <time datetime="2019-11-25T07:21:00+00:00">25 Nov 2019, 07:21</time>
      </address>
      <p>به گزارش گروه بین‌الملل خبرگزاری دانشجو، عملیات ارتش سوریه در جنوب شرق استان ادلب علیه گروه‌های تروریستی «جبهه النصره» و «اجناد القوقاز» همچنان ادامه دارد.<br/><br/>خبرگزاری اسپوتنیک گزارش داد که نیرو‌های ارتش سوریه شامگاه یکشنبه (روز گذشته) موفق شدند شهرک «ام الخلاخیل» واقع در جنوب شرق ادلب را آزاد کنند.<br/><br/>خبرنگار اسپوتنیک به نقل از یک منبع میدانی گزارش داد که جنگنده‌های روس، پوشش هوایی عملیات ارتش سوریه به سمت ام الخلاخیل را بر عهده داشتند.<br/><br/>این منبع می‌گوید که ارتش سوریه توانست مسیر امدادرسانی عناصر النصره و اجناد القوقاز به ام الخلاخیل را ببندد و بر این شهرک تسلط پیدا کند.<br/><br/>به گفته وی، در جریان عملیات ارتش سوریه، بیش از ۵۰ تروریست کشته و زخمی و تجهیزات نظامی آنان نیز منهدم شد.<br/><br/>پس از آزادسازی ام الخلاخیل، ارتش سوریه به پیشروی خود در جنوب شرق ادلب ادامه داد و در ساعات اولیه بامداد امروز دوشنبه توانست شهرک «الزرزور» را آزاد کند.<br/><br/>یک منبع میدانی خبر داد که ارتش سوریه پس از پیشروی به سمت غرب ام الخلاخیل توانست الزرزور را آزاد کند. در این محور نیز، ارتش سوریه با عناصر النصره و اجناد القوقاز درگیر شد و این شهرک را از اشغال آنان خارج کرد.<br/><br/>ارتش سوریه مرحله دوم عملیات خود در جنوب شرق استان ادلب را از ۲۳ آبان ماه با حملات هوایی و توپخانه‌ای گسترده آغاز کرد.<br/><br/>النصره بیش از ۷۰ درصد استان ادلب و محله‌های غربی و شمال غربی حلب را در اشغال خود دارد و عناصر این گروه، در برخی از مناطق حماه و لاذقیه به همراه تروریست‌های همپیمان خود مانند «الحزب الترکستانی» و اجناد القوقاز حضور دارند که به ترکیه وابسته هستند.<br/><br/>در اجناد القوقاز عناصر تروریستی چندین کشور حضور دارند که بین اروپا و آسیا واقع شده است، مانند آذربایجان، ارمنستان، گرجستان و چچن. عناصر این گروه چندین هزار نفر برآورد می‌شوند. این افراد اواخر سال ۲۰۱۲ به همراه خانواده‌های خود وارد سوریه شدند و این گروه را تشکیل دادند.</p>
    </article>
  </body>
</html>