<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146344/%D9%85%D8%A7%D9%85%D9%88%D8%B1%DB%8C%D8%AA-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D9%87-%DA%A9%D9%85%DB%8C%D8%B3%DB%8C%D9%88%D9%86-%D8%A8%D9%88%D8%AF%D8%AC%D9%87-%D8%A8%D8%B1%D8%A7%DB%8C-%D8%A8%D8%B1%D8%B1%D8%B3%DB%8C-%D8%AF%D8%B1%D8%A2%D9%85%D8%AF-%D8%AF%D9%88%D9%84%D8%AA-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE-%D8%A8%D9%86%D8%B2%DB%8C%D9%86"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T07:33:50+00:00"/>
    <meta property="og:title" content="ماموریت«لاریجانی» به کمیسیون بودجه برای بررسی درآمد دولت از افزایش نرخ بنزین"/>
    <meta property="og:description" content="به گزارش خبرنگار پارلمانی خبرگزاری تسنیم، حسینعلی حاجی‌دلیگانی نماینده مردم شاهین‌شهر در مجلس شورای اسلامی در جلسه علنی امروز (دوشنبه چهارم آذر) قوه مقننه در جریان بررسی افزایش قیمت کالاها و خدمات پس از اجرای طرح مدیریت مصرف سوخت، طی تذکر شفاهی با استناد به بند 8 ماده 29 آیین نامه داخلی مجلس گفت: روز گذشته تذکری درخصوص مبالغی که برای برخی از افراد واریز نشده دادم که اعلام شد فردا در این زمینه نشستی برگزار می شود، اما امروز شاهدیم افرادی که باید از سازمان برنامه و بودجه، وزارت تعاون، کار و رفاه اجتماعی و سازمان هدفمندی یارانه ها پاسخگو باشند، حضور ندارند."/>
  </head>
  <body>
    <article>
      <h1>ماموریت«لاریجانی» به کمیسیون بودجه برای بررسی درآمد دولت از افزایش نرخ بنزین</h1>
      <h2>رئیس مجلس کمیسیون برنامه و بودجه پارلمان را مکلف به محاسبه درآمد دولت از افزایش قیمت بنزین کرد.</h2>
      <address>
        <time datetime="2019-11-25T07:33:50+00:00">25 Nov 2019, 07:33</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1396/05/21/1396052120380394111630574.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار پارلمانی <a href="https://www.tasnimnews.com/">خبرگزاری تسنیم</a>، حسینعلی حاجی‌دلیگانی نماینده مردم شاهین‌شهر در مجلس شورای اسلامی در جلسه علنی امروز (دوشنبه چهارم آذر) قوه مقننه در جریان بررسی افزایش قیمت کالاها و خدمات پس از اجرای طرح مدیریت مصرف سوخت، طی تذکر شفاهی با استناد به بند 8 ماده 29 آیین نامه داخلی مجلس گفت: روز گذشته تذکری درخصوص مبالغی که برای برخی از افراد واریز نشده دادم که اعلام شد فردا در این زمینه نشستی برگزار می شود، اما امروز شاهدیم افرادی که باید از سازمان برنامه و بودجه، وزارت تعاون، کار و رفاه اجتماعی و سازمان هدفمندی یارانه ها پاسخگو باشند، حضور ندارند.</p>
      <p>وی با اشاره به اینکه مردم اعلام می کنند، مبالغ پرداختی را نمی خواهند اما قیمت ها کنترل شود، افزود: امید مردم به مجلس است و انتظار بیشتری از مجلس دارند.</p>
      <p>نماینده شاهین شهر در مجلس با بیان اینکه پیامک های زیادی برای نمایندگان ارسال می شود که توان پاسخگویی به آنها را نداریم، ادامه داد: تعدادی از افراد که در سال های گذشته بعد از ازدواج یارانه خود را از خانواده جدا کرده اند، یارانه آنها قطع شده است.</p>
      <p>حاجی‌دلیگانی با تاکید بر اینکه افرادی که مدعی هستند کار کارشناسی کرده و این قیمت ها را به رئیس مجلس و رئیس قوه قضائیه ارائه کرده اند، باید نظرات خود را درباره قیمت ها اعلام کنند، اظهار داشت: براساس برآوردهای انجام شده درآمد دولت از افزایش قیمت بنزین حدود 70 هزار میلیارد تومان است که مبالغ پرداختی به مردم حدود 30 هزار میلیارد تومان از این درآمدها را شامل می شود.</p>
      <p>عضو کمیسیون برنامه وبودجه مجلس ادامه داد: قبض برق برخی از واحدهای مسکونی از 30 هزار تومان به 400 هزار تومان افزایش یافته، گویا عده ای به دنبال افزایش نارضایتی در جامعه هستند. درخواست داریم در نشست دیگری به این مباحث پرداخته شود.</p>
      <p>لاریجانی رئیس مجلس در پاسخ به تذکر این نماینده گفت: تقاضا شده بود که در زمینه تنظیم بازار و کنترل قیمت ها نشستی برگزار شود که مسئولان حاضر دعوت شده بودند.</p>
      <p>وی گفت: تاجگردون در کمیسیون برنامه، بودجه و محاسبات مجلس شورای اسلامی میزان درآمد دولت از افزایش قیمت بنزین را بررسی کند. براساس مصوبه باید تمامی درآمد حاصل از افزایش قیمت بنزین برای مردم هزینه شوند. کمیسیون برنامه، بودجه و محاسبات مجلس پس از بررسی میزان درآمد، گزارش خود را به صحن علنی مجلس ارائه کند.</p>
      <p>رئیس مجلس تصریح کرد: کمیسیون اقتصادی مجلس نیز جلسات مستمری داشته و بر روی قیمت ها نظارت کند و گزارش خود را به صحن علنی ارائه کند.</p>
      <p>انتهای‌ پیام/</p>
    </article>
  </body>
</html>