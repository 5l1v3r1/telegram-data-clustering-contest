<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/food-newspaper/_golubci-z-imbirom-zapikayut-pivgodini/939281"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T07:55:00+00:00"/>
    <meta property="og:title" content="Голубці з імбиром запікають півгодини"/>
    <meta property="og:description" content="27 листопада починається Різдвяний або Пилипів піст. Протягом 40 днів вірянам заборонено вживати продукти тваринного походження &amp;mdash; яйця, &amp;shy;молоко, м'ясо, сир, вершкове масло. У певні дні можна їсти рибу. &amp;mdash;&amp;ensp;Пісні голубці діти з'їдають швидше, ніж м'ясні, &amp;mdash; ..."/>
  </head>
  <body>
    <article>
      <h1>Голубці з імбиром запікають півгодини</h1>
      <address><time datetime="2019-11-25T07:55:00+00:00">25 Nov 2019, 07:55</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/939/939281_1_w_1200.jpg?v=0"/>
        <figcaption>Страву заливають овочево-томатним соусом та запікають під фольгою. До столу подають з подрібненою зеленню<cite>Автор: poradnica.com</cite></figcaption>
      </figure>
      <p>27 листопада починається Різдвяний або Пилипів піст. Протягом 40 днів вірянам заборонено вживати продукти тваринного походження — яйця, ­молоко, м'ясо, сир, вершкове масло. У певні дні можна їсти рибу.</p>
      <p>— Пісні голубці діти з'їдають швидше, ніж м'ясні, — розповідає <b>42-річна Ольга Корнет</b> із міста Ямпіль Вінницької області. — Вони не тушковані, а смажені й запечені.</p>
      <p>Промиває 100 г рису. Висипає в каструлю й заливає так, щоб вода була на 2 см вище. Доводить до кипіння й цідить на друшляку.</p>
      <p>Великий качан капусти занурює в окріп на 5 хв. Всипає пів чайної ложки солі. Приправляє сумішшю перців, меленим лавровим листям й орегано. Капусту розбирає на листки. Як пропаряться, краще відставатимуть. Витягає листя, коли обм'якне. Розкладає кожен окремо. Грубі прожилки зрізує.</p>
      <p>Для начинки підсмажує подрібнену цибулину й терту морквину. Додає 1 кг порізаних печериць і тушкує до випаровування соку. Все змішує з рисом. Вкидає подрібнений пучок петрушки та 1/4 ч. л. меленого імбиру. Солить і перемішує.</p>
      <p>— Можна начинити половину голубців квасолею, — каже Ольга Корнет. — Склянку бобів замочити на кілька годин, відварити й розім'яти виделкою. Моркву натерти на крупній тертці, цибулю дрібно порізати. Разом обсмажити й посолити. Все змішати.</p>
      <p>Ольга Корнет готує начинку з картоплі. До цибулево-морк­вяної засмажки ріже 40 г замочених сухих грибів. Додає 2 подрібнені невеликі цибулини. Обсмажує до золотистого кольору. Натирає на грубій тертці 1,5 кг сирої картоплі. Солить і перчить.</p>
      <p>— Коли набридають ці начинки, голубці роблю із пшоном. Варю склянку крупи у півтора склянках окропу. Ріжу пластинами 200 грамів печериць і дрібно цибулину. Смажу до прозорості й змішую із пшоном.</p>
      <p>Загортає начинку в капусту. Обсмажує голубці по 2 хв. з кожного боку і викладає на деко.</p>
      <p>— Для соусу смажу подрібнену цибулину й натерту морквину, — говорить Ольга Корнет. — Додаю два порізаних зубці часнику і столову ложку цукру. Заливаю півлітром томатного соку і доводжу до кипіння. Солю й лишаю кипіти на слабкому вогні п'ять хвилин. Заливаю соусом голубці, накриваю фольгою. Запікаю півгодини при температурі 180 градусів. За 15 хвилин до готовності фольгу знімаю.</p>
      <p>
        <b>Фаршировану перцем капусту подають сирою</b>
      </p>
      <p>— Пекучі голубці не порівняєш ні з чим, — розповідає киянка <b>Уляна Матюх, 34 роки.</b> — Коли вперше скуштувала, аж молоком запила. Так пекло. Потім звикла й пішли за милу душу.</p>
      <p>Бланшує в гарячій воді капустину й розбирає на листки. Доки холонуть, готує начинку. Варить 2,5 склянки пшона. Ріже півкільцями дві цибулини, кубиками 300 г кореня селери. Тре на грубій тертці велику морквину.</p>
      <p>— Дрібно ріжу стручок перцю чилі та змішую з підготовленими овочами. Фарширую ними листя капусти, формуючи невеликі голубці. Щільно кладу в каструлю. Варю маринад з літра води і 100 грамів цукру. Додаю 50 грамів солі. Вливаю півсклянки оцту. Ним заливаю голубці й накриваю марлею та широким каменем.</p>
      <p>Ставить у холодильник на три дні для маринування. До столу подає сирими.</p>
    </article>
  </body>
</html>