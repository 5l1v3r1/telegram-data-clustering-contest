<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-jewar-airport-city-in-gautam-buddha-nagar-has-homes-offices-and-markets-in-its-premises-2867111.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T07:16:54+00:00"/>
    <meta property="og:title" content="उत्तर प्रदेश: जेवर एयरपोर्ट सिटी में घर, दफ्तर और बाजार सब होंगे पास"/>
    <meta property="og:description" content="जेवर में नोएडा इंटरनेशनल एयरपोर्ट बनने के बाद आसपास की भी सूरत बदलेगी। एयरपोर्ट के पास एक शहर बसाया जाएगा। क्लीन सिटी-ग्रीन सिटी की थीम पर बसने वाले इस शहर में यूरोपीय देशों का प्रभाव दिखेगा। यहां..."/>
  </head>
  <body>
    <article>
      <h1>उत्तर प्रदेश: जेवर एयरपोर्ट सिटी में घर, दफ्तर और बाजार सब होंगे पास</h1>
      <address><time datetime="2019-11-25T07:16:54+00:00">25 Nov 2019, 07:16</time> by <a rel="author">वरिष्ठ संवाददाता।,ग्रेटर नोएडा।</a></address>
      <p>जेवर में नोएडा इंटरनेशनल एयरपोर्ट बनने के बाद आसपास की भी सूरत बदलेगी। एयरपोर्ट के पास एक शहर बसाया जाएगा। क्लीन सिटी-ग्रीन सिटी की थीम पर बसने वाले इस शहर में यूरोपीय देशों का प्रभाव दिखेगा। यहां घर, दफ्तर और बाजार सभी आसपास होंगे। इस परियोजना के लिए यमुना प्राधिकरण एक एजेंसी से अध्ययन करवा रहा है। 30 नवंबर को रिपोर्ट आने के बाद आगे की कार्रवाई होगी।</p>
      <p>जेवर में एयरपोर्ट बनने के साथ ही इसके चारों ओर तमाम गतिविधियां बढ़ेंगी। इसको देखते हुए यमुना प्राधिकरण एयरपोर्ट के आसपास देश की सबसे अलग सिटी बसाने की तैयारी कर रहा है। क्लीन और ग्रीन सिटी के सिद्धांत पर बसने वाले इस शहर का खाका तैयार करने के लिए यमुना प्राधिकरण ने अर्नेस्ट एंड यंग एजेंसी को जिम्मा सौंपा है। यह एजेंसी 30 नवंबर तक अपनी रिपोर्ट पेश कर सकती है। रिपोर्ट आने के बाद यमुना प्राधिकरण आगे की कार्रवाई करेगा।</p>
      <p><b>फल-सब्जी के लिए नहीं जाना होगा मंडी</b><br/>इस शहर का खाका बनाने वाली एजेंसी से कहा गया है कि वह इस बात का ध्यान रखे कि लोगों को फल, सब्जी, दूध आदि के लिए बाहर नहीं जाना पड़े। इसके लिए इस शहर में आधुनिक मंडी भी बनाने की योजना है ताकि लोगों को घर बैठे ही सब कुछ मिल सके।</p>
      <p>
        <b>Read Also: <a href="https://www.livehindustan.com/national/story-soil-fragrance-perfume-made-in-uttar-pradesh-kannauj-district-is-being-sold-at-25-thousand-rupees-per-liter-in-delhi-international-trade-fair-2867088.html">दिल्ली: अंतरराष्ट्रीय व्यापार मेले में 25 हजार रुपए लीटर बिक रही है मिट्टी की खुश्बू</a></b>
      </p>
      <p><b>यहां उद्योग नहीं होंगे</b><br/>एयरपोर्ट के पास बसने वाले इस शहर में यूरोपीय देशों का प्रभाव दिखेगा। इस शहर में दफ्तर, बाजार, घर, स्कूल, खेल का मैदान आदि सब कुछ होगा ताकि लोग इसी शहर में नौकरी करें। शाम के समय बाजार घूमें और खरीदारी करें और बाद में अपने घर चले जाएं। इस तरह के शहर यूरोपीय देशों में हैं। लोगों को इस शहर से बाहर जाने की जरूरत नहीं पड़ेगी। बताया जाता है कि 1500 हेक्टेयर में ऐसी सिटी बसाई जाएगी। एयरपोर्ट के 10 से 15 किलोमीटर के क्षेत्र में जमीन भी आसानी से मिल जाएगी। इसलिए शहर को बसाने में कोई दिक्क्त भी नहीं आएगी। इस शहर में उद्योग नहीं लगाए जांएगे ताकि प्रदूषण न हो।</p>
      <p><b>इलेक्ट्रिक वाहन चलेंगे</b><br/>इस शहर में हाईराइज इमारतों को बनाने पर रोक होगी। बल्कि लो लाइज इमारतें ही बनाई जाएंगी। साथ ही, इस शहर के कुछ क्षेत्र में वाहनों के चलाने पर प्रतिबंध रहेगा। यहां इलेक्ट्रिक वाहनों को चलाने की अनुमति होगी। यमुना प्राधिकरण के सीईओ डॉ. अरुणवीर सिंह ने कहा, 'एयरपोर्ट के आसपास एक शहर बसाने के लिए सर्वे कराया जा रहा है। यह अपनी तरह का अलग शहर होगा। सर्वे करने वाली एजेंसी 30 नवंबर तक अपनी रिपोर्ट दे देगी। इसके बाद आगे कार्रवाई की जाएगी।'</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>
      </p>
    </article>
  </body>
</html>