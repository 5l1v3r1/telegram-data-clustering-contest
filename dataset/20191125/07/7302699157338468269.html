<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112949"/>
    <meta property="og:site_name" content="MGR Online"/>
    <meta property="article:published_time" content="2019-11-25T07:18:00+00:00"/>
    <meta property="og:title" content="มอบตัวแล้ว! เจ้าของอาคารถล่มทับคนงานดับ แจ้งข้อหานำตัวฝากขังศาลจังหวัดภูเก็ต"/>
    <meta property="og:description" content="ศูนย์ข่าวภูเก็ต – กรรมการผู้จัดการ บริษัท เดอะ บลู สเตชั่น เจ้าของอาคารที่พังถล่มลงมาทับคนงานเสียชีวิต 7 ราย บาดเจ็บ 2 ราย เข้ามอบตัวกับพนักงานสอบสวนแล้ววันนี้ แจ้งข้อหาประมาททำให้ผู้อื่นเสียชีวิตและบาดเจ็บสาหัส ไม่ให้ประกันตัวใน"/>
  </head>
  <body>
    <article>
      <h1>มอบตัวแล้ว! เจ้าของอาคารถล่มทับคนงานดับ แจ้งข้อหานำตัวฝากขังศาลจังหวัดภูเก็ต</h1>
      <address><time datetime="2019-11-25T07:18:00+00:00">25 Nov 2019, 07:18</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011684701.JPEG"/>
      </figure>
      <p><b>ศูนย์ข่าวภูเก็ต - กรรมการผู้จัดการ บริษัท เดอะ บลู สเตชั่น เจ้าของอาคารที่พังถล่มลงมาทับคนงานเสียชีวิต 7 ราย บาดเจ็บ 2 ราย เข้ามอบตัวต่อพนักงานสอบสวนแล้ววันนี้ แจ้งข้อหาประมาททำให้ผู้อื่นเสียชีวิตและบาดเจ็บสาหัส ไม่ให้ประกันตัวในชั้นพนักงานสอบสวน นำตัวฝากขังศาลจังหวัดภูเก็ต </b><br/><br/>จากกรณีที่เกิดเหตุอาคารสำนักงานของบริษัท เดอะ บลู สเตชั่น จำกัด หรือ บริษัท ทรายสีเงิน ซึ่งตั้งอยู่ภายในพื้นที่โครงการก่อสร้างปั๊มน้ำมัน ในพื้นที่ ต.ศรีสุนทร อ.ถลาง จ.ภูเก็ต ถล่มลงมาทับคนงานเสียชีวิต 7 คน เป็นคนไทย 4 คน แรงงานต่างด้าวชาวพม่า 3 คน ได้รับบาดเจ็บ 2 ราย เป็นคนไทย 1 คน และแรงงานต่างด้าวชาวพม่า 1 คน เหตุเกิดเมื่อวันที่ 21 พ.ย.2562 ที่ผ่านมา โดยเบื้องต้นคาดว่าน่าจะเกิดจากเสาอาคารไม่สามารถรองรับน้ำหนักของอาคารได้จึงพังถล่มลงมา หลังทางเทศบาลตำบลศรีสุนทรได้สั่งระงับการก่อสร้างปั๊มน้ำมันดังกล่าวไปแล้วเมื่อวันที่ 6 พ.ย.ที่ผ่านมา หลังตรวจสอบพบมีการก่อสร้างโดยไม่ได้รับอนุญาต และเมื่อวันที่ 22 พ.ย.ที่ผ่านมา ศาลจังหวัดภูเก็ตได้ออกหมายจับกรรมการผู้จัดการ บริษัท เดอะ บลู สเตชั่น จำกัด ในข้อหากระทำการโดยประมาททำให้ผู้อื่นเสียชีวิตและได้รับอันตรายสาหัส และเชื่อว่าจะมีการหลบหนี <br/><br/><b>สำหรับความคืบหน้านั้น ล่าสุด เมื่อเวลา 09.00 น.วันนี้ (25 พ.ย.) นายชูชาติ ปาละสุวรรณ กรรมการผู้จัดการ บริษัท เดอะ บลู สเตชั่น จำกัด เจ้าของอาคารที่ถล่มลงมา ได้เข้ามอบตัวต่อ พ.ต.ท.อนุกุล หนูเกตุ รองผู้กำกับการ สถานีตำรวจถลาง หัวหน้าพนักงานสอบสวน หลังพนักงานสอบสวนได้ขออนุมัติศาลจังหวัดภูเก็ต ออกหมายจับในความผิดฐานกระทำโดยประมาทเป็นเหตุให้ผู้อื่นถึงแก่ความตายและมีผู้ได้รับบาดเจ็บอันตรายสาหัส ตามประมวลกฎหมายอาญา มาตรา 291 และ 300 ซึ่งศาลจังหวัดภูเก็ตได้อนุมัติหมายจับตามที่พนักงานสอบสวน สภ.ถลาง ยื่นขอ เมื่อวันที่ 22 พ.ย.ที่ผ่านมา หลังเกิดเหตุ 1 วัน</b><br/><br/>โดยพนักสอบสวนได้สอบปากคำ พร้อมทั้งแจ้งข้อกล่าวหา พร้อมทั้งไม่ให้ประกันตัวในชั้นพนักงานสอบสวน และนำตัวฝากขังที่ศาลจังหวัดภูเก็ต ส่วนการจะให้ประกันตัวผู้ต้องหาหรือไม่นั้นขึ้นอยู่กับดุลพินิจของศาล</p>
    </article>
  </body>
</html>