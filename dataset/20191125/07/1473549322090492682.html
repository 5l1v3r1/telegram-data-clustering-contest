<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/chiny-obozy-dla-ujgurow-wyciek-dokumentow,987989.html"/>
    <meta property="og:site_name" content="TVN24"/>
    <meta property="article:published_time" content="2019-11-25T07:37:32+00:00"/>
    <meta property="og:title" content="&quot;Nigdy nie pozwól na ucieczkę&quot;. Instrukcja totalnej kontroli w obozach dla Ujgurów"/>
    <meta property="og:description" content="Wprowadź normy oraz dyscyplinę dla takich czynności, jak wstawanie, poranne apele, mycie, chodzenie do toalety, porządki, jedzenie, nauka, spanie - tak wysoki urzędnik Komunistycznej Partii Chin mi..."/>
  </head>
  <body>
    <article>
      <h1>"Nigdy nie pozwól na ucieczkę". Instrukcja totalnej kontroli w obozach dla Ujgurów</h1>
      <address><time datetime="2019-11-25T07:37:32+00:00">25 Nov 2019, 07:37</time> by <a rel="author">ft//rzw</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/33a5145d-54f5-42ba-9dae-8ba2e549a166.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/7803567d-c5be-4f47-8fb6-127cf224966f-480p.mp4"/>
          <figcaption>"Ośrodki kształcenia zawodowego" w chińskiej prowincji Sinciang</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/8bb2aa85-543d-4e9f-bee1-5dfb0852fed8-480p.mp4"/>
          <figcaption>Ujgurowie zamieszkują zachodni kraniec Chin</figcaption>
        </figure>
        <figcaption>Ośrodki w chińskiej prowincji Sinciang. Ujęcie z nagrania<cite>Foto: Reuters Archiwum | Video: Reuters Archiwum</cite></figcaption>
      </slideshow>
      <h3>"Wprowadź normy oraz dyscyplinę dla takich czynności, jak wstawanie, poranne apele, mycie, chodzenie do toalety, porządki, jedzenie, nauka, spanie" - tak wysoki urzędnik Komunistycznej Partii Chin miał w notatce służbowej instruować podwładnych kierujących obozami reedukacyjnymi dla mniejszości ujgurskiej w regionie Sinciang. Pekin utrzymuje, że obozy oferują "dobrowolną edukację i ćwiczenia". Informacje dotyczące tej sprawy opublikowało w niedzielę BBC we współpracy z Międzynarodowym Konsorcjum Dziennikarstwa Śledczego.</h3>
      <p>O obozach dla Ujgurów - mniejszości muzułmańskiej zamieszkującej region Sinciang, na zachodzie Chin - informowano już w ubiegłym roku. Gdy pojawiły się pierwsze informacje o masowym internowaniu bez dochodzenia, władze w Pekinie konsekwentnie temu zaprzeczały.</p>
      <related>
        <a href="https://www.tvn24.pl/wiadomosci-ze-swiata,2/stek-bzdur-opublikowany-z-wrogich-pobudek-reakcja-z-chin-na-doniesienia-nyt,986553.html"/>
      </related>
      <p>Z czasem na światło dzienne zaczęły wychodzić kolejne dowody, takie jak zdjęcia satelitarne jednego z kompleksów czy zeznania byłych osadzonych. Gdy chińskie władze nie mogły dłużej zaprzeczać, Pekin przekazał, że obozy oferują dobrowolną edukację i ćwiczenia, aby marginalizować ekstremizm w regionie - podało w niedzielę BBC.</p>
      <p>W ciągu ostatnich dwóch lat lojalne wobec Pekinu lokalne władze Sinciangu znacznie nasiliły środki bezpieczeństwa i nadzoru w ramach stanowczej kampanii przeciwko ekstremizmowi, separatyzmowi i terroryzmowi, zwanymi w Chinach "trzema złami". Organizacje obrony praw człowieka i osoby, które uciekły z Sinciangu za granicę, informowały o rosnącej kontroli nad religią i kulturą, ograniczaniu swobody poruszania się oraz prowadzonych na szeroką skalę zatrzymaniach.</p>
      <p>
        <a href="https://www.tvn24.pl/wiadomosci-ze-swiata,2/chiny-rzad-sinciangu-zaprzecza-doniesieniom-new-york-timesa-w-sprawie-obozow,986553.html">O wycieku dokumentów w ubiegłym tygodniu informował także "The New York Times".</a>
      </p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/33a5145d-54f5-42ba-9dae-8ba2e549a166.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ośrodki w chińskiej prowincji Sinciang. Ujęcie z nagrania<cite>Źródło: Reuters Archiwum</cite></figcaption>
      </figure>
      <h3>"Nigdy nie pozwól na ucieczkę"</h3>
      <p>Z dokumentów opublikowanych w przez Międzynarodowe Konsorcjum Dziennikarstwa Śledczego (ICIJ), w którego skład wchodzą m.in. BBC Panorama oraz dziennik "The Guardian", wynika, że ludzie przetrzymywani w obozach byli indoktrynowani i karani. Według BBC, dotyczyć to mogło około miliona osób.</p>
      <p>Wśród dokumentów, które ujawniło ICIJ , znalazła się dziewięciostronicowa notatka wysłana w 2017 roku do zarządców obozów przez ówczesnego zastępcę sekretarza Komunistycznej Partii Chin w regionie Sinciang, Zhu Hailuna. Instrukcja wskazuje, że obozy miały być prowadzone jak więzienia o zaostrzonym rygorze, z restrykcyjną dyscypliną egzekwowaną karami oraz brakiem możliwości opuszczenia obozu.</p>
      <related>
        <a href="https://www.tvn24.pl/wiadomosci-ze-swiata,2/wielka-strefa-internowania-onz-milion-osob-w-obozach-w-sinciangu,860400.html"/>
      </related>
      <p>Notatka przewidywała takie rozkazy jak: "Nigdy nie pozwól na ucieczkę", "Zwiększaj rygor i karanie za niedozwolone zachowania", "Doceniaj skruchę i przyznawanie się do winy", "Naukę języka mandaryńskiego uczyń priorytetem", "Zachęcaj uczniów [jak nazywano osadzonych - red.] do prawdziwej zmiany".</p>
      <p>Portal brytyjskiego nadawcy zwrócił uwagę na to, jak dużą kontrolę każdego aspektu życia osadzonych przewidywała instrukcja. "Studenci powinni zachowywać stałą pozycję w trakcie snu, stałą stojąc w kolejce. Mają stałe miejsca w klasie, stałe w czasie zajęć, a ich zmienianie jest surowo zabronione" - zacytowało notatkę BBC.</p>
      <p>"Wprowadź normy oraz dyscyplinę dla takich czynności, jak wstawanie, poranne apele, mycie, chodzenie do toalety, porządki, jedzenie, nauka, spanie, zamykanie drzwi i tym podobne" – instruował Hailun.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/7af6266cc52234b5aa339b16695f7fc4/91ec2e01-145a-4950-aa0e-f805695d7173.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ujgurski region autonomiczny Sinciang<cite>Źródło: PAP</cite></figcaption>
      </figure>
      <h3>"Doceniaj skruchę i przyznawanie się do winy"</h3>
      <related>
        <a href="https://www.tvn24.pl/wiadomosci-ze-swiata,2/chinska-strefa-bezprawia-onz-apeluje-o-uwolnienie-nawet-miliona-ujgurow,865018.html"/>
      </related>
      <p>Ujawniona notatka pokazuje, że więźniowie mogli zostać zwolnieni z obozu jedynie wtedy, gdy udowodnili, że ich zachowanie, wartości i język zmieniły się. "Doceniaj skruchę i przyznawanie się do winy przez studentów, by mogli dokładnie zrozumieć nielegalną, kryminalną i niebezpieczną naturę swoich przeszłych zachowań" - zalecał dokument.</p>
      <p>"Dla tych, których poziom zrozumienia nie jest jasny, którzy przejawiają negatywne zachowania lub nawet odczucia lub opór, wprowadź zmianę w systemie edukacji, tak, by być pewnym, że osiągniesz rezultaty" - instruowano.</p>
      <p>Jak przekazało BBC, w więzieniach osadzeni mieli zdobywać punkty za "ideologiczną transformację, naukę i ćwiczenia, a także za przestrzeganie dyscypliny". System "kar i nagród" miał pomagać w ustalaniu, czy dany więzień może skontaktować się z rodziną oraz kiedy będzie mógł zostać zwolniony. Za każdym razem wymagana była zgoda komisji partyjnych, które musiały "zobaczyć na własne oczy dowody transformacji".</p>
      <p>W notatce zalecano także, by mimo wszystko zagwarantować więźniom możliwość komunikacji z bliskimi, by "byli o nich spokojni, a studenci czuli się bezpiecznie". "Zwróć uwagę na problemy ideologiczne i zmiany emocjonalne, które pojawiają się po rozmowie z rodziną i zadbaj o to, by w odpowiednim czasie odpowiednio pokierować tę osobę ideologicznie" - napisano.</p>
      <p>Inne dokumenty potwierdzają - jak pisze BBC - "niezwykłą" skalę aresztowań. W ciągu zaledwie jednego tygodnia w 2017 roku do obozu na południu Sinciang zostało wysłanych 15 tysięcy osób.</p>
      <h3>"Dokumenty dają podstawy do działania"</h3>
      <related>
        <a href="https://www.tvn24.pl/wiadomosci-ze-swiata,2/chiny-chca-przekonac-ze-porzadek-panuje-w-sinciangu-delegacja-ue-wstrzymuje-wizyte,921529.html"/>
      </related>
      <p>Sophie Richardson, dyrektorka chińskiego oddziału Human Rights Watch, wyraziła opinię, że dokumentom powinien przyjrzeć się prokurator. - Dokumenty dają podstawy do działania, ponieważ ukazują brutalne pogwałcanie praw człowieka - oceniła.</p>
      <p>- Myślę, że można powiedzieć, iż wszyscy, którzy znaleźli się w obozie, podlegali przynajmniej torturom psychicznym, ponieważ oni nie wiedzieli nawet, jak długo tam będą - dodała.</p>
      <p>Cytowany przez BBC Ben Emmerson, prawnik zajmujący się prawami człowieka i doradca przy Światowym Kongresie Ujgurów podkreślił, że w obozach próbowano zmieniać ludzką tożsamość. - Trudno patrzeć na to inaczej niż jak na system masowego prania mózgów, zaprojektowany i skierowany przeciw społeczności etnicznej - uznał.</p>
      <p>Dodał, że "totalna transformacja została zaprojektowana, by zmieść z powierzchni ziemi jako oddzielną grupę etniczną muzułmańskich Ujgurów z Sinciangu".</p>
      <p>Chińska ambasada w Wielkiej Brytanii utrzymuje, że publikowane dokumenty są fałszywe.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/f4a331b7a22d1b237565d8813a34d8ac/112686f8-47a8-11e4-bd54-0025b511226e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Sinciang to druga, obok Tybetu, zachodnia prowincja, z którą Pekin ma duże problemy<cite>Źródło: Wikipedia</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/policja-w-hongkongu-przystapi-do-ostatecznego-oczyszczania-kampusu,987321.html"/>
        <a href="https://www.tvn24.pl/wiadomosci-ze-swiata,2/niepodleglosc-tajwanu-to-slepy-zaulek-pekin-przestrzega-przed-katastrofa,987180.html"/>
        <a href="https://www.tvn24.pl/wiadomosci-ze-swiata,2/tuvalu-odrzuca-chinska-oferte-i-wspiera-tajwan-wierzymy-w-potege-laczenia-sie,987126.html"/>
        <a href="https://www.tvn24.pl/wiadomosci-ze-swiata,2/pekin-grozi-stany-zjednoczone-beda-musialy-poniesc-konsekwencje,987038.html"/>
        <a href="https://www.tvn24.pl/wiadomosci-ze-swiata,2/gdy-sie-poruszyl-musial-spiewac-chinski-hymn-opowiedzial-o-torturach-w-chinach,986869.html"/>
      </related>
    </article>
  </body>
</html>