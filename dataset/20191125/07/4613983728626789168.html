<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/property/ekspert-v-sofiya-nyama-prezastroyavane-a-ima-bezobrazno-stroitelstvo.html"/>
    <meta property="og:site_name" content="Money.bg"/>
    <meta property="article:published_time" content="2019-11-25T07:28:08+00:00"/>
    <meta property="og:title" content="Експерт: В София няма презастрояване, а има безобразно строителство"/>
    <meta property="og:description" content="Това се дължи на наслагването на процеси от началото на прехода, смята зам.-председателят на Комисията по жилищната политика към СОС"/>
  </head>
  <body>
    <article>
      <h1>Експерт: В София няма презастрояване, а има безобразно строителство</h1>
      <address>
        <time datetime="2019-11-25T07:28:08+00:00">25 Nov 2019, 07:28</time>
      </address>
      <p>В София няма презастрояване, а има безобразно строителство. До голяма степен този факт се дължи на наслагването на процеси от началото на прехода. На това мнение е архитект Ивайло Петков, който е зам.-председател на Комисията по жилищна политика към Столичния общински съвет.</p>
      <p>"Трябва да се консолидира голяма част от архитектурната, урбанистичната и инженерната гилдия у нас, за да се разрешат текущите казуси", коментира той в интервю пред <a href="https://www.bloombergtv.bg/imotite/2019-11-24/arh-ivaylo-petkov-shte-predlozhim-plavashti-parametri-na-zastroyavaneto-v-sofiya">BloombergTV България</a>.</p>
      <p>По думите на арх. Петков предстои да бъдат предложени промени в Общия устройствен план на столицата, които да въведат плаващи параметри на застрояване. Целта е така да се затрудни достигането на максимална разгъната застроена площ върху даден терен.</p>
      <p>Експертът разяснява, че по този начин във всяка устройствена зона в София ще има минимална и максимална плътност на застрояване, като горната граница ще съвпадне със сегашното пределно допустимо ниво на строителните параметри.</p>
      <p>"Но в бъдеще строителните предприемачи, които искат да достигнат тавана на застрояването, ще трябва да извършват определени дейности в полза на обществото - ремонт на сграда, която е паметник на културата и други", посочва арх. Петков.</p>
      <p>"При новата минимална граница на строителните параметри предприемачите ще могат да реализират инвестиционните си намерения без изискване за допълнителни дейности", допълва той.</p>
    </article>
  </body>
</html>