<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109501-Chestvame-Sveti-Kliment-Ohridski---sazdatel-na-kirilicata"/>
    <meta property="og:site_name" content="Канал 3"/>
    <meta property="article:published_time" content="2019-11-25T07:18:00+00:00"/>
    <meta property="og:title" content="Честваме Свети Климент Охридски - създател на кирилицата"/>
    <meta property="og:description" content="Православната църква го тачи като един от светите Седмочисленици"/>
  </head>
  <body>
    <article>
      <h1>Честваме Свети Климент Охридски - създател на кирилицата</h1>
      <h2>Православната църква го тачи като един от светите Седмочисленици</h2>
      <address>
        <time datetime="2019-11-25T07:18:00+00:00">25 Nov 2019, 07:18</time>
      </address>
      <p><b>На 25 ноември Българската православна църква отдава почит на Свети Климент Охридски.<br/></b> </p>
      <p>Свети Климент Охридски е средновековен учен и първият епископ, проповядвал на старобългарски език. Православната църква го тачи като един от светите Седмочисленици.</p>
      <p> <br/> </p>
      <p>Предполага се, че Климент е българин, роден в Югозападна Македония. Данните за живота му преди неговата дейност в България са оскъдни. Те се намират в две гръцки жития: "Пространното житие на Климент Охридски" от Теофилакт Охридски (1084-1107) и в "Краткото житие на Климент Охридски" или т. нар. "Охридска легенда" от друг охридски архиепископ и също грък — Димитрий Хоматиан (1216-1234). Хоматиан пише, че първите гръцки преводи Климент е направил на "тукашния български диалект".</p>
      <p> </p>
      <p>Теофилакт е този, който го нарича "пръв епископ, който проповядвал на български език" и "най-учен мъж", а Димитрий Хоматиан пише за Климент: "Пръв той заедно с божествения Наум, Ангеларий и Горазд усърдно изучил Свещеното писание, преведено с божествено съдействие на тукашния български диалект от Кирил, истински богомъдър и равноапостолен отец, и отначало още бил заедно с Методий, известния учител на благочестие и православна вяра на мизийския народ.</p>
      <p> </p>
      <p>"Предполага се, че Климент е участвал на млади години още в хазарската и аланската мисии на Кирил и Методий през 859-861 г. Безспорно Климент участва и в мисията на Кирил и Методий във Великоморавия като техен ученик. В някои по-късни славянски жития се казва, че презвитер Климент е бил ръкоположен заедно с Наум в свещенически сан от папата в Рим в 868 г., преди смъртта на св. Кирил.</p>
      <p> </p>
      <p>След смъртта на Кирил в Рим през 869 година той се връща с Методий в Панония и Великоморавия, а след като Методий почива (пролетта на 885 г.), Климент, заедно с избрания от Методий за негов наследник Горазд, оглавяват продължаващите спорове с германския клир и новия моравски княз във Великоморавия. Свети Климент Охридски е един от най-значимите автори на старобългарски език, той пише жития, похвални слова, църковни химни, превежда църковни текстове. В науката се посочват от 15 до 50 негови съчинения. В "Краткото житие" се казва, че той "измислил и други форми на буквите за по-голяма яснота от ония, които изнамерил мъдрият Кирил". Затова обикновено се смята, че той въвежда и кирилицата, макар че е по-вероятно тя да се развива постепенно под силно византийско влияние в Преславската книжовна школа в началото на 10 век.</p>
      <p> </p>
      <p>Изображения на св. Климент се срещат от началото на XIV век на икони и стенописи (Охрид, ц. Св. Климент).</p>
      <related>
        <h4>Още по темата</h4>
        <a href="http://kanal3.bg/news/bulgaria/society/100456-V-Skopie%253A-S-Balgariya-zaedno-chestvame-Kiril-i-Metodiy%252C-Sv.-Kliment-Ohridski%252C-Sv.-Naum-i-Car-Samuil"/>
        <a href="http://kanal3.bg/news/bulgaria/society/65097-Patronniyat-praznik-na-SU-Kliment-Ohridski-zapochna-s-bodzestvena-liturgiya"/>
        <a href="http://kanal3.bg/news/bulgaria/society/43295-Dnes-chestvame-Sveti-Kliment-Ohridski"/>
      </related>
    </article>
  </body>
</html>