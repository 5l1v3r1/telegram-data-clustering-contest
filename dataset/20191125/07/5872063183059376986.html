<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561169/kakokairia-giruonis-ektaktes-suskepseis-gia-ton-kairo-se-etoimotita-oi-arhes/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T07:25:00+00:00"/>
    <meta property="og:title" content="«Γηρυόνης»: Έκτακτες συσκέψεις για τον καιρό – Σε ετοιμότητα οι αρχές"/>
    <meta property="og:description" content="Σοβαρά προβλήματα στην Κινέτα - Ο Μιχ. Χρυσοχοΐδης από τα ξημερώματα στην Πολιτική Προστασία"/>
  </head>
  <body>
    <article>
      <h1>«Γηρυόνης»: Έκτακτες συσκέψεις για τον καιρό – Σε ετοιμότητα οι αρχές</h1>
      <address>
        <time datetime="2019-11-25T07:25:00+00:00">25 Nov 2019, 07:25</time>
      </address>
      <p>
        <b>Σοβαρά προβλήματα στην Κινέτα - Ο Μιχ. Χρυσοχοΐδης από τα ξημερώματα στην Πολιτική Προστασία</b>
      </p>
      <p>Έντονη βροχόπτωση σημειώθηκε στην διάρκεια της νύχτας σε περιοχές της Κρήτης, χωρίς ωστόσο να σημειωθούν ιδιαίτερα προβλήματα σε σχέση με άλλες περιοχές της χώρας.</p>
      <p><b>Ο καιρός στην Κρήτη σήμερα:</b> Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες στην Κρήτη. Τα φαινόμενα τις βραδινές ώρες θα εξασθενήσουν.</p>
      <p>Άνεμοι: Νότιοι νοτιοανατολικοί 5 με 7 και τοπικά 8 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 14 έως 23 βαθμούς Κελσίου.</p>
      <p>
        <b>Προβλήματα στα δρομολόγια των πλοίων</b>
      </p>
      <p>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατα τόπους τα 8 μποφόρ. Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <p>
        <b>Σοβαρά προβλήματα λόγω του καιρού στην υπόλοιπη Ελλάδα</b>
      </p>
      <p>Με απόφαση του Περιφερειάρχη Αττικής Γ. Πατούλη, τα σχολεία σε όλο το Λεκανοπέδιο θα παραμείνουν κλειστά μέχρι τις 10 το πρωί.</p>
      <p>Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της<a href="https://www.neakriti.gr/article/ellada-nea/1561159/kakokairia-giruonis-duo-nekroi-sto-adirrio-i-vradia-tha-einai-duskoli/"> κακοκαιρίας που πλήττει την Αττική </a>και άλλες περιοχές της χώρας.</p>
      <p>Ο κ. Χρυσοχοΐδης ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης.</p>
      <p>Τα περισσότερα προβλήματα από την<a href="https://www.neakriti.gr/article/kriti/1561139/kakokairia-giruonis-duskoli-evdomada-gia-tin-kriti-me-vrohes-kai-kataigides/"> έντονη βροχόπτωση </a>εντοπίζονται κυρίως στην Κινέτα, ενώ, σύμφωνα με την ενημέρωση από την Γενική Γραμματεία Πολιτικής Προστασίας, λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό.</p>
      <p>Εξάλλου ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <p>Η Πυροσβεστική Υπηρεσία έχει δεχθεί έως αυτή την ώρα 40 κλήσεις από την ευρύτερη περιοχή της Κινέτας για παροχή βοήθειας.</p>
      <p>Παράλληλα η Γενική Γραμματεία Πολιτικής Προστασίας απευθύνει σύσταση - έκκληση προς τους πολίτες της Αττικής να αποφεύγουν τις μετακινήσεις έως τις 10:00 το πρωί, για προληπτικούς λόγους, όσο και για να μην προκληθεί κυκλοφοριακή συμφόρηση λόγω της συσσώρευσης υδάτων.</p>
      <p>Έκλεισαν δρόμοι λόγω συσσώρευσης υδάτων στον Πειραιά, αλλά και τμήμα της Πειραιώς</p>
      <p>Κλειστή για την κυκλοφορία των οχημάτων, λόγω μεγάλης συσσώρευσης υδάτων, είναι σύμφωνα με την Ελληνική Αστυνομία η Οδός Πειραιώς από το ύψος της οδού Χαμοστέρνας έως την Ηρακλειδών.</p>
      <p>Παράλληλα στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος είναι επίσης κλειστός, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένης.</p>
      <p>
        <b>Θεσσαλονίκη: Πτώσεις δένδρων εξαιτίας των δυνατών ανέμων - Κλειστά τα σχολεία σε Πιερία και Αριστοτέλη Χαλκιδικής    </b>
      </p>
      <p>Πτώσεις δένδρων προκάλεσαν οι ισχυροί άνεμοι που έπνεαν τη νύχτα στο πολεοδομικό συγκρότημα της Θεσσαλονίκης.</p>
      <p>Η Πυροσβεστική Υπηρεσία κλήθηκε σε επτά περιπτώσεις για κοπές και απομακρύνσεις κλαδιών και κορμών δένδρων από το οδόστρωμα, οι περισσότερες απ' αυτές στο κέντρο της Θεσσαλονίκης, αλλά και κάποιες σε Καλαμαριά και Κορδελιό.</p>
      <p>Δεν αναφέρθηκε κάποιος τραυματισμός, αλλά σε δύο από τις περιπτώσεις κατά τις οποίες επενέβησαν οι πυροσβέστες καταγράφηκαν υλικές ζημιές σε σταθμευμένα αυτοκίνητα.</p>
      <p>Οι δυνατές ριπές ανέμου -που συνεχίζουν μέχρι και τις πρωινές ώρες- μετακίνησαν κάδους απορριμμάτων, σκουπίδια κι άλλα αντικείμενα στους δρόμους και γι' αυτό το λόγο η Τροχαία συνιστά την προσοχή στους οδηγούς οχημάτων.</p>
      <p>Στο μεταξύ, κλειστά θα παραμείνουν σήμερα τα σχολεία στην Πιερία, όπου τις τελευταίες ώρες το κύμα κακοκαιρίας που πλήττει τη χώρα, προκάλεσε πλημμυρικά φαινόμενα.</p>
      <p>Κλειστά θα μείνουν σήμερα σχολεία, παιδικοί σταθμοί και ΚΔΑΠ στον δήμο Αριστοτέλη Χαλκιδικής, μετά τα προβλήματα κακοκαιρίας των προηγούμενων 24ωρων. Πάντως, στον νόμο Χαλκιδικής δεν αναφέρθηκαν μέχρι στιγμής προβλήματα από το νέο κύμα κακοκαιρίας.</p>
      <p>
        <b>Κατερίνη: Προβλήματα στην Πιερία από τα έντονα καιρικά φαινόμενα</b>
      </p>
      <p>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτας.</p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, δημιουργήθηκαν προβλήματα και στο παραλιακό μέτωπο της Κατερίνης.</p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
      <p>
        <b>Πρόγνωση καιρού</b>
      </p>
      <p>Kακοκαιρία με ισχυρές βροχές και καταιγίδες, που κατά τόπους θα συνοδεύονται από χαλαζοπτώσεις. Πιο συγκεκριμένα θα επηρεαστούν τις πρωινές ώρες η δυτική Στερεά, η δυτική Πελοπόννησος και πιθανώς τα νησιά του Ιονίου και η Ήπειρος, μέχρι τις προμεσημβρινές ώρες η ανατολική Στερεά, η ανατολική Πελοπόννησος, η Εύβοια, η Κρήτη, μέχρι το απόγευμα η Θεσσαλία, οι Σποράδες, οι Κυκλάδες, τα νησιά του βορείου και του ανατολικού Αιγαίου και μέχρι τις βραδινές ώρες η δυτική και κεντρική Μακεδονία και τα Δωδεκάνησα. Οι άνεμοι θα πνέουν ανατολικοί νοτιοανατολικοί 5 με 7 και στο Αιγαίο τοπικά 8 με 9 μποφόρ. Βαθμιαία από τα δυτικά θα στραφούν σε<br/>δυτικούς νοτιοδυτικούς και θα εξασθενήσουν.Η θερμοκρασία θα σημειώσει πτώση ως προς τις μέγιστες τιμές κυρίως στα βόρεια.</p>
      <p>
        <b>Πρόγνωση για αύριο Τρίτη</b>
      </p>
      <p>Στα δυτικά νεφώσεις με τοπικές βροχές και σποραδικές καταιγίδες κυρίως στα νότια, και σταδιακή βελτίωση από το απόγευμα. Στις υπόλοιπες περιοχές νεφώσεις με τοπικές βροχές και σποραδικές καταιγίδες. Τα φαινόμενα, που θα είναι κατά τόπους έντονα στα νησιά του ανατολικού Αιγαίου μέχρι το μεσημέρι, στα Δωδεκάνησα μέχρι και τις απογευματινές ώρες, στην Κρήτη και πιθανώς στις Κυκλάδες από αργά το πρωί μέχρι το απόγευμα και πιθανώς στη Μακεδονία τις πρώτες πρωινές ώρες, από το βράδυ θα εξασθενήσουν. Οι άνεμοι στα δυτικά, τα κεντρικά και τα βόρεια θα πνέουν από βόρειες διευθύνσεις 3 με 5 και πρόσκαιρα έως 6 μποφόρ. Στην υπόλοιπη χώρα θα πνέουν νότιοι νοτιοδυτικοί 3 με 5 και πρόσκαιρα έως 6 μποφόρ, από το απόγευμα θα στραφούν σε βορείων διευθύνσεων με την ίδια ένταση. Η θερμοκρασία θα σημειώσει μικρή πτώση κυρίως στα νότια</p>
      <p>
        <b>Προσοχή</b>
      </p>
      <p>Η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Οι οδηγίες αυτοπροστασίας προς στους πολίτες σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων είναι :</p>
      <p>- Να ασφαλίσουν αντικείμενα, τα οποία αν παρασυρθούν, ενδέχεται να προκαλέσουν καταστροφές ή τραυματισμούς.</p>
      <p>- Να βεβαιωθούν, ότι οι υδρορροές των κτιρίων δεν είναι φραγμένες και λειτουργούν κανονικά.</p>
      <p>- Να αποφεύγουν να διασχίζουν χειμάρρους και ρέματα, πεζή ή με οχήματα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</p>
      <p>- Να αποφεύγουν υπαίθριες εργασίες και δραστηριότητες, σε θαλάσσιες και παράκτιες περιοχές καθώς και την αλιεία, κατά τη διάρκεια εκδήλωσης των φαινομένων.</p>
      <p>- Σε περίπτωση χαλαζόπτωσης, να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε.</p>
      <p>- Να αποφεύγουν τη διέλευση κάτω από μεγάλα δέντρα, από αναρτημένες πινακίδες και γενικά από περιοχές όπου ελαφρά αντικείμενα, μπορεί να αποκολληθούν και να πέσουν στο έδαφος.</p>
      <p>Τέλος, όλοι οι πολίτες θα πρέπει να είναι ιδιαίτερα προσεκτικοί και να συμμορφώνονται με τις υποδείξεις των αρμόδιων αρχών.</p>
      <p>ΑΠΕ</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1561159/kakokairia-giruonis-duo-nekroi-sto-adirrio-i-vradia-tha-einai-duskoli/"/>
        <a href="https://www.neakriti.gr/article/kriti/1561139/kakokairia-giruonis-duskoli-evdomada-gia-tin-kriti-me-vrohes-kai-kataigides/"/>
      </related>
    </article>
  </body>
</html>