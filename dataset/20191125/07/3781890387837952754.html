<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743487"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T07:51:00+00:00"/>
    <meta property="og:title" content="'นัน'ลั่นไม่รู้เรื่องแก๊งลิขสิทธิ์ เป็นลูกน้องส่งงานอย่างเดียว"/>
    <meta property="og:description" content="'นัน กิ่งเพชร' อ้างไม่รู้เรื่องอะไรด้วย เป็นแค่ลูกทีมทำงานแบบฟรีแลนซ์ คอนส่งงานให้หัวหน้าทีมอย่างเดียว"/>
  </head>
  <body>
    <article>
      <h1>'นัน'ลั่นไม่รู้เรื่องแก๊งลิขสิทธิ์ เป็นลูกน้องส่งงานอย่างเดียว</h1>
      <address>
        <time datetime="2019-11-25T07:51:00+00:00">25 Nov 2019, 07:51</time>
      </address>
      <p>
        <b>"นัน กิ่งเพชร" อ้างไม่รู้เรื่องอะไรด้วย เป็นแค่ลูกทีมทำงานแบบฟรีแลนซ์ คอนส่งงานให้หัวหน้าทีมอย่างเดียว</b>
      </p>
      <p>เมื่อวันที่ 25 พ.ย. พล.ต.ท.เจริญวิทย์ ศรีวนิชย์ ผบช.ภ.4 พร้อมด้วย พล.ต.ต.ดิเรก จิตอร่าม ผบก.ภ.จว.มหาสารคาม ได้ควบคุมตัว นายภูมิภากร ถิ่นสุวรรณ์ หรือ “นัน กิ่งเพชร” อายุ 42 ปี ผู้ต้องหาตามหมายจับ มาสอบปากคำเพิ่มเติมอีกครั้ง โดย นายภูมิภากร ยังยืนยันให้การภาคเสธว่า <b><i>"เป็นแค่คนส่งงานให้เขา ซึ่งทำงานเป็นแบบฟรีแลนซ์เท่านั้น โดยมี นายพิพล โตตันติกุล อายุ 39 ปี เพื่อนร่วมแก๊งที่ยังหลบหนีอยู่เป็นผู้รับมอบอำนาจจากบริษัทลิขสิทธิ์ ถือว่าเป็นหัวหน้าทีม ผมเป็นเพียงลูกทีม ทำตามคำสั่ง ไม่รู้เรื่องอะไรด้วย"</i></b></p>
      <figure>
        <img src="https://www.dailynews.co.th/admin/upload/20191125/news_otiLxIXCHh144749_533.jpg?v=20191125173?v=1426"/>
      </figure>
      <p>พล.ต.ท.เจริญวิทย์ เปิดเผยว่า สืบเนื่องจากเมื่อวันที่ 12 พ.ย. น.ส.ชญานิศ นามไพร ผู้เสียหาย อายุ 22 ปี ซึ่งเป็นนักศึกษามหาวิทยาลัยใน จ.มหาสารคาม ได้เข้าแจ้งความว่าได้ขายสินค้าทางเฟซบุ๊กชื่อ “นิดหน่อย เด็กดี” สินค้าประเภทชั้นวางของทำจากไม้ แล้วมีผู้ใช้เฟซบุ๊กชื่อ “วนิสา ถิ่นสุวรรณ์” ส่งข้อความมาว่าต้องการซื้อชั้นวางที่มีลวดลายโดราเอม่อน ผู้เสียหายตอบไปว่าไม่มี แต่ลูกค้ายืนยันว่าต้องการสินค้าลายโดราเอม่อน 2 ชิ้น ผู้เสียหายจึงไปซื้อกระดาษห่อของขวัญลายการ์ตูนดังกล่าวมาติดชั้นวางของ และลูกค้ารายเดียวกันนี้ได้สั่งลายการ์ตูนคิตตี้เพิ่มอีก 1 ชิ้น รวมทั้งหมด 3 ชิ้น แล้วลูกค้าได้โอนเงินค่ามัดจำเข้าบัญชีผู้เสียหายเป็นเงิน 100 บาท โดยติดต่อให้ผู้เสียหายนำสินค้าไปส่งให้ที่ห้างเสริมไทยคอมเพล็กซ์ จ.มหาสารคาม</p>
      <figure>
        <img src="https://www.dailynews.co.th/admin/upload/20191125/news_yasAQysiql144748_533.jpg?v=20191125173?v=9151"/>
      </figure>
      <p>กระทั่งวันที่ 19 ส.ค.ผู้เสียหายกับแฟนหนุ่มได้นำสินค้าไปส่ง “นัน กิ่งเพชร” มากับพวก 5-6 คน ได้ขอดูสินค้าแล้วยื่นธนบัตรฉบับละ 1,000 บาท ให้ตน แล้วนายภูมิภากรอ้างว่าเป็นตำรวจและแจ้งว่าผู้เสียหายขายสินค้าละเมิดลิขสิทธิ์ แล้วมีเพื่อนร่วมแก๊งอีก 2 คนหนึ่งในนั้นคือ นายพิพล โตตันติกุล อายุ 39 ปี อ้างว่าเป็นผู้รับมอบอำนาจจากบริษัทลิขสิทธิ์ได้พาไปชั้น 2 ของ สภ.เมืองมหาสารคาม โดยได้พูดจาข่มขู่ว่าทำผิดกฎหมายหากไม่ยอมเสียค่าปรับจะถูกจำคุก และมีประวัติติดตัว ไม่สามารถรับราชการได้หากไม่อยากถูกดำเนินคดีจะต้องจ่ายเงิน100,000 บาท ก่อนจะลดให้เหลือ 50,000 บาท กระทั่ง "นัน กิ่งเพชร" มาตกเป้นข่าวใหญ่ในคดีกระทง นักศึกษาสาวจึงรู้แล้วว่าโดนกรรโชกทรัพย์เลยเข้าแจ้งความจับ.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/743473">'นัน กิ่งเพชร'ยิ้มออก ตร.เอาผิดยังไม่ได้-หลักฐานอ่อน</a></b></p>
    </article>
  </body>
</html>