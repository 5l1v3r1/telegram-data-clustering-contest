<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/oleksandr-lysenko-spilno-iz-narodnymy-deputatamy-opracovuyemo-zminy-u-zakonodavstvi-zadlya-dobrobutu"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-25T07:23:00+00:00"/>
    <meta property="og:title" content="Олександр Лисенко: Спільно із народними депутатами опрацьовуємо зміни у законодавстві задля добробуту громад"/>
    <meta property="og:description" content="На засіданні Сумського регіонального відділення Асоціації міст України розглянули питання розвитку місцевого самоврядування Сумської області у 2020 році. До конструктивного діалогу приєднались народні депутати України: член Комітету Верховної Ради України з питань бюджету Микола ЗАДОРОЖНІЙ та член Комітету Верховної Ради України з питань цифрової трансформації Ігор ВАСИЛЬЄВ."/>
  </head>
  <body>
    <article>
      <h1>Олександр Лисенко: Спільно із народними депутатами опрацьовуємо зміни у законодавстві задля добробуту громад</h1>
      <address>
        <time datetime="2019-11-25T07:23:00+00:00">25 Nov 2019, 07:23</time>
      </address>
      <p>На засіданні Сумського регіонального відділення Асоціації міст України розглянули питання розвитку місцевого самоврядування Сумської області у 2020 році.</p>
      <p>До конструктивного діалогу приєднались народні депутати України: член Комітету Верховної Ради України з питань бюджету Микола ЗАДОРОЖНІЙ та член Комітету Верховної Ради України з питань цифрової трансформації Ігор ВАСИЛЬЄВ.</p>
      <figure>
        <img src="http://sumy.today/sites/default/files/img_7096_0.jpg"/>
      </figure>
      <p>Розпочали з розгляду питання про особливості формування бюджету на 2020 рік, зокрема внесення змін до законопроєкту № 2000 від 15 вересня 2019 року. Представники влади обласного центру звернули увагу на те, що при його розгляді не було враховано ряд пропозицій, спрямованих на захист місцевого самоврядування. А саме: збільшити обсяг освітньої субвенції; збільшити фінансування Програми державних гарантій медичного обслуговування населення; збільшити розмір додаткової дотації на здійснення переданих з держбюджету видатків на утримання закладів освіти та охорони здоров’я; передбачити кошти субвенції місцевим бюджетам на погашення фактичної різниці між фактичною вартістю теплоенергії та послуг з тепло- та водопостачання бюджетним установам та обслуговуючим організаціям; спрямувати кошти субвенції на будівництво та реконструкцію дорожнього фонду та інші, що сприяли б модернізації інфраструктури та реалізації важливих соціальних проектів і програм.</p>
      <p>Обговорили і процес децентралізації. Міський голова Олександр ЛИСЕНКО наголосив, що Суми впевнено опановують цю реформу: «Ми вже створили ОТГ, прагнемо щоб люди із громад жили як в обласному центрі. Реформа вже показала свою ефективність, перші кроки пройдено успішно!». Очільник міста також запропонував включити до складу обласної регіональної колегії представника органів місцевого самоврядування із Сум задля відстоювання інтересів громадян.</p>
      <figure>
        <img src="http://sumy.today/sites/default/files/img_7084_0.jpg"/>
      </figure>
      <p>Під час обговорення законопроєкту «Про повну загальну середню освіту» заступниця начальника управління освіти Тетяна ДРИГА підкреслила, що законопроєкт має бути удосконалений, втім основна його мета – забезпечення безпечного освітнього середовища є правильною.</p>
      <p>Найбільш гострим видалось обговорення Закону України «Про Концепцію Національної програми інформатизації». Зокрема, начальник відділу інформаційних технологій та комп’ютерного забезпечення Віктор БЕЛОМАР зауважив, що слід скасувати практику погодження з Державним агентством з питань електронного урядування України ІТ-видатків органів місцевого самоврядування; виключити програми інформатизації та автоматизації органів місцевого самоврядування із Національної програми інформатизації.</p>
      <p>Зустріч виявилась продуктивною, вислухавши пропозиції та зауваження представників органів місцевого самоврядування Сумської області, народні депутати взяли їх до уваги.</p>
      <p>Народний обранець Ігор Васильєв повідомив, що бюджет розрахований згідно з показників 2019 року, втім на наступний рік очікується значне перевищення коштів, а тому і пришвидшиться вирішення проблемних питань у громадах.</p>
      <figure>
        <img src="http://sumy.today/sites/default/files/img_7070_0.jpg"/>
      </figure>
      <p>У свою чергу нардеп Микола Задорожній закликав очільників міст до налагодження комунікативного зв’язку заради продуктивного результату.</p>
      <p>«З депутатами треба працювати, говорити і доносити необхідну інформацію! Адже вони є фахівцями у своїй галузі, однак це не означає, що вони можуть бути фахівцями в інших», – додав Олександр Лисенко.</p>
      <figure>
        <img src="http://sumy.today/sites/default/files/img_7089_0_0.jpg"/>
      </figure>
      <p>R</p>
    </article>
  </body>
</html>