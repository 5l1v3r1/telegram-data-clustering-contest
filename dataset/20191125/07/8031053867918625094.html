<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%cf%85%cf%80%cf%81%ce%b9%ce%b1%ce%ba%cf%8c-%cf%84%cf%81%ce%b9%ce%bc%ce%b5%cf%81%ce%ae%cf%82-%cf%83%cf%85%ce%bd%ce%ac%ce%bd%cf%84%ce%b7%cf%83%ce%b7-%cf%83%cf%84%ce%bf-%ce%b2%ce%b5%cf%81%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T07:44:00+00:00"/>
    <meta property="og:title" content="Κυπριακό: Τριμερής συνάντηση στο Βερολίνο με περιορισμένες ελπίδες για πρόοδο"/>
    <meta property="og:description" content="Στο ιστορικό ξενοδοχείο Adlon Kempinski, στο κέντρο του Βερολίνου, μεταφέρονται σήμερα οι εξελίξεις για το κυπριακό, καθώς ο Πρόεδρος της Κύπρου Νίκος Αναστασιάδης και ο Τουρκοκύπριος ηγέτης Μουσταφά Ακιντζί καλούνται να ανοίξουν τα χαρτιά τους σε σχέση με το επόμενο βήμα στη διαδικασία επανέναρξης ουσιαστικών διαπραγματεύσεων. Είναι η πρώτη φορά που διεξάγεται παρομοια συνάντηση για το Κυπριακό στη γερμανική πρωτεύουσα, καθώς ο ΟΗΕ επέλεγε συνήθως την Ελβετία, λόγω της άρνησης της τουρκικής πλευράς να παραστεί σε συνάντηση σε χώρα μέλος της ΕΕ, της οποίας η Κυπριακή Δημοκρατία είναι μέλος. Πρόκειται μάλιστα για μια πόλη με έντονο συμβολικό χαρακτήρα, καθώς πριν 30 χρόνια έπεσε το τείχος του Βερολίνου που σηματοδότησε την ένωση της Ανατολικής με τη Δυτική Γερμανία."/>
  </head>
  <body>
    <article>
      <h1>Κυπριακό: Τριμερής συνάντηση στο Βερολίνο με περιορισμένες ελπίδες για πρόοδο</h1>
      <address>
        <time datetime="2019-11-25T07:44:00+00:00">25 Nov 2019, 07:44</time>
      </address>
      <p>
        <b>Στο ιστορικό ξενοδοχείο Adlon Kempinski, στο κέντρο του Βερολίνου, μεταφέρονται σήμερα οι εξελίξεις για το κυπριακό, καθώς ο Πρόεδρος της Κύπρου Νίκος Αναστασιάδης και ο Τουρκοκύπριος ηγέτης Μουσταφά Ακιντζί καλούνται να ανοίξουν τα χαρτιά τους σε σχέση με το επόμενο βήμα στη διαδικασία επανέναρξης ουσιαστικών διαπραγματεύσεων. Είναι η πρώτη φορά που διεξάγεται παρομοια συνάντηση για το Κυπριακό στη γερμανική πρωτεύουσα, καθώς ο ΟΗΕ επέλεγε συνήθως την Ελβετία, λόγω της άρνησης της τουρκικής πλευράς να παραστεί σε συνάντηση σε χώρα μέλος της ΕΕ, της οποίας η Κυπριακή Δημοκρατία είναι μέλος. Πρόκειται μάλιστα για μια πόλη με έντονο συμβολικό χαρακτήρα, καθώς πριν 30 χρόνια έπεσε το τείχος του Βερολίνου που σηματοδότησε την ένωση της Ανατολικής με τη Δυτική Γερμανία.</b>
      </p>
      <p>Το δείπνο αναμένεται να ξεκινήσει γύρω στις 8 με 8:30 το βράδυ, ώρα Ελλάδας και η ατζέντα αναμένεται να είναι ανοιχτή και χωρίς δεσμευτικό χαρακτήρα ως προς τη συνομολόγηση των όρων αναφοράς. Γίνεται άλλωστε συνεχώς επίκληση στον όρο άτυπη συνάντηση, με στόχο να δοθεί έμφαση στο ότι προς το παρόν αυτό που επιθυμεί ο Αντόνιο Γκουτέρες είναι να γίνει μια ειλικρινής συζήτηση μεταξύ των δύο ηγετών και να επιχειρηθεί μια εις βάθος ανάλυση των επιδιώξεων και της συνέχειας, χωρίς δεσμεύσεις, έτσι ώστε να μπορέσει ο ΓΓ του ΟΗΕ να βοηθήσει στο να διαμορφωθεί το απαραίτητο κλίμα συμπόρευσης.</p>
      <p>Ο Πρόεδρος Αναστασιάδης βρίσκεται από χθες στη γερμανική πρωτεύουσα μαζί με την ελληνοκυπριακή αντιπροσωπεία την οποία αποτελούν οι: κυβερνητικός εκπρόσωπος Πρόδρομος Προδρόμου, υφυπουργός παρά τω Προέδρω Βασίλης Πάλμας, διαπραγματευτής της ελληνοκυπριακής πλευράς Ανδρέας Μαυρογιάννης, διευθυντής του Διπλωματικού Γραφείου του Προέδρου Κυριάκος Κούρος και το μέλος του Διπλωματικού Γραφείου του Προέδρου της Δημοκρατίας Παντελής Παντελίδης. Ο Πρόεδρος Αναστασιάδης προσεγγίζει τη συνάντηση με απόλυτη αποφασιστικότητα, όπως έχει διαμηνύσει ο ίδιος, ενώ ελπιζει σε θετικό αποτέλεσμα το οποίο να επιτρέψει κατά κύριο λόγο μελλοντική συμφωνία στους όρους αναφοράς ή ακόμα και στην οριστικοποίηση των στοιχείων που θα επιτρέψουν να συγκληθεί αμέσως άτυπη σύσκεψη στην παρουσία των εγγυητριών δυνάμεων.</p>
      <p>Σύμφωνα πάντα με την ελληνοκυπριακη πλευρά, υπάρχει ήδη η βάση για μια συμφωνία και αυτή κρύβεται σε όσα συζήτησαν οι Αναστασιάδης και Ακιντζί στην άτυπη μεταξύ τους συνάντηση της 9ης Αυγούστου. Σημαντικό μέρος της συζήτησης αναμένεται να αναλωθεί στην ουσία του πώς θα προχωρήσει η διαδικασία, στη βάση και των όσων αναφέρει η κάθε πλευρά στο υπόμνημα που έχει καταθέσει στον Αντόνιο Γκουτέρες. Πεποίθηση της ελληνοκυπριακης πλευράς είναι πως δεν μπορεί να υπάρξει οποιαδήποτε ρητή και δεσμευτική αναφορά σε επίπεδο μίας θετικής ψήφου από Τουρκοκύπριο σε κάθε απόφαση του μελλοντικού κράτους ή/και πολιτικής ισότητας, πέραν της επαναβεβαίωσης των υφιστάμενων συγκλίσεων μεταξύ των πλευρών στα σημεία αυτά. Κάτι που φαίνεται να κερδίζει έδαφος εντός Ηνωμένων Εθνών, ωστόσο δεν αποκλείεται να ασκηθούν πιέσεις για να υπάρξει σαφής αναφορά στο συγκεκριμένο σημείο. Αν η 9η Αυγούστου θα ήταν το μοναδικό ορόσημο για τους όρους αναφοράς, τότε η συμφωνία θα είχε ήδη επιτευχθεί, στοιχείο που παραπέμπει σε περαιτέρω διαβούλευση και ανάγκη για συμβιβασμούς μεταξύ των δύο πλευρών.</p>
      <p>Από χθες βρίσκεται στη γερμανική πρωτεύουσα και η τουρκοκυπριακή πλευρά με τον Μουσταφά Ακιντζί να πλαισιώνεται από τους Μπαρίς Μπουρτζιού και Ερχάν Ερτσίν, σε αυτή την προσπάθεια. Πρώτιστο μέλημα για την τουρκοκυπριακή πλευρά το ξεκαθάρισμα σε σχέση με την πολιτική ισότητα και την αποτελεσματική συμμετοχή των Τουρκοκυπρίων, ένα σημείο που θέτει ως κόκκινη γραμμή και η Τουρκία αλλά και η τουρκοκυπριακή πολιτική σκηνή. Από εκεί και πέρα, προσοχή θα πρέπει να υπάρξει σε σχέση με τις επιδιώξεις της τουρκοκυπριακής πλευράς σε επίπεδο φυσικού αερίου, καθώς αν τεθεί και αναλυθεί στην τριμερή συνάντηση, θα αποτελεί επιτυχία για την τουρκοκυπριακή πλευρά, έστω και αν δεν κερδίσει τίποτα περισσότερο. Ο Μουσταφά Ακιντζί στο εσωτερικό έχει να αντιμετωπίσει «προεκλογικό» κλίμα, με την τουρκοκυπριακή Δεξιά να τον στήνει ουσιαστικά στον τοίχο, τόσο για τις σχέσεις με την Τουρκία όσο και για τους χειρισμούς στο Κυπριακό. Η Τουρκία παρουσιάζεται με αυξημένες απαιτήσεις και διεκδικήσεις.</p>
    </article>
  </body>
</html>