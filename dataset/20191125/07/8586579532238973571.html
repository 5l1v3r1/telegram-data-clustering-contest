<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/melih-gokcekten-korkutata-ailesine-kira-kiyagi-257800h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T07:31:00+00:00"/>
    <meta property="og:title" content="Melih Gökçek'ten Korkutata ailesine kira kıyağı!"/>
    <meta property="og:description" content="İlk olarak Yeniçağ yazarı Murat Ağırel'in gündeme getirdiği ve dün Mansur Yavaş'ın da açıkladığı Korkutata ailesiyle ilgili yeni belgeler ortaya çıktı."/>
  </head>
  <body>
    <article>
      <h1>Melih Gökçek'ten Korkutata ailesine kira kıyağı!</h1>
      <address><time datetime="2019-11-25T07:31:00+00:00">25 Nov 2019, 07:31</time> by <a rel="author">Yeni Çağ Gazetesi</a></address>
      <p>
        <b>İlk olarak Yeniçağ yazarı Murat Ağırel'in gündeme getirdiği ve dün Mansur Yavaş'ın da açıkladığı Korkutata ailesiyle ilgili yeni belgeler ortaya çıktı.</b>
      </p>
      <p>Ankara Büyükşehir Belediye Başkanı (ABB) Mansur Yavaş, Cumhurbaşkanı ve AKP Genel Başkanı Recep Tayyip Erdoğan'ın talebiyle görevden ayrılan Melih Gökçek'in, ABB Başkanı olduğu dönemde Korkutata ailesine belediyeye ait 110 malın verildiğini açıklamıştı.</p>
      <p>Korkutata ailesiyle ilgili yeni belgeler ortaya çıktı.</p>
      <p>
        <b>HEPSİ 875 TL'YE KİRALANMIŞ</b>
      </p>
      <p>Gökçek'in talimatıyla Ankaray ve Metro istasyonlarına kurulması talimatı verilen 60 büfenin, henüz kurulmadan her biri 875 TL kira bedeliyle eski Refah Partisi milletvekili Hüsamettin Korkutata’nın oğlu, aynı zamanda Beyaz TV çalışanı Serkan Korkutata ve kardeşi Fuat Korkutata ile diğer kardeş Sinem Şenbaş’a kiralandığı belgelendi.</p>
      <p>Cumhuriyet'ten Sena Yaşar'ın haberine göre Ankara Büyükşehir Belediye Başkanı Mansur Yavaş’ın, belediye meclisi toplantısında gündeme getirdiği, “Melih Gökçek’in Korkutata ailesine kiraladığı Metro ve Ankaray istasyonlarındaki 60 adet meşrubat ve gıda büfesinin” belgelerine ulaşıldı. Belgelere göre, belediyenin ANFA şirketi ile yaptırdığı kira sözleşmesinin, Gökçek istifa etmeden kısa süre önce, 11 Temmuz 2017 tarihinde imzalandığı ortaya çıktı. ANFA ile 10 yıllığına imzalanan kira sözleşmesinde; her bir büfenin yıllık kira bedelinin ise 6 bin 417 TL + yüzde 18 KDV değeri ile toplamda 7 bin 572 TL olduğu görüldü. 31 Mart yerel seçimlerinin ardından müfettişlerin yaptığı incelemeler sonucunda; kurulması planlanan büfelerin ANFA’ya devredilmesinin ardından, daha önce belediyeden çok sayıda kaynak aktarıldığı ortaya çıkan eski Refah Partisi milletvekili Hüsamettin Korkutata’nın çocuklarının şirketlerine kiralandığı belgelendi. 8 kalemde yapılan 60 ayrı büfenin kiralanmasının sözleşmesi; fiyatlarda düşük miktarda artırmalar yapılarak imzalandı.</p>
      <p>ANFA, belediyeden aylık 631 TL maliyetle kiraladığı büfelerin tanesini, Korkutata ailesinin şirketlerine aylık 875 TL’ye kiraya verdi. Buna göre, Ankara’da yoğunluğun en yüksek olduğu bölgeler olan Metro ve Ankaray istasyonlarında kurulması planlanan büfeler düşük miktarlarla Korkutata ailesine uzun süreliğine devredildi</p>
      <related>
        <h4>İlgili Haberler</h4>
        <a href="https://www.yenicaggazetesi.com.tr/mansur-yavastan-flas-aciklama-korkutata-ailesi-kimdir-257691h.htm"/>
        <a href="https://www.yenicaggazetesi.com.tr/mansur-yavas-acikladi-ankarada-bir-ilk-daha-255665h.htm"/>
        <a href="https://www.yenicaggazetesi.com.tr/mansur-yavas-belediye-araclarinin-plakalarini-paylasti-252625h.htm"/>
        <a href="https://www.yenicaggazetesi.com.tr/gokcekin-cok-sevdigiailenin-dikkat-ceken-baglantilari-242165h.htm"/>
      </related>
    </article>
  </body>
</html>