<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceny-american-music-awards-znovu-ovladla-taylor-swiftova/1824867?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T07:59:00+00:00"/>
    <meta property="og:title" content="Ceny American Music Awards znovu ovládla Taylor Swiftová"/>
    <meta property="og:description" content="Los Angeles - Americká zpěvačka Taylor Swiftová získala při udílení hudebních cen American Music Awards (AMA) šest ocenění, včetně ceny pro umělce roku. Překonala tím dosavadního držitele nejvyššího počtu těchto trofejí, krále popu Michaela Jacksona. Devětadvacetiletá umělkyně, která předávání AMA opanovala i v loňském roce, byla také vyznamenána čestnou cenou pro umělce desetiletí."/>
  </head>
  <body>
    <article>
      <h1>Ceny American Music Awards znovu ovládla Taylor Swiftová</h1>
      <address><time datetime="2019-11-25T07:59:00+00:00">25 Nov 2019, 07:59</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles - Americká zpěvačka Taylor Swiftová získala při udílení hudebních cen American Music Awards (AMA) šest ocenění, včetně ceny pro umělce roku. Překonala tím dosavadního držitele nejvyššího počtu těchto trofejí, krále popu Michaela Jacksona. Devětadvacetiletá umělkyně, která předávání AMA opanovala i v loňském roce, byla také vyznamenána čestnou cenou pro umělce desetiletí.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574666106_P201911250238801.jpg"/>
        </figure>
        <figure>
          <img src="https://i3.cn.cz/6/1574666929_P201911250251201.jpg"/>
        </figure>
        <figure>
          <img src="https://i3.cn.cz/6/1574666990_P201911250252901.jpg"/>
        </figure>
        <figure>
          <img src="https://i3.cn.cz/6/1574667022_P201911250253301.jpg"/>
        </figure>
      </slideshow>
      <p>"Tento rok se toho tolik událo. Hodně dobrého, ale i spousta komplikovaných věcí," uvedla Swiftová. Očekávalo se, že zpěvačka během slavnostního večera v americkém Los Angeles bude komentovat roztržku s šéfem společnosti Big Machine Records, která vydala prvních šest alb.</p>
      <p>Zpěvačka se ke sporu nakonec přímo nevyjádřila, oblékla se ale do bílé košile vězeňského střihu s názvy svých desek. Zazpívala také písně Blank Space a Love Story, které vydala přes společnost Big Machine Records, se kterou se o práva pře. Přidala i píseň The Man, vydanou již u společnosti Republic. V této písni Swiftová popisuje obtíže, které čekají na ženské umělkyně a kterých jsou muži ušetřeni. BBC poznamenala, že část ceremonie, během které popíchla Big Machine Records, rychle pominula a poté již Swiftová vystupovala mimo jiné ve zlatém body.</p>
      <p>Swiftová v kategorii umělec roku překonala například další stálici popové hudby Arianu Grandeovou nebo rappera Drakea. K ocenění umělkyně desetiletí Swiftová poznamenala, že je to uznání za tvrdou práci. "Vše, na čem mi záleží, jsou vzpomínky, které na vás, lidi, na fanoušky za ty roky mám," uvedla s tím, že v práci bude pokračovat.</p>
      <p>S nynějšími šesti cenami AMA má Swiftová 28 těchto trofejí, čímž výrazně překonala dosavadní Jacksonův rekord. Zesnulý král popu jich měl 24.</p>
      <p>Mezi dalšími oceněnými byla vedle Swiftové i sedmnáctiletá zpěvačka a skladatelka Billie Eilishová, která se svou podmanivou image získala cenu za nejlepšího nového umělce a vyhrála v kategorii alternativního rocku. "Když jsem vyrůstala, milovala jsem vás všechny. Nemůžu uvěřit tomu, že se na mě teď všichni díváte," dojala se Eilishová v děkovné řeči na adresu slavných umělců, kteří seděli v první řadě.</p>
      <p>Cenu za duet roku vyhrála americko-mexicko-kubánská zpěvačka Camila Cabellová společně se svým kanadským přítelem Shawnem Mendesem za hit Seňorita. Oceněný byl i soundtrack k oscarovému filmu Bohemian Rhapsody o skupině Queen.</p>
      <p>S nejvíce nominacemi, sedmi, vstoupil do nedělního večera v Los Angeles rapper Post Malone. Nakonec si odnesl jedno ocenění, a to za nejoblíbenější album, který se stala jeho deska Hollywood's Bleeding z letošního září.</p>
      <p>Grandeová, která měla šest nominací, neproměnila jedinou. Slavnostního večera se nezúčastnila, neboť zpívala na koncertu v Orlandu.</p>
      <p>O nominacích na American Music Awards rozhoduje počet prodaných alb. Vítěze pak na rozdíl od hudebních cen Grammy, které jsou udělovány na základě hlasů členů americké hudební akademie, volí hudební fanoušci na internetu.</p>
    </article>
  </body>
</html>