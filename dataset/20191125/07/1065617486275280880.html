<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/roma-i-tre-punti-sono-centrali/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-25T07:31:19+00:00"/>
    <meta property="og:title" content="Roma, i 3 punti sono centrali"/>
    <meta property="og:description" content="Smalling sblocca, Mancini raddoppia e Dzeko chiude: Brescia travolto dai giallorossi che, in attesa di Lecce-Cagliari, salgono al quarto posto, allungando su Atalanta e Napoli"/>
  </head>
  <body>
    <article>
      <h1>Roma, i 3 punti sono centrali</h1>
      <h2>Smalling sblocca, Mancini raddoppia e Dzeko chiude: Brescia travolto dai giallorossi che, in attesa di Lecce-Cagliari, salgono al quarto posto, allungando su Atalanta e Napoli</h2>
      <address><time datetime="2019-11-25T07:31:19+00:00">25 Nov 2019, 07:31</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Questo<b> successo della Roma, </b>scrive Ugo Trani su <i>Il Messaggero</i>, <b>pesa momentaneamente in classifica</b>: 4° posto, restando in scia della Lazio terza (+ 2) e staccando l’Atalanta sesta (-3) e il Napoli settimo (-5). Adesso, però, per avere la certezza di essere in zona Champions, Fonseca deve aspettare il recupero della gara del Cagliari quinto (-1) a Lecce (oggi ore 15).</p>
      <p>Il 3-0 dell’Olimpico, comunque, <b>è più significativo di quanto si possa pensare:</b> i giallorossi, quando nella ripresa entrano in partita, ritrovano l’efficacia. Sanno, insomma, come comportarsi. Rispondono tatticamente e fisicamente. E, con mezza prestazione, ripartono dopo i 2 ko di fila contro il Parma e il Mönchengladbach.</p>
      <p>La Roma, almeno fino all’intervallo, somiglia a quella caduta in Emilia prima della sosta. Statica, timida e impotente. <b>Fonseca</b> è intervenuto in ogni reparto e non solo per l’assenza di alcuni titolari tra i 7 indisponibili. Perché se è vero che ha dovuto rinunciare a Pastore e forzare il rientro di <b>Pellegrini</b>, uscito di scena il 22 settembre a Lecce, ha comunque deciso di lasciare fuori Fazio e di <b>riportare Mancini al centro della difesa accanto a Smalling</b>, promuovendo da regista Diawara che risponde bene già nel 1° tempo, quando i compagni invece sono prevedibili nella metà campo avversaria.</p>
      <p>Il Brescia non fatica a chiudersi con il 4-3-1-2 proprio perché i giallorossi non alzano il ritmo. Palleggio impastato, <b>senza mai verticalizzare</b> e nonostante la lucidità di Diawara, pressing inesistente, corsie intasate, con Kolarov più presente in avanti di Florenzi, al quale l’allenatore chiede di spingere come il compagno. <b>Zaniolo e soprattutto Kluivert non decollano.</b> Pellegrini il più attivo, anche quando c’è da cercare Dzeko.</p>
      <p>Prima si vede lo schema, ma insieme c’è anche la corsa:<b> la Roma offre il meglio di sé nel 2° tempo.</b> E va subito a dama da corner, battuto da Pellegrini: schiaccia <b>Smalling</b> di testa, leggera deviazione di Cistana e vantaggio. Il difensore centrale fa il padrone nell’area avversaria: lancio di Kluivert, torre di Smalling, rimasto in attacco dopo il calcio d’angolo battuto da Kolarov, e girata di <b>Mancini</b> (12° marcatore stagionale) per il raddoppio. Ancora i protagonisti dell’azione del 1° gol per il tris di Dzeko, facile la volée davanti alla porta: corner sempre Pellegrini e di nuovo sulla testa di Smalling. A sporcare lo smash è stavolta Torregrossa, ma il centravanti è in agguato e si sblocca dopo quasi un mese (rete da uomo mascherato contro il Milan, il 27 ottobre all’Olimpico): 6° gol in campionato nel giorno del 150 presenze in A (e il Brescia diventa il 26° club a cui è riuscito a segnare). Fonseca, però, festeggia <b>altre 3 reti da palla inattiva</b> (in campionato sono adesso 11 su 23).</p>
      <p><b>Zaniolo</b> si fa ammonire al momento della sostituzione con Perotti: diffidato, salterà la trasferta di Verona. Ma c’è Under, subito ispirato quando entra per Pellegrini che riveve la standing ovation dell’Olimpco. Applausi pure per Florenzi quando lascia il posto a Santon. L’azzurro (in campo), dopo la pioggia.</p>
    </article>
  </body>
</html>