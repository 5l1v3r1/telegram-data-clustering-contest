<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807302/%D9%82%D8%A7%D8%B6%DB%8C-%D9%BE%D9%88%D8%B1-%D8%B1%D9%88%D8%B3%D8%AA%D8%A7%D8%A6%DB%8C%D8%A7%D9%86-%D8%B3%D9%87%D9%85%DB%8C-%D8%A7%D8%B2-%D8%A7%D9%85%DA%A9%D8%A7%D9%86%D8%A7%D8%AA-%D8%A7%D8%B1%D8%B2-%DB%B4%DB%B2%DB%B0%DB%B0-%D8%AA%D9%88%D9%85%D8%A7%D9%86%DB%8C-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:48:00+00:00"/>
    <meta property="og:title" content="قاضی پور: روستائیان سهمی از امکانات ارز ۴۲۰۰ تومانی ندارند"/>
    <meta property="og:description" content="رئیس مجلس شورای اسلامی با تاکید بر اینکه همه مردم باید از امکانات حاصل از ارز ۴۲۰۰ تومانی بهره‌مند شوند، گفت: این موضوع در بودجه سال آینده مورد بررسی قرار می‌گیرد."/>
  </head>
  <body>
    <article>
      <h1>قاضی پور: روستائیان سهمی از امکانات ارز ۴۲۰۰ تومانی ندارند</h1>
      <h2>رئیس مجلس شورای اسلامی با تاکید بر اینکه همه مردم باید از امکانات حاصل از ارز ۴۲۰۰ تومانی بهره‌مند شوند، گفت: این موضوع در بودجه سال آینده مورد بررسی قرار می‌گیرد.</h2>
      <address>
        <time datetime="2019-11-25T07:48:00+00:00">25 Nov 2019, 07:48</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، نادر قاضی پور در نشست علنی امروز (دوشنبه، ۴ آذرماه) مجلس شورای اسلامی با اشاره به اصل ۱۲۰ قانون اساسی در اخطاری، گفت: طبق قانون همه افراد جامعه یکسان هستند و در خصوص شرایط اقتصادی، فرهنگی و اجتماعی نباید میان آن‌ها تبعیض ناروا صورت گیرد.<br/><br/>نماینده مردم ارومیه در مجلس شورای اسلامی در ادامه با بیان اینکه با حمایت مجلس مبلغ ۱۴ میلیارد دلار در اختیار دولت قرار گرفت تا آن‌ها در اختیار مستضعفان قرار دهند، عنوان کرد: از این مبلغ چیزی به دست کشاورزان و روستائیان نرسیده است.<br/><br/>وی افزود: همچنین از ۶۰ میلیون نفری که باید ما به التفاوت درآمد حاصل از افزایش قیمت بنزین دریافت می‌کردند چیزی به کارمندان و افراد تحت پوشش بهزیستی در ارومیه و همچنین کارگران نرسیده است.<br/><br/>عضو کمیسیون صنایع و معادن مجلس شورای اسلامی در ادامه با تاکید بر اینکه باید سهم روستائیان از موضوع ۱۴ میلیارد دلار مشخص شود، خاطرنشان کرد: باید به این افراد کوپن داده شود و همچنین جلوی رانت خواران در خصوص این موضوع گرفته شود.</p>
      <h3>دکترلاریجانی: امکانات حاصل از ارز ۴۲۰۰ تومانی باید به دست همه مردم برسد</h3>
      <p>دکتر علی لاریجانی درپاسخ به این تذکر، با بیان اینکه در مورد موضوع ۱۴ میلیارد دلار حق دارید و باید مکانیزمی برای آن تدوین شود، گفت: باید امکانات حاصل از ارز ۴۲۰۰ تومانی به دست همه مردم برسد، اما تاکنون اشکالاتی در اجرای این قانون وجود داشته است.<br/><br/>رئیس مجلس شورای اسلامی در ادامه با بیان اینکه این موضوع در فصل بودجه سال آینده بررسی خواهد شد، خاطرنشان کرد: باید مکانیزم جدیدی از سوی دولت برای ارز ۴۲۰۰ تومانی به مجلس بیاید و مجلس نیز این موضوع را در دستورکار قرار خواهد داد.</p>
    </article>
  </body>
</html>