<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837596-top-posadovets-naftogazu-povidomiv-scho-parnas-ta-fruman-namagalis-zaverbuvati-yogo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T07:36:00+00:00"/>
    <meta property="og:title" content="Топ-посадовець Нафтогазу повідомив, що Парнас та Фруман намагались завербувати його"/>
    <meta property="og:description" content="КИЇВ. 25 листопада. УНН. Американські підприємці Лев Парнас та Ігор Фруман, що мають українські та білоруські корені, та які підтримували ділові …"/>
  </head>
  <body>
    <article>
      <h1>Топ-посадовець Нафтогазу повідомив, що Парнас та Фруман намагались завербувати його</h1>
      <address><time datetime="2019-11-25T07:36:00+00:00">25 Nov 2019, 07:36</time> by <a rel="author">Ілля Нежигай</a></address>
      <p><b>КИЇВ. 25 листопада. УНН.</b> Американські підприємці Лев Парнас та Ігор Фруман, що мають українські та білоруські корені, та які підтримували ділові зв’язки з Рудольфом Джуліані, що є особистим адвокатом президента США Дональда Трампа, намагалися встановити контроль над НАК "Нафтогаз Україна”. Про це в інтерв’ю газеті <a href="https://www.wsj.com/articles/ukraine-energy-official-says-giuliani-associates-tried-to-recruit-him-11574652499?mod=hp_lead_pos3">The Wall Street Journal</a> повідомив директор з інтегрованого газового бізнесу Нафтогазу Андрій Фаворов, передає <b>УНН</b>.</p>
      <p>Раніше на цьому тижні добровільно <a href="https://www.unn.com.ua/uk/news/1836829-ap-spivrobitnik-naftogazu-zbirayetsya-dati-svidchennya-u-spravi-dzhuliani">зустрівся зі співробітниками</a> федеральної прокуратури в Нью-Йорку і дав свідчення в рамках розслідування діяльності щодо Парнаса і Фрумана. Вони <a href="https://www.unn.com.ua/uk/news/1829348-u-ssha-zaareshtuvali-dvokh-biznesmeniv-soyuznikiv-dzhuliani-yaki-mayut-ukrayinske-korinnya">були затримані</a> в США в жовтні. Прокуратура Південного округу штату Нью-Йорк пред’явила їм та ще двом особам звинувачення, зокрема, в незаконному фінансуванні виборчої кампанії президента США Дональда Трампа. Парнаса і Фрумана також підозрюють у спробах домогтися відставки Марі Йованович з посади американського посла в Україні в інтересах неназваного українського чиновника.</p>
      <p>Як заявив Фаворов, Парнас і Фруман сказали йому, що хочуть зробити його “своєю людиною”. За словами Фаворова, підприємці з США в березні поточного року пропонували організувати його призначення на посаду глави Нафтогазу. Цей пост займає Андрій Коболєв. За версією Фаворова, він повідомив про те, що сталося Коболєву і відповів на пропозицію Парнаса і Фрумана відмовою.</p>
      <p>Фаворов заявив The Wall Street Journal, що зазначена зустріч з Парнасом та Фруманом відбулася в березні в американському штаті Техас. Його співрозмовники нібито підкреслювали, що підтримують зв’язки з Трампом і Джуліані.</p>
      <p>Як наголошується в публікації, адвокат Парнаса запевняє, що твердження Фаворова не відповідають дійсності. Адвокати Фрумана та Джуліані відмовилися від коментарів. Трамп раніше заявляв, що він особисто не знайомий з Парнасом і Фруманом. Джуліані відзначав, що взаємодіяв з ними, але підкреслював, що ніяких ділових інтересів стосовно України у нього немає.</p>
      <p>Раніше адвокат Парнаса заявив, що конгресмен Девін Нунес у 2018 році <a href="https://www.unn.com.ua/uk/news/1837569-advokat-parnasa-kongresmen-nunes-u-2018-rotsi-obgovoryuvav-z-shokinim-spravu-baydeniv">обговорював з Шокіним справу Байденів.</a></p>
    </article>
  </body>
</html>