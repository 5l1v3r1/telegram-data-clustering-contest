<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttoudinese.it/notizie/messaggero-veneto-le-pagelle-nestorovski-il-migliore-male-jajalo-ekong-de-paul-e-lasagna-72206"/>
    <meta property="og:site_name" content="TuttoUdinese.it"/>
    <meta property="article:published_time" content="2019-11-25T07:30:40+00:00"/>
    <meta property="og:title" content="Messaggero Veneto, le pagelle: Nestorovski il migliore, male Jajalo, Ekong, De Paul e Lasagna"/>
    <meta property="og:description" content="Troppi errori individuali sono costati la sconfitta all'Udinese. Vince la Samp, sfruttando i regali dei bianconeri. Così l'hanno vista i colleghi del Messaggero Veneto"/>
  </head>
  <body>
    <article>
      <h1>Messaggero Veneto, le pagelle: Nestorovski il migliore, male Jajalo, Ekong, De Paul e Lasagna</h1>
      <address><time datetime="2019-11-25T07:30:40+00:00">25 Nov 2019, 07:30</time> by <a rel="author">Stefano Pontoni</a></address>
      <figure>
        <img src="https://net-storage.tccstatic.com/storage/tuttoudinese.it/img_notizie/thumb1/0e/0e3c1f11dcdd5b435163591c392faef2-36445-d41d8cd98f00b204e9800998ecf8427e.jpg"/>
      </figure>
      <p>Troppi errori individuali sono costati la sconfitta all'Udinese. Vince la Samp, sfruttando i regali dei bianconeri. Così l'hanno vista i colleghi del <i>Messaggero Veneto</i></p>
      <p><b>NESTOROVSKI IL MIGLIORE 6,5</b> - Il Var gli annulla il terzo gol di fila: in effetti sul cross di De Maio è oltre tutti i difensori per una questione di centimetri. Non si demoralizza e continua ad andare alla ricerca della prima rete stagionale che arriva con un bel piattone sinistro. L'ultima rete in serie A l'aveva segnata 910 giorni fa nel maggio del 2017 in un Palermo-Empoli. Con il ritorno di Okaka guadagna punti su Lasagna per agire a fianco del numero 7.</p>
      <p><b>MUSSO 6,5 </b>- Devia una conclusione di Jankto, ci arriva sul sinistro di Gabbiadini deviato da Ekong. Incolpevole sui gol.</p>
      <p><b>DE MAIO 6</b> - Pregevole il cross per il colpo di testa di Nestorovski che segna in fuorigioco. Dietro regge bene.</p>
      <p><b>EKONG 4</b> - Comincia con un appoggio in fallo laterale, segnale di una serata sciagurata che trova l'apice nell'inutile fallo che porta alla punizione di Gabbiadini e al fallo da rigore su Quagliarella.</p>
      <p><b>NUYTINCK 6 </b>- Ancora una volta il più preciso in fase difensiva. É suo il tiro-cross non sfruttato da Lasagna per il potenziale 1-2.</p>
      <p><b>OPOKU 6</b> - La fascia non è il suo mestiere, però si adatta. Nel primo tempo tenta anche un paio di inserimenti.</p>
      <p><b>MANDRAGORA 6 </b>- Non sfrutta un buon pallone in area blucerchiata. In inferiorità numerica si sdoppia e regge per quanto è possibile.</p>
      <p><b>JAJALO 4</b> - Incomprensibile come un giocatore della sua esperienza vada a commettere il fallo della seconda ammonizione.</p>
      <p><b>DE PAUL 5 </b>- Ennesima prestazione al di sotto delle aspettative. Sarà anche il giocatore che fa la differenza, ma finora in quante partite l'ha fatta davvero?</p>
      <p><b>LARSEN 6</b> - Sarà un caso ma sulla sinistra sembra più a suo agio. Partita onesta la sua.</p>
      <p><b>LASAGNA 4,5</b> - Non ne tiene una, non ne prende una. Triste e con la testa bassa. Non sfrutta l'unica occasione. Grande assente.</p>
      <p><b>TER AVEST 5,5</b> - Esterno alto nel 4-4-1, poi finisce da terzino. Si fa vedere poco.</p>
      <p><b>PUSSETTO 6</b> - Entra con l'atteggiamento giusto. Impegna Audero con un destro velenoso.</p>
      <p><b>TEODORCZYK SV</b> - La carta della disperazione giocata da Gotti forse un po' in ritardo.</p>
    </article>
  </body>
</html>