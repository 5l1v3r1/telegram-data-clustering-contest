<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418320/aek-o-kathreftis-tis-agonistikis-kathizisis"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T07:15:00+00:00"/>
    <meta property="og:title" content="ΑΕΚ: Ο «καθρέφτης» της αγωνιστικής καθίζησης"/>
    <meta property="og:description" content="Οι αριθμοί είναι αμείλικτοι. Κάποιες φορές μπορεί να λένε ψέματα, ωστόσο για τη φετινή ΑΕΚ αποτυπώνουν την αλήθεια για την αγωνιστική της εικόνα από το ξεκίνημα της σεζόν."/>
  </head>
  <body>
    <article>
      <h1>ΑΕΚ: Ο «καθρέφτης» της αγωνιστικής καθίζησης</h1>
      <h2>Οι αριθμοί είναι αμείλικτοι. Κάποιες φορές μπορεί να λένε ψέματα, ωστόσο για τη φετινή ΑΕΚ αποτυπώνουν την αλήθεια για την αγωνιστική της εικόνα από το ξεκίνημα της σεζόν.</h2>
      <address><time datetime="2019-11-25T07:15:00+00:00">25 Nov 2019, 07:15</time> by <a rel="author" href="http://www.gazzetta.gr/taxonomy/term/30398" target="_blank">Δημήτρης Βέργος</a></address>
      <p>Η ΑΕΚ πραγματοποιώντας τη χειρότερή της εμφάνιση από το ξεκίνημα της σεζόν πέταξε άλλους δύο βαθμούς στο ισόπαλο 1-1 με τον Άρη, δίνοντας συνέχεια στην προβληματική της εικόνα. Μια εικόνα που «φωνάζει» ότι η Ένωση χρειάζεται ένα ριζικό makeover για να μπορέσει να επανέλθει στον σωστό δρόμο.</p>
      <p>
        <b>Έχει μαζέψει μόλις εννιά από τους 21 βαθμούς στις επτά τελευταίες αγωνιστικές</b>
      </p>
      <p>Από τη νίκη με τον Παναιτωλικό και μετά, όταν και τελείωσε η περίοδος της ψυχολογικής τόνωσης με την αλλαγή του προπονητή και τη μονιμοποίηση του Κωστένογλου, η ΑΕΚ μετράει σε επτά ματς μόλις δύο νίκες απέναντι σε Ατρόμητο και Βόλο. Νίκες που ήρθαν με την... ψυχή στο στόμα με δύο ανατροπές. Υπάρχουν τρεις ισοπαλίες με ΠΑΟΚ, ΑΕΛ και Άρη και δύο ήττες από Ολυμπιακό και Παναθηναϊκό. Δηλαδή από τους συνολικά 21 βαθμούς που θα μπορούσε να μαζέψει στα επτά αυτά παιχνίδια, η Ένωση κατάφερε να συγκεντρώσει μόλις εννιά.</p>
      <p>Οι αριθμοί είναι αμείλικτοι για την ΑΕΚ τόσο στον επιθετικό όσο και στον αμυντικό τομέα. Λένε την αλήθεια δηλαδή για το πρόβλημα στην ανάπτυξη (όπως παρατηρήθηκε σε τεράστιο βαθμό στο 1-1 με τον Άρη) και στο τελείωμα των φάσεων, αλλά και για τη συνολική κακή ανασταλτική λειτουργία των κιτρινόμαυρων.</p>
      <p>
        <b>Ό,τι πάρει από Μάνταλο, Λιβάια και Ολιβέιρα σε δημιουργικό και εκτελεστικό κομμάτι</b>
      </p>
      <p>Επιθετικά έχει γραφτεί αρκετές φορές ότι η ΑΕΚ στηριζόταν από το ξεκίνημα της σεζόν σε τρεις παίκτες. Στους Μάνταλο, Λιβάια και Ολιβέιρα. Ό,τι παίρνει από αυτούς, με τη συμμετοχή των υπόλοιπων να είναι ελάχιστη. Από τα 18 γκολ που έχει σκοράρει στις 11 αγωνιστικές του πρωταθλήματος, τα 11 έχουν σημειωθεί από αυτή την τριάδα. Τα δύο ήταν αυτογκόλ, τα τρία ήρθαν από αμυντικούς (Βράνιες, Τσιγκρίνσκι, Μπακάκη) και μόλις δύο από παίκτες που αγωνίζονται από τη μέση και μπροστά (Σιμόες, Ντέλετιτς).</p>
      <p>Κάτι που δείχνει ξεκάθαρα πως αν οι Μάνταλος, Λιβάια και Ολιβέιρα δεν «μιλήσουν» οι κιτρινόμαυροι δεν παίρνουν βοήθειες μεσοεπιθετικά από τους υπόλοιπους, ψάχνοντας τη γνωστή τριπλέτα να βγάλει τα κάστανα από τη... φωτιά. Το ίδιο σκηνικό και στο κεφάλαιο των ασίστ με τους Μάνταλο, Ολιβέιρα και Λιβάια να μετρούν συνολικά 10 ασίστ στα 18 γκολ της ΑΕΚ, δείγμα του ότι εκτός από εκτελεστικά η Ένωση στηρίζεται και δημιουργικά σε τεράστιο βαθμό από τους γνωστούς τρεις.</p>
      <p>
        <b>Το παθητικό των 16 τερμάτων και το πρόβλημα της συνολικής ανασταλτικής λειτουργίας</b>
      </p>
      <p>Αλλά και στο αμυντικό κομμάτι και όχι μόνο στη λειτουργία του κέντρου της άμυνας των Τσιγκρίνσκι, Βράνιες, Οικονόμου και Σβάρνα, αλλά συνολικά στην ανασταλτική συμπεριφορά των κιτρινόμαυρων, οι αριθμοί λένε επίσης την αλήθεια, τονίζοντας το πρόβλημα. Η ΑΕΚ έχει δεχθεί σε 11 αγωνιστικές 16 τέρματα, και βαδίζει για τη χειρότερή της επίδοση την πενταετία της επιστροφής.</p>
      <p>Φυσικά καμία σχέση με την πρωταθληματική σεζόν (2017-2018), όταν σε όλο το πρωτάθλημα είχε δεχθεί μόλις 12 τέρματα, αλλά ούτε και με την κακή περσινή χρονιά (2018-2019), όταν είχε τελειώσει τη σεζόν με 19 τέρματα παθητικό, τρία γκολ δηλαδή περισσότερα από όσα έχει δεχθεί φέτος σε 11 ματς ως τώρα! Τη σεζόν 2016-2017 στην κανονική πάντα διάρκεια είχε δεχθεί 23 γκολ και τη σεζόν 2015-2016 είχε δεχθεί 21.</p>
      <p>Η συνολική προβληματική αμυντική συμπεριφορά της ΑΕΚ που παρατηρείται σε άμυνα, άκρα και μεσαία γραμμή, γίνεται ακόμα πιο αισθητή στα κλεψίματα, σε έναν τομέα στον οποίο οι κιτρινόμαυροι είναι με διαφορά τελευταίοι έχοντας 110, τη στιγμή που η προτελευταία στην ίδια κατηγορία Λαμία μετράει 144.</p>
      <p>
        <b>Στα επτά από τα 11 παιχνίδια κυνηγάει στο σκορ</b>
      </p>
      <p>Η έλλειψη συγκέντρωσης και η κακή νοοτροπία είναι στοιχεία που ταλανίζουν την ΑΕΚ τη φετινή σεζόν χωρίς να βρίσκεται αντίδοτο σε αυτό. Η ΑΕΚ είναι υποχρεωμένη συνεχώς να κυνηγάει στο σκορ και δεν μπορεί πάντα να φτάνει σε ανατροπές. Το γεγονός της προβληματικής συνολικής αμυντικής συμπεριφοράς των κιτρινόμαυρων ολοκληρώνεται και από αυτό το στατιστικό, με την Ένωση από τα 11 παιχνίδια που έχει δώσει ως τώρα στο πρωτάθλημα να μένει πίσω στο σκορ στα επτά από αυτά!</p>
      <p>Απέναντι σε Ξάνθη, Αστέρα Τρίπολης, ΠΑΟΚ, Βόλο, Ολυμπιακό, Ατρόμητο και Άρη η ΑΕΚ είδε την εστία της να παραβιάζεται πρώτη και ήταν αναγκασμένη να κυνηγάει για να γυρίσει τα ματς. Τρεις φορές τα κατάφερε, παίρνοντας το τρίποντο έστω και με μπόλικο άγχος και ιδρώτα, αλλά προφανώς δεν είναι δυνατόν να ψάχνει πάντοτε υπερβάσεις είτε στην καλή είτε στην κακή της μέρα…</p>
    </article>
  </body>
</html>