<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/ux-nestor-slutter-i-finn---gar-heller-solo-som-kjernekar/"/>
    <meta property="og:site_name" content="Kampanje"/>
    <meta property="article:published_time" content="2019-11-25T07:25:14+00:00"/>
    <meta property="og:title" content="UX-designer vil bli kjernekar - nå slutter han i Finn og går solo"/>
    <meta property="og:description" content="Starter selskapet Kjernekaren.no. -  Jeg skal rett og slett prøve å være en kjernekar, sier han."/>
  </head>
  <body>
    <article>
      <h1>UX-designer vil bli kjernekar - nå slutter han i Finn og går solo</h1>
      <address><time datetime="2019-11-25T07:25:14+00:00">25 Nov 2019, 07:25</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Starter selskapet Kjernekaren.no. -  Jeg skal rett og slett prøve å være en kjernekar, sier han.</b>
      </p>
      <p><b>Are Gjertin Urkegjerde Halland </b>bryter ut og starter for seg selv. Han starter opp selskapet Kjernekaren.no. Der skal han tilby uavhengig rådgivning, coaching, sparring, kurs, foredrag og workshops innen digital strategi, design og kommunikasjon.</p>
      <p>- Jeg skal rett og slett prøve å være en kjernekar, altså en hyggelig og kunnskapsrik fyr som deler åpent og gir ærlige tilbakemeldinger, sier Are Gjertin Urkegjerde Halland.</p>
      <p>Firmanavnet spiller ifølge Halland på en spesiell måte å jobbe på  kmyttet til strategi, brukerbehov, markedsføring, design og innhold og hvordan man må prioritere for å få satt løsningene ut i livet. Modellen skal være en utbredt metode som brukes av blant andre markedsførere, innholdsrådgivere, UX-folk og forretningsutviklere over hele verden og har også vært en grunnstein i metodikken til Netlife Design de siste 13 årene der Halland jobbet i mange år. </p>
      <p>- Noe av det jeg er mest stolt av er at alt dette skjer helt uten buzzwords og gule lapper, sier opphavsmannen.</p>
      <p><b>Jobber med bok<br/></b>Parallelt med rådgivning og fasilitering jobber han med en bok om kjernemodellen, og blogger regelmessig om arbeidet med denne på kjernemodellen.no</p>
      <p>- Det jeg prøver på nå er å grave dypere i hvilke floker og utfordringer folk sliter med der ute, og så beskrive ulike framgangsmåter for å rydde opp i disse ved hjelp av kjernemodellen. Hvis noen sitter på erfaringer med bruk av modellen, så er jeg veldig interessert i å ta en kaffeprat om det, sier han.</p>
      <p><b>Lang fartstid<br/></b>Den nybakte kjernekaren har en lang fartstid bak seg fra han startet som nettjournalist i Telenor Media sin Origo-portal i 1996. Via dotcom-byåret Icon Medialab havnet han i 2006 i det som den gang hette Netlife Research. Her var han en sentral person i oppbyggingen av de tverrfaglige miljøene for brukeranalyse, design og innholdsrådgivning.</p>
      <p>Det siste halve året har han jobbet som konseptutvikler i Finn.no, og blant annet jobbet med å utforske Mobility-as-a-Service for det Nye Markedsplasser.</p>
      <p>- Hvorfor ble det så kort tid i Finn.no?</p>
      <p>- Det var vel først og fremst en erkjennelse fra min side om at jeg har størst kraft, og får brukt mest av meg selv, når jeg kan komme inn fra utsiden, sier Halland. </p>
    </article>
  </body>
</html>