<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715074-saronei-h-kakokairia-kleisth-h-ethnikh-odos-athhnon-korinthoy-dramatikh-h-katastash-sthn-kineta.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T07:21:00+00:00"/>
    <meta property="og:title" content="Σαρώνει η κακοκαιρία: Κλειστή η εθνική οδός Αθηνών - Κορίνθου - Δραματική η κατάσταση στην Κινέτα"/>
    <meta property="og:description" content="Τεράστια είναι τα προβλήματα που έχει προκαλέσει το κύμα κακοκαιρίας που πλήττει τη χώρα και ήδη έχει αφήσει πίσω του ένα νεκρό κι έναν αγνοούμενο"/>
  </head>
  <body>
    <article>
      <h1>Σαρώνει η κακοκαιρία: Κλειστή η εθνική οδός Αθηνών - Κορίνθου - Δραματική η κατάσταση στην Κινέτα</h1>
      <address>
        <time datetime="2019-11-25T07:21:00+00:00">25 Nov 2019, 07:21</time>
      </address>
      <p>Τεράστια είναι τα προβλήματα που έχει προκαλέσει το κύμα κακοκαιρίας που πλήττει τη χώρα και ήδη έχει αφήσει πίσω του ένα νεκρό κι έναν αγνοούμενο στο Αντίρριο.</p>
      <p>Αυτή τη στιγμή είναι κλειστή η Εθνική Οδός Αθηνών – Κορίνθου από τα διόδια της Ελευσίνας ως τα διόδια Καλαμακίου και στα δυο ρεύματα, ενώ κλειστή είναι και η παλαιά Εθνική Οδός.</p>
      <p>Επίσης δεν εκτελούνται τα δρομολόγια του Προαστιακού από Πειραιά προς Κιάτο και αντίστροφα.</p>
      <p>Τα σημαντικότερα προβλήματα αυτή την ώρα εντοπίζονται στην περιοχή της Κινέτας όπου πολλά σπίτια πλημμύρισαν και υπάρχουν και εγκλωβισμένοι.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F444993359537878%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>Τα σχολεία στην περιφέρεια Αττικής θα ανοίξουν στις 10 το πρωί προκειμένου να αποφευχθούν οι μετακινήσεις.</p>
      <p>Κλειστή για την κυκλοφορία των οχημάτων, λόγω μεγάλης συσσώρευσης υδάτων, είναι σύμφωνα με την Ελληνική Αστυνομία η Οδός Πειραιώς από το ύψος της οδού Χαμοστέρνας έως την Ηρακλειδών.</p>
      <p>Παράλληλα στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος είναι επίσης κλειστός, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένης.</p>
      <p>Δεν εκτελούνται τα δρομολόγια των υδροπτέρυγων για τον Αργοσαρωνικό λόγω των ισχυρών ανέμων που επικρατούν σε πολλές θαλάσσιες περιοχές. Τα δρομολόγια εκτελούνται μόνο με πλοία συμβατικού τύπου.</p>
      <p>
        <b>Έκτακτη σύσκεψη</b>
      </p>
      <p>Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας.</p>
      <p>Ο κ. Χρυσοχοΐδης ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης.</p>
      <p>Η Πυροσβεστική Υπηρεσία έχει δεχθεί έως αυτή την ώρα 40 κλήσεις από την ευρύτερη περιοχή της Κινέτας για παροχή βοήθειας.</p>
      <p>Παράλληλα η Γενική Γραμματεία Πολιτικής Προστασίας απευθύνει σύσταση - έκκληση προς τους πολίτες της Αττικής να αποφεύγουν τις μετακινήσεις έως τις 10:00 το πρωί, για προληπτικούς λόγους, όσο και για να μην προκληθεί κυκλοφοριακή συμφόρηση λόγω της συσσώρευσης υδάτων.</p>
      <p>ΠΗΓΗ: ant1news.gr </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F2581894935378232%2F&amp;show_text=0&amp;width=219" width="219" height="476" data-service="Facebook" scrolling="no"/>
      </figure>
    </article>
  </body>
</html>