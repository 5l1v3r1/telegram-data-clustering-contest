<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/konflikt-miedzy-wojtem-a-radnymi-mieszkancy-rok-po-wyborach-odwolali-rade-gminy/"/>
    <meta property="og:site_name" content="Polsat News"/>
    <meta property="article:published_time" content="2019-11-25T07:28:00+00:00"/>
    <meta property="og:title" content="Konflikt między wójtem a radnymi. Mieszkańcy rok po wyborach odwołali Radę Gminy"/>
    <meta property="og:description" content="Mieszkańcy Bałtowa (Świętokrzyskie) w niedzielnym referendum większością głosów opowiedzieli się za odwołaniem tutejszej rady gminy przed upływem kadencji - wynika z protokołu gminnej komisji ds. referendum."/>
  </head>
  <body>
    <article>
      <h1>Konflikt między wójtem a radnymi. Mieszkańcy rok po wyborach odwołali Radę Gminy</h1>
      <address>
        <time datetime="2019-11-25T07:28:00+00:00">25 Nov 2019, 07:28</time>
      </address>
      <p>
        <b>Mieszkańcy Bałtowa (Świętokrzyskie) w niedzielnym referendum większością głosów opowiedzieli się za odwołaniem tutejszej rady gminy przed upływem kadencji - wynika z protokołu gminnej komisji ds. referendum.</b>
      </p>
      <related>
        <a href="https://www.polsatnews.pl/wiadomosc/2019-11-19/zniszczone-auto-radnej-koalicji-obywatelskiej-to-nie-przypadek-ale-zaplanowane-dzialanie/"/>
      </related>
      <p>Protokół ustalenia wyniku referendum gminnego zamieściła w poniedziałek na swojej stronie internetowej delegatura Krajowego Biura Wyborczego w Kielcach.<br/><br/>Aby referendum było ważne, musiały wziąć w nim udział 1233 osoby – to 3/5 głosujących, którzy wybierali radę gminy w wyborach samorządowych w 2018 r.</p>
      <p>
        <b>Głosowanie bez zakłóceń</b>
      </p>
      <p>Do głosowania uprawnionych było 3017 osób. W referendum wzięło udział 1277 osób (42,33 proc.). Za odwołaniem obecnej rady gminy opowiedziało się 1208 głosujących, przeciwne były 43 osoby. 26 głosów było nieważnych.<br/><br/>Jak powiedziała w niedzielę wieczorem przewodnicząca gminnej komisji ds. referendum Eugenia Kołodziej, głosowanie które przeprowadzono w godz. 7-21 w pięciu lokalach wyborczych, przebiegało bez zakłóceń.</p>
      <p>
        <a href="https://www.polsatnews.pl/wiadomosc/2019-11-15/radni-pis-w-klubie-z-radnymi-po-zmiany-w-bielskiej-radzie-miejskiej/">
          <b>ZOBACZ: Radni PiS w klubie z radnymi PO. Zmiany w bielskiej radzie miejskiej</b>
        </a>
      </p>
      <p>Po ubiegłorocznych wyborach 15-osobowę bałtowską radę gminy tworzyli przedstawiciele trzech komitetów: SLD Lewica Razem (jedna osoba), KWW Tomasza Mroczka (11 osób, po wyborach utworzyli klub Przełom Bałtowski), KWW Przyjazna Gmina Bałtów (trzy osoby).<br/><br/>Na wójta wybrano Huberta Żądło (członek PiS, KWW Przyjazna Gmina Bałtów), który zdobywając w II turze 52,15 proc. głosów, pokonał Mroczka.</p>
      <p>
        <b>Konflikt w Radzie Gminy</b>
      </p>
      <p>Z inicjatywą zorganizowania referendum wystąpiła grupa mieszkańców, w tym m.in. radni sprzyjający wójtowi, którzy uważali, że może to być sposób na zakończenie konfliktu w gminie pomiędzy włodarzem, a radnymi Przełomu Bałtowskiego, którzy mają większość w radzie.</p>
      <p>Grupa inicjatywna wśród postulatów przemawiających za koniecznością zorganizowania referendum, wskazała m.in.: lobbing radnych na rzecz wybranych przedsiębiorców, konflikt interesów prywatno-rodzinno-zawodowych z samorządowymi i brak zaangażowania radnych w rozwiązywanie problemów finansowych gminy.<br/><br/>Jak ocenił jeden z inicjatorów referendum radny Henryk Cichocki (Przyjazna Gmina Bałtów), dzięki internetowym transmisjom z sesji rady gminy, mieszkańcy zobaczyli, co się dzieje w lokalnym samorządzie i dlatego poparli wniosek o referendum - zebrano ponad 900 podpisów (wymagane było ponad 300).</p>
      <p>
        <b>"Nie jest prosto współpracować z tą radą"</b>
      </p>
      <p>Przewodniczący klubu Przełom Bałtowski radny Jerzy Gierczak podkreślił, że działania jakie podejmują radni tego klubu są związane z rozwojem gminy, w której funkcjonuje popularny kompleks turystyczny.<br/><br/>Wójt Bałtowa Hubert Żądło zapowiadał, że jeśli referendum będzie ważne, a większość głosujących uzna, że rada gminy nie powinna być odwołana, zrezygnuje ze stanowiska - jak mówił, "nie jest prosto współpracować z tą radą".<br/><br/>Bałtów to gmina wiejska w powiecie ostrowieckim, położona na wschodzie województwa świętokrzyskiego, zamieszkiwana przez ok. 3,5 tys. osób. Znajdujący się na jej terenie Bałtowski Kompleks Turystyczny (tworzony m.in. przez: JuraPark z modelami dinozaurów naturalnej wielkości, zwierzyniec, stoki narciarskie, ścieżki questingowe), od kilku lat przoduje w rankingu najchętniej odwiedzanych przez turystów miejsc w województwie świętokrzyskim.</p>
      <p>
        <a href="https://www.polsatnews.pl/wideo/wypadek-w-turcji-na-wycieczce-dostala-rachunek-na-80-tys-euro_6760115/">WIDEO - Wypadek w Turcji na wycieczce. Dostała rachunek na 80 tys. euro</a>
      </p>
      <figure>
        <img src="https://r.dcs.redcdn.pl/http/o2/redefine/cp/5x/5x1299b76p6i6hoyvka57ubxps72u2b9.jpg"/>
      </figure>
    </article>
  </body>
</html>