<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sad-newspaper/_kartoplya-hvoriye-na-rak/939248"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T07:50:00+00:00"/>
    <meta property="og:title" content="Картопля хворіє на рак"/>
    <meta property="og:description" content="57-річний Максим Назар&amp;shy;чук із Коломиї Івано-Франківської області виявив рак на плодах картоплі. З усіх овочів хвороба вражає тільки її. &amp;mdash;&amp;ensp;Замість картоплі накопав &quot;цвітної капусти&quot;, &amp;mdash; каже Максим Назарчук. &amp;mdash; Так виглядали бульби. Були вкриті пухкими суцвіттями. ..."/>
  </head>
  <body>
    <article>
      <h1>Картопля хворіє на рак</h1>
      <address><time datetime="2019-11-25T07:50:00+00:00">25 Nov 2019, 07:50</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/939/939248_1_w_1200.jpg?v=0"/>
        <figcaption>Через розмноження грибка поверхня овоча вкривається пухкими суцвіттями. Таку картоплю не можна вживати в їжу чи згодовувати тваринам. Пошкоджені плоди та бадилля спалюють<cite>Автор: WIKIMEDIA.ORG</cite></figcaption>
      </figure>
      <p><b>57-річний Максим Назар­чук</b> із Коломиї Івано-Франківської області виявив рак на плодах картоплі. З усіх овочів хвороба вражає тільки її.</p>
      <p>— Замість картоплі накопав "цвітної капусти", — каже Максим Назарчук. — Так виглядали бульби. Були вкриті пухкими суцвіттями. Потім перетворилися на нарости, згодом побуріли. Довкола них тканина відмерла, картопля погнила. Не знав, що то рак. Виявилося, попав до мене із сусідського городу.</p>
      <p>Запитав агронома, як позбутися хвороби.</p>
      <p>— Порадив згребти вражені плоди з бадиллям у яму. Залити гасом і спалити. Інакше спори розносяться по всьому городу.</p>
      <p>Рак картоплі не видно зі стебел. До збору врожаю його не виявити.</p>
      <p>Бульби вкриваються блідими наростами, що виникають через розмноження грибка. Бадилля також із наростами, але зеленими. Вони непомітні.</p>
      <p>Уражену картоплю не можна їсти чи згодовувати худобі. Грибок виживає в тілі тварини і розсівається по нових територіях із гноєм.</p>
      <p>— Город від цієї нечисті треба звільняти восени. Перед морозами розмножуються спори грибка і до весни можуть заполонити всю ділянку, — попереджає<b> Ігор Гладкий, 54 роки,</b> агроном із Миколаєва. — Хвороба з'являється, якщо вирощувати картоплю з року в рік на одній ділянці. Або передається від заражених бульб.</p>
      <p>Картопля від цього гниє ще в землі. А зібрана псується у перші місяці. Зберігати її треба окремо від заготованої для їжі й двічі на місяць перебирати. Хто хоч раз виявив картоплю з раком, після обробки має кілька років садити сорти, стійкі до хвороби. Такі як Вікторія, Кардинал, Весна чи Грант.</p>
      <p>— Грибок не переносить спеки чи холоду. Тому не заводиться в північних і південних областях, де земля промерзає або перегрівається.</p>
    </article>
  </body>
</html>