<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188912/"/>
    <meta property="og:site_name" content="Janam TV"/>
    <meta property="article:published_time" content="2019-11-25T07:34:43+00:00"/>
    <meta property="og:title" content="സംസ്‌കൃത പണ്ഡിതനും അധ്യാപകനുമായിരുന്ന കെ.പി. അച്ച്യുതപിഷാരടി അന്തരിച്ചു"/>
    <meta property="og:description" content="മലപ്പുറം: പ്രശസ്ത സംസ്‌കൃത പണ്ഡിതനും അധ്യാപകനുമായിരുന്ന കെ.പി. അച്ച്യുതപിഷാരടി (109) അന്തരിച്ചു. ഇന്ന് പുലര്‍ച്ചെയാണ് വാര്‍ധക്യസഹജമായ അസുഖത്തെതുടര്‍ന്ന്"/>
  </head>
  <body>
    <article>
      <h1>സംസ്‌കൃത പണ്ഡിതനും അധ്യാപകനുമായിരുന്ന കെ.പി. അച്ച്യുതപിഷാരടി അന്തരിച്ചു</h1>
      <address><time datetime="2019-11-25T07:34:43+00:00">25 Nov 2019, 07:34</time> by <a rel="author">Janam TV Web Desk</a></address>
      <p>മലപ്പുറം: പ്രശസ്ത സംസ്‌കൃത പണ്ഡിതനും അധ്യാപകനുമായിരുന്ന കെ.പി. അച്ച്യുതപിഷാരടി (109) അന്തരിച്ചു. ഇന്ന് പുലര്‍ച്ചെയാണ് വാര്‍ധക്യസഹജമായ അസുഖത്തെതുടര്‍ന്ന് അന്തരിച്ചത്. പുതുശ്ശേരി മനയ്ക്കല്‍ പശുപതി നമ്പൂതിരിയുടേയും തൃക്കോവില്‍ പിഷാരത്ത് നാരായണിക്കുട്ടി പിഷാരസ്യാരുടേയും മകനായി 1911ലാണ് ജനിച്ചത്. അവിവാഹിതനായിരുന്നു.</p>
      <p>സംസ്‌കൃത പണ്ഡിത രാജനെന്ന് അറിയപ്പെട്ടിരുന്ന പുന്നശ്ശേരി നമ്പി നീലകണ്ഠശര്‍മയുടെ ശിഷ്യരില്‍ അവസാന കണ്ണിയില്‍പ്പെട്ടയാളാണ് അച്യുത പിഷാരടി.1939ല്‍ തൃപ്രയാര്‍ പെരിങ്ങോട്ടുകര സ്‌ക്കൂളില്‍ സംസ്‌കൃതാധ്യാപകനായി ഔദ്യോഗിക ജീവിതം ആരംഭിച്ച പിഷാരടി പിന്നീട് പെരിങ്ങോട്ടുകര വടകര കാവില്‍ രാമപ്പണിക്കരുടെ സംസ്‌കൃത വിദ്യാലയം, പാവറട്ടി സംസ്‌കൃത കോളേജ്, ചെമ്പ്ര ഹൈസ്‌ക്കൂള്‍, കോഴിക്കോട് സെന്റ് ജോസഫ് സ്‌ക്കൂള്‍ , കോഴിക്കോട് ഗണ്‍പത് സ്‌ക്കൂള്‍, താനൂര്‍ ദേവ്ധര്‍ സ്‌ക്കൂള്‍ എന്നിങ്ങനെ 8 വിവിധ വിദ്യാലയങ്ങളില്‍ സേവനമനുഷ്ഠിച്ചിരുന്നു.</p>
      <p>2011ല്‍ സാമൂതിരി രാജാവില്‍ നിന്ന് ദേവീ പുരസ്‌ക്കാരം, 2012ലെ വിശ്വസംസ്‌കൃത പ്രതിഷ്ഠാനത്തിന്റെ പണ്ഡിത രത്‌നം, ശ്രീശങ്കരാചാര്യ മഠത്തിന്റെ ‘ആചാര്യ’, ഒളപ്പമണ്ണ പുരസ്‌ക്കാരം, രേവതീ പട്ടത്താനം എന്നീ അംഗീകാരങ്ങള്‍ ലഭിച്ചിട്ടുണ്ട്.</p>
    </article>
  </body>
</html>