<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402187/%D9%85%D9%88%D8%B2%D9%87-%D9%87%D9%86%D8%B1%DB%8C-%DA%A9%D9%87-%D8%AA%D9%86%D9%87%D8%A7-%D8%A2%D8%AB%D8%A7%D8%B1-%D8%B2%D9%86%D8%A7%D9%86-%D8%B1%D8%A7-%D8%AE%D8%B1%DB%8C%D8%AF%D8%A7%D8%B1%DB%8C-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:51:01+00:00"/>
    <meta property="og:title" content="موزه هنری که تنها آثار زنان را خریداری می‌کند!"/>
    <meta property="og:description" content="موزه هنر «بالتیمور» در ایالات متحده اعلام کرده که از سال ۲۰۲۰ به بعد فقط آثار هنری هنرمندان زن را خریداری می‌کند."/>
  </head>
  <body>
    <article>
      <h1>موزه هنری که تنها آثار زنان را خریداری می‌کند!</h1>
      <address><time datetime="2019-11-25T07:51:01+00:00">25 Nov 2019, 07:51</time> by <a rel="author">پیوند مرزوقی</a></address>
      <p>موزه هنر «بالتیمور» در ایالات متحده اعلام کرده که از سال ۲۰۲۰ به بعد فقط آثار هنری هنرمندان زن را خریداری می‌کند.</p>
      <p>به گزارش ایسنا و به نقل از سی ان ان، مسوولان این موزه در حالی این تصمیم خود را رسما اعلام کردند که در حال حاضر تنها ۴ درصد از آثار مجموعه‌های این موزه به هنرمندان زن تعلق دارد.</p>
      <p>به عنوان بخشی از برنامه‌های جدید موزه هنر «بالتیمور» در سال ۲۰۲۰، دست کم ۲۰ نمایشگاه مختلف از هنرمندان زن سبک‌های گوناگون در این موزه برگزار خواهد شد.</p>
      <p>موزه هنر «بالیتمور» دو سال زمان صرف اتخاذ این تصمیم کرده است. در حقیقت این تصمیم به همت مسوولان زن این موزه گرفته شده است.</p>
      <p>«کریستوفر بدفورد» ـ مدیر این موزه ـ بیان کرد: «باید بگویم برنامه‌های جدید سال ۲۰۲۰، همان بسط دادن ارزش‌های اخلاقی است که مدت‌ها از دغدغه‌های اصلی این موزه بوده است. از نظر من ساختن یک مجموعه دائمی همان خلق ابدی یک داستان است.»</p>
      <p>این تصمیم موزه هنر «بالتیمور» با استقبال گرم فعالانی مواجه شد که همواره خواستار رعایت برابری‌های جنسیتی و نژادی بیشتری در دنیای هنر بودند.</p>
      <p>«سیندی نمسر» که یکی از مدافعان شناخته شده حقوق زنان در دنیای هنر است، بیان کرد: «زنان هنرمند بسیاری در جهان وجود دارند که منتظرند شناخته شوند و مورد تقدیر قرار بگیرند. تصمیم جدید موزه هنر «بالیتمور» تنها آغاز راه است. تصور کنید اگر این تصمیم در سال ۱۹۷۲ گرفته می‌شد چه اتفاقی می‌افتاد.»‌</p>
      <p>بودجه خرید آثار هنری موزه هنر «بالتیمور» در سال آینده حدود ۲ میلیون دلار است. تاثیر خریداری کردن آثار یک هنرمند بسیار متفاوت از امانت گرفتن آن از مجموعه‌های دیگر است. با خریداری آثار یک هنرمند،‌ هم هنرمند از لحاظ مالی تامین می‌شود و هم موزه این امکان را خواهد داشت تا یک اثر را برای مدت بیشتری نمایش بدهد.</p>
      <p>«املیا جونز» ـ استاد دانشکده هنر و طراحی دانشگاه کالفرنیای جنوبی ـ بیان کرد: «نحوه خریداری آثار هنری، ذات یک مجموعه دائمی را تغییر می‌دهد. امیدوارم تصمیم جدید موزه هنر «‌بالتیمور»‌ بتواند به اهمیت این موزه در قرن بیست و یکم بیافزاید.»‌</p>
      <p>اخیرا نیز گزارشی توسط مجله هنری «آرت‌نت نیوز» درباره آمار آثار هنری زنان در موزه‌ها و موسسات هنری سراسر جهان منتشر شد که طبق آن تنها ۱۴ درصد از نمایشگاه‌های فردی و گروهی ۱۰ سال اخیر به زنان عرصه هنر تعلق داشته است و آثار زنان سهم ۱۱ درصدی را در فروش به خود اختصاص داده‌اند. (یعنی از  ۲۶۰,۴۷۰ اثر فروخته شده تنها ۲۹,۲۴۷ اثر به هنرمندان زن تعلق داشته است.)</p>
      <p>انتهای پیام</p>
    </article>
  </body>
</html>