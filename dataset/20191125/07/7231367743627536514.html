<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/modello-730-slitta-al-30-settembre-termine-mobile-per-i-conguagli-fiscali/"/>
    <meta property="og:site_name" content="InvestireOggi"/>
    <meta property="article:published_time" content="2019-11-25T07:35:26+00:00"/>
    <meta property="og:title" content="Modello 730 slitta al 30 settembre, “termine mobile” per i conguagli fiscali"/>
    <meta property="og:description" content="Un emendamento alla manovra prevede lo slittamento della presentazione del 730 dal 23 luglio al 30 settembre e l’introduzione di un termine mobile per i conguagli."/>
  </head>
  <body>
    <article>
      <h1>Modello 730 slitta al 30 settembre, “termine mobile” per i conguagli fiscali</h1>
      <h2>Un emendamento alla manovra prevede lo slittamento della presentazione del 730 dal 23 luglio al 30 settembre e l’introduzione di un termine mobile per i conguagli.</h2>
      <address><time datetime="2019-11-25T07:35:26+00:00">25 Nov 2019, 07:35</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>Potrebbe slittare al <b>30 settembre 2020</b> la presentazione del <b>modello 730</b>. Lo prevede un emendamento alla manovra di bilancio per dare più tempo all’Agenzia delle Entrate, ai commercialisti e ai Caf di verificare ed elaborare con calma le dichiarazioni dei redditi la cui presentazione scade di norma il 23 luglio.</p>
      <p>Ci sarà più tempo, quindi per i contribuenti per presentare la dichiarazione dei redditi il prossimo anno. La commissione finanze alla Camera sta infatti studiando anche una revisione di tutte le date del calendario fiscale, a partire dall’invio delle certificazioni uniche (CU) da parte dei datori di lavoro, ai rimborsi tramite sostituti d’imposta. Del resto la scadenza delle presentazioni del <b>modello 730</b> ricade in pieno periodo estivo quando molti contribuenti sono in ferie con notevole aggravio per i carichi di lavoro dei Caf.</p>
      <h3>Scadenza 730 slitterà al 30 settembre</h3>
      <p>L’emendamento presentato in Commissione finanze alla Camera sul fisco prevede anche un <b>ampliamento della platea dei contribuenti</b> che potrà utilizzare il <a href="https://www.investireoggi.it/fisco/modello-730/">modello 730</a> dal prossimo anno. Oltre ai lavoratori dipendenti e pensionati, potranno usufruire di tale modello (che sarà per tutti precompilato,) anche i percettori di redditi da lavoro autonomo con esclusione di quelli derivanti dall’esercizio di arti e professioni e di impresa non occasionali. Si prevede così di includere col modello 730 altri 800-900 mila contribuenti per i quali ci si è sempre dovuti avvalere della compilazione del modello Unico.</p>
      <h3>Termine mobile per i conguagli</h3>
      <p>Cambierà, di conseguenza, anche il <b>calendario fiscale</b> e il termine per i conguagli non sarà più fisso e uguale per tutti, ma varierà in base al momento in cui il sostituto d’imposta riceverà i dati contabili e con la retribuzione o pensione del mese successivo potrà effettuare i relativi addebiti o accrediti di competenza (“<b>termine mobile”</b>). In ogni caso, la finestra temporale sarà da giugno a ottobre. Verrà poi spostato dal 7 al 16 marzo il termine di trasmissione delle certificazioni uniche (CU) da parte dei sostituti d’imposta e dei dati relativi a oneri e spese sostenuti dai contribuenti. Sarà, invece, il 30 aprile il termine per la messa a disposizione della dichiarazione precompilata da parte dell’Agenzia delle Entrate.</p>
      <p>Anche la destinazione dei contributi sul due per mille da parte dall’Agenzia delle Entrate slitterà al 15 dicembre, mentre le erogazioni liberali ai partiti sarà elaborata entro il 31 dicembre.</p>
    </article>
  </body>
</html>