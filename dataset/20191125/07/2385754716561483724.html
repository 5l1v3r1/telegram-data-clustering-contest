<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598940/plittetai-apo-tin-kakokairia-giryonis-i-elladaplimmyrisan-spitia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T07:38:00+00:00"/>
    <meta property="og:title" content="Πλήττεται από την κακοκαιρία «Γηρυόνης» η Ελλάδα-Πλημμύρισαν σπίτια"/>
    <meta property="og:description" content="Σαρωτικό πέρασμα σχεδόν από όλη την Ελλάδα πραγματοποίησε η κακοκαιρία Γηρυόνης, αφήνοντας πίσω της πλημμυρισμένους δρόμους, υπερχειλισμένα ρέματα, σπίτια..."/>
  </head>
  <body>
    <article>
      <h1>Πλήττεται από την κακοκαιρία «Γηρυόνης» η Ελλάδα-Πλημμύρισαν σπίτια</h1>
      <address><time datetime="2019-11-25T07:38:00+00:00">25 Nov 2019, 07:38</time> by <a rel="author">sigmalive</a></address>
      <p>Σαρωτικό πέρασμα σχεδόν από όλη την Ελλάδα πραγματοποίησε η κακοκαιρία Γηρυόνης, αφήνοντας πίσω της πλημμυρισμένους δρόμους, υπερχειλισμένα ρέματα, σπίτια μέσα στο νερό και το σύνολο των δυνάμεων της πυροσβεστικής να επιχειρούν για τη διάσωση πολιτών που είχαν εγκλωβιστεί ή για άντληση υδάτων.</p>
      <p>Τα μεγαλύτερα προβλήματα προκλήθηκαν στην περιοχή της Κινέτας, όπου υπερχείλισε το ρέμα Πίκκα, με συνέπεια να κλείσει η Εθνική Οδός Αθηνών-Κορίνθου και να πλημμυρίσουν πολλά σπίτια μέσα στην πόλη, και στην παραλία της Κατερίνης, όπου φούσκωσε η θάλασσα, με συνέπεια να ανέβει στην επιφάνεια και να μπει στον αστικό ιστό. Οι αρχές εκκένωσαν τα σπίτια στην πρώτη γραμμή της παραλίας.</p>
      <p>Σύμφωνα με εκπρόσωπο της Ολυμπιας Οδού η εθνική οδός Αθηνών-Κορίνθου είναι κλειστή στο ρεύμα προς Κόρινθο από το 54ο χιλιόμετρο μέχρι το 62ο χιλιόμετρο και στο ρεύμα προς Αθήνα στο ύψος του 62ου χιλιόμετρου με αποτέλεσμα η τροχαία να σταματά τα οχήματα στα διόδια της Ελευσίνας και του Ισθμού. Η εκτιμησή του μάλιστα, είναι ότι η κυκλοφορία στο ρεύμα προς Κόρινθο θα πάρει πάρα πολύ χρόνο για να αποκατασταθεί και γι' αυτό κάλεσε όσους έχουν προγραμματίσει ταξίδι προς την Πελοπόννησο να το αναβάλουν. Για το ρεύμα προς Αθήνα η εκτιμησή του ήταν ότι «κάτι θα γίνει τις επόμενες ώρες».</p>
      <figure>
        <iframe src="https://www.youtube.com/embed/mLklhgZ1iRc" width="1903" height="768" data-service="Youtube" scrolling="no"/>
      </figure>
      <p>Από την πλευρά του ο εκπρόσωπος της Πυροσβεστικής ανακοίνωσε ότι από την περιοχή της Κινέτας υπήρξαν 40 κλήσεις στην υπηρεσία με τις 27 να αφορούν απομακρύνσεις κατοίκων και τις 13 αντλήσεις υδάτων.</p>
      <p>Παράλληλα ο Προαστιακός ανακοίνωσε αναστολή δρομολογίων στο τμήμα από Κιάτο προς Πειραιά και αντίστροφα.<br/>Η κακοκαιρία θα συνεχιστεί και σήμερα. Σύμφωνα με τις προβλέψεις των μετεωρολόγων, θα έχουμε βροχές και καταιγίδες που κατά τόπους θα είναι ισχυρές έως πολύ ισχυρές και κυρίως στα νότια ενδέχεται να συνοδευτούν από χαλαζοπτώσεις. Παροδικά ισχυρές χιονοπτώσεις θα εκδηλωθούν στα κεντρικά και βόρεια ορεινά, σε υψόμετρα άνω των 1600 με 1700 μέτρων. Μετά το μεσημέρι πάντως σε αρκετές περιοχές της κεντρικής, ανατολικής και νότιας χώρας τα φαινόμενα θα σταματήσουν.</p>
      <figure>
        <iframe src="https://www.youtube.com/embed/F-Oy-bGqWUM" width="819" height="460" data-service="Youtube" scrolling="no"/>
      </figure>
      <p>Η θερμοκρασία θα κυμανθεί στη Δυτική Μακεδονία από 5 έως 12 βαθμούς, στη Βόρεια Ελλάδα από 8 έως 15, στην Ήπειρο από 10 έως 16 βαθμούς, στην Κεντρική Ελλάδα από 8 έως 18, στη Δυτική και Νότια Ελλάδα από 12 έως 17 βαθμούς, στα υπόλοιπα ηπειρωτικά από 10 έως 21 βαθμούς, στα νησιά του Ιονίου από 15 έως 17, και στα νησιά του Αιγαίου από 14 έως 19 βαθμούς ενώ στην Κρήτη οι μέγιστες θα φτάσουν στους 22 με 23 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις 7 έως 8 μποφόρ και τοπικά 9 μποφόρ. Στο υπόλοιπο Αιγαίο οι άνεμοι θα πνέουν νοτιοανατολικοί με εντάσεις 8 έως 9 μποφόρ, αλλά μετά το μεσημέρι και από τα δυτικά πελάγη θα εξασθενήσουν και θα στραφούν σε νοτιοδυτικούς μέτριους. Στο Βόρειο Ιόνιο οι άνεμοι θα πνέουν από ανατολικές διευθύνσεις με εντάσεις έως 5 μποφόρ και στο Νότιο Ιόνιο νοτιοδυτικοί με ίδιες εντάσεις.</p>
      <p>Στην Αττική περιμένουμε τοπικά ισχυρές βροχές και καταιγίδες, με πιθανότητα πρόσκαιρης χαλαζόπτωσης, φαινόμενα που μετά το μεσημέρι θα σταματήσουν. Αργά το βράδυ ωστόσο ενδέχεται να εκδηλωθούν και πάλι τοπικές βροχές ή καταιγίδες. Οι άνεμοι θα πνέουν από νοτιοανατολικές διευθύνσεις με εντάσεις 7 έως 8 μποφόρ, αλλά μετά το μεσημέρι θα στραφούν σε νοτιοδυτικούς και θα εξασθενήσουν στα 4 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη περιμένουμε ισχυρές βροχές κατά περιόδους και κυρίως πάνω από τη θάλασσα καταιγίδες. Οι άνεμοι θα πνέουν από ανατολικές διευθύνσεις ισχυροί έως σχεδόν θυελλώδεις, 6 με 7 μποφόρ. Η θερμοκρασία στο κέντρο της πόλης θα κυμανθεί από 10 έως 14 βαθμούς.</p>
    </article>
  </body>
</html>