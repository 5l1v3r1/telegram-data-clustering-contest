<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-cisce-pulled-out-the-story-of-krishna-chander-jamun-ka-ped-which-satirizing-governments-and-bureaucracy-2867124.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T07:38:15+00:00"/>
    <meta property="og:title" content="सरकारों और नौकरशाही पर व्यंग्य करती कृष्ण चंदर की कहानी को CISCE ने कोर्स से निकाला"/>
    <meta property="og:description" content="अगर कोई मामला लालफीताशाही के फेर में पड़ जाए तो क्या होता है? इससे रोज हम रूबरू होते रहते हैं लेकिन 50 साल पहले लिखी गई कहानी &amp;lsquo;जामुन का पेड़' बताती है कि सरकारी महकमों में फाइलों की चाल पहले..."/>
  </head>
  <body>
    <article>
      <h1>सरकारों और नौकरशाही पर व्यंग्य करती कृष्ण चंदर की कहानी को CISCE ने कोर्स से निकाला</h1>
      <address><time datetime="2019-11-25T07:38:15+00:00">25 Nov 2019, 07:38</time> by <a rel="author">शिखा श्रीवास्तव।,लखनऊ।</a></address>
      <p>अगर कोई मामला लालफीताशाही के फेर में पड़ जाए तो क्या होता है? इससे रोज हम रूबरू होते रहते हैं लेकिन 50 साल पहले लिखी गई कहानी ‘जामुन का पेड़' बताती है कि सरकारी महकमों में फाइलों की चाल पहले भी इतनी आड़ी-तिरछी ही थी। यहां जिक्र इसलिए कि कृष्ण चंदर की यह कहानी सीआईएससीई की बोर्ड परीक्षाओं से महज तीन महीने पहले हटा दी गई है।</p>
      <p>कहानी का सार कुछ यूं है- कहीं किसी प्रदेश में सचिवालय में एक जामुन का पेड़ था। अंधड़ आया, पेड़ गिरा और उस पेड़ के नीचे एक शख्स दब गया। पेड़ काटकर हटवाने के लिए वाणिज्य विभाग ने कृषि विभाग को फाइल भेजी तो कृषि विभाग ने उद्यान विभाग को भेज दी। चार-पांच विभागों में फाइल घूमते हुए प्रधानमंत्री तक पहुंची, इस बीच दबा हुआ शख्स मर गया। नौकरशाही पर तंज कसती और आज के माहौल में भी उतनी ही सटीक बैठती यह कहानी कृष्ण चंदर ने लिखी है।</p>
      <p>काउंसिल फॉर द इंडियन स्कूल सर्टिफिकेट एक्जामिनेशन (सीआईएससीई) ने बीच सत्र में आदेश जारी कर कहा है कि 2020 और 2021 की बोर्ड परीक्षाओं में इस कहानी से प्रश्न नहीं पूछे जाएंगे। लिहाजा, इसकी तैयारी न करवाई जाए। इस कहानी को बच्चे कक्षा 9 से पढ़ते हैं। माना जा रहा है कि अगले सत्र से पाठ्यक्रम से इसे हटाया जा सकता है। इस कहानी को 2015 में पाठ्यक्रम में शामिल किया गया था। जानकारों का कहना है कि अधिकारियों के हस्तक्षेप के बाद इस कहानी को हटाया गया है।</p>
      <p>
        <b>Read Also: <a href="https://www.livehindustan.com/uttar-pradesh/story-prime-minister-narendra-modi-office-seeks-report-on-death-of-30-cows-in-kanha-upvan-bareilly-uttar-pradesh-2867062.html">बरेली के कान्हा उपवन में 15 दिनों के अंदर 30 गायों की मौत पर पीएम मोदी ने मांगी​ रिपोर्ट</a></b>
      </p>
      <p>सीआईएससीई की कक्षा 9-10 में हिन्दी विषय में साहित्य सागर नामक एक किताब चलती है जिसमें कई मशहूर साहित्यकारों के साथ कृष्ण चंदर की यह कहानी भी है। बीच सत्र में इस कहानी को हटाने को लेकर सीआईएससीई के सचिव गैरी अराथून ने कोई कारण नहीं दिया है। कृष्ण चंदर की मृत्यु 1977 में हो गई थी। माना जाता है कि उन्होंने यदि अपनी मृत्यु से 10 साल पहले भी लिखा तो 50 वर्ष पूरे हो चुके हैं।</p>
      <p><b>जानकारों का क्या है कहना?</b><br/>हिन्दी साहित्य के आलोचक वीरेन्द्र यादव ने कहा, 'यह बहुत दुर्भायपूर्ण है कि इस कहानी को हटाया गया जबकि इस कहानी के जरिये कृष्ण चंदर ने सामाजिक और राजनीतिक व्यवस्था पर प्रकाश डालते हुए नौकरशाही पर सटीक व्यंग्य किया है।' सीआईसीएसई की पूर्व सिटी कोआर्डिनेटर माला मेहरा ने कहा, 'सीआईएससीई ऐसा करता रहता है। अक्सर जब पाठ ज्यादा होते हैं तो एक-दो पाठों से प्रश्न नहीं पूछे जाते। इस बार हिन्दी में ऐसा किया गया है। इसमें ऐसा कुछ खास नहीं है कि कारण बताया जाए कि कहानी को क्यों हटाया गया।'</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>
      </p>
    </article>
  </body>
</html>