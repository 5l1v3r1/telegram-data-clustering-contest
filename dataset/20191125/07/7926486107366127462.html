<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013322/%D8%AF%D9%86%DB%8C%D8%B2%D9%84%DB%8C-%D9%87%D9%86%D9%88%D8%B2-%D8%A8%D9%87-%D9%82%D9%87%D8%B1%D9%85%D8%A7%D9%86%DB%8C-%D8%AA%D8%B1%D8%A7%DA%A9%D8%AA%D9%88%D8%B1-%D8%A7%DB%8C%D9%85%D8%A7%D9%86-%D8%AF%D8%A7%D8%B1%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T07:26:11+00:00"/>
    <meta property="og:title" content="دنیزلی: هنوز به قهرمانی تراکتور ایمان دارم"/>
    <meta property="og:description" content="سرمربی تراکتور در مورد شرایط این تیم و نتایج دیدارهای اخیر صحبت کرد."/>
  </head>
  <body>
    <article>
      <h1>دنیزلی: هنوز به قهرمانی تراکتور ایمان دارم</h1>
      <address>
        <time datetime="2019-11-25T07:26:11+00:00">25 Nov 2019, 07:26</time>
      </address>
      <p>
        <i>سرمربی تراکتور در مورد شرایط این تیم و نتایج دیدارهای اخیر صحبت کرد.</i>
      </p>
      <p>به گزارش مشرق، <b>مصطفی دنیزلی</b> در خصوص شرایط این روزهای تراکتور و سه شکست پیاپی اظهار داشت: معتقدم تیم ما شرایط خوبی دارد هرچند که در بازی‌های اخیر نتیجه نگرفتیم. ما لیگ برتر را خوب شروع کردیم ولی در دیدارهای اخیر روند نتیجه‌گیری‌مان خوب نبوده که این موضوع در فوتبال امری طبیعی است و برای هر تیمی ممکن است پیش بیاید. من معتقدم شروع لیگ مهم است ولی مهم‌تر از آن نحوه پایان لیگ است و اینکه در پایان فصل چه عملکردی داشته باشی و کجای جدول قرار بگیری نشان از عملکردت در طول آن فصل دارد و نمی‌شود چند بازی را ملاک قضاوت یک تیم قرار داد.</p>
      <p>وی در مورد اینکه شکست‌های اخیر تراکتور باعث نگرانی هواداران این تیم شده و اینکه آیا با این شرایط همچنان به قهرمانی تیمش امیدوار است یا نه، گفت: نگرانی هواداران را درک می‌کنم ولی خودم نگران نیستم چرا که همانطور که گفتم تیم شرایط خوبی دارد. این را هم بگویم که در عمر مربیگری‌ام هرگز هدفی جز قهرمانی نداشته‌ام و تنها 2 بار پیش آمده که تیم‌هایی را در اختیار گرفتم که شرایط قهرمانی نداشتند و به جز آن همیشه در تیم‌هایی حضور پیدا کردم که مدعی قهرمانی بودند و همیشه خودم را در این چالش قرار دادم. از ابتدای فصل هم که هدایت تراکتور را بر عهده گرفتم هدفم این بود که برای اولین بار با این تیم در لیگ برتر به قهرمانی برسم و همچنان در حال کار روی همین هدفم هستم و به هیچ چیز جز این فکر نمی‌کنم. من به شخصه آینده روشنی پیش روی تراکتور می‌بینم.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012587/%DA%AF%D8%B2%D8%A7%D8%B1%D8%B4-%D8%B1%D8%B3%D8%A7%D9%86%D9%87-%D8%AA%D8%B1%DA%A9%DB%8C%D9%87-%D8%A7%DB%8C-%D8%A7%D8%B2-%D8%B1%D9%88%D9%86%D8%AF-%D8%B5%D8%B9%D9%88%D8%AF%DB%8C-%D8%AF%D9%86%DB%8C%D8%B2%D9%84%DB%8C">گزارش رسانه ترکیه‌ای از روند صعودی <i>دنیزلی</i></a>
      </blockquote>
      <p>سرمربی تراکتور در مورد اینکه کدام تیم‌ها را مدعی قهرمانی می‌داند هم عنوان کرد: این موضوع نیاز دارد که پیشگو باشید و من پیشگو نیستم. تازه 10 هفته از رقابت‌ها گذشته و هنوز هفته‌های زیادی باقی مانده است. در 7-8 هفته پایانی لیگ می‌توان گفت چه تیم‌هایی مدعی قهرمانی هستند و به نظرم آن چند تیمی که در آن مقطع بالای جدول هستند حساب خود را از بقیه جدا کرده و رقابت قهرمانی‌ تا هفته‌های پایانی میان آن‌ها خواهد بود.</p>
      <p>دنیزلی در مورد اینکه به فوتبال زیبا بیشتر اهمیت می‌دهد یا نتیجه‌گیری هم گفت: این دو لازم و ملزوم یکدیگر هستند. هدف من ابتدا این است که فوتبال زیبا، هجومی و تماشاگر پسند ارائه دهیم و به دنبال آن نتیجه بگیریم و موفقیت کسب کنیم. به نظر من بدون انجام فوتبال زیبا موفقیت و رسیدن به قهرمانی حاصل نمی‌شود و اگر غیر از این باشد آن موفقیت اتفاقی بوده است. شاید پیش از این در تیم‌هایی فوتبال زیبا ارائه دادیم ولی قهرمان نشدیم ولی من همیشه هر دو هدف را دنبال می‌کنم.</p>
      <p>وی در مورد تیم ملی ایران و شکست در بازی‌های اخیر که باعث شده شانس صعودش به جام جهانی کم شود هم گفت: من به تیم ملی ایران علاقه قلبی دارم و با هیجان بازی‌های تیم ملی ایران را تماشا کردم و دنبال می‌کنم. به نظرم این بازی (با عراق) برای ما خیلی مهم بود و به 3 امتیاز آن نیاز داشتیم اما ایران نتوانست فوتبال مورد نظرش را ارائه دهد. من تقریباً تمام بازیکنان تیم ملی ایران را چه لژیونرها چه بازیکنان لیگ به خوبی می‌شناسم و با خصوصیات آنها آشنایی داریم. به نظرم تیم ملی ایران در این بازی از نظر روانی در سطح پایین‌تر از شرایط مسابقه قرار داشت و همین موضوع برایش دردسر ساز شد. ولی خوبی‌اش این است که هنوز همه چیز دست خود ایران است و می‌تواند با نتایج دلخواه در بازی‌های بعدی صعود کند.</p>
      <p>سرمربی تراکتور در مورد انتقاداتی که از شجاعی در این بازی شد هم عنوان کرد: مسعود در این بازی بیش از حد معمول عصبی بود و اشتباهاتی هم داشت. انتقاد هم حق هواداران فوتبال است ولی به این معنی نیست که همه خدمات گذشته یک بازیکن را نادیده بگیریم. او سال‌ها برای تیم ملی ایران زحمت کشیده و بازی‌های خوبی داشته است.</p>
      <p>منبع: ایلنا</p>
    </article>
  </body>
</html>