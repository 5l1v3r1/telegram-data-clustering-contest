<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807304/%D8%AA%D9%86%D8%A7%D9%82%D8%B6%E2%80%8C%D9%87%D8%A7%DB%8C-%D9%88%D8%AC%D9%87-%D9%88%D8%A7%D8%B1%DB%8C%D8%B2%DB%8C-%D8%AF%D8%B1-%DA%A9%D9%85%DA%A9%E2%80%8C%D9%87%D8%A7%DB%8C-%D8%AD%D9%85%D8%A7%DB%8C%D8%AA%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:50:00+00:00"/>
    <meta property="og:title" content="تناقض‌های وجه واریزی در کمک‌های حمایتی خانوارها"/>
    <meta property="og:description" content="واریز دور اول کمک‌های حمایتی دولت در حالی انجام شد که در مواردی پرداخت با مبالغ اعلام شده تناسب نداشت و تاکنون توضیحی در این زمینه از دستگاه‌های مربوطه دریافت نشده است."/>
  </head>
  <body>
    <article>
      <h1>تناقض‌های وجه واریزی در کمک‌های حمایتی خانوارها</h1>
      <h2>واریز دور اول کمک‌های حمایتی دولت در حالی انجام شد که در مواردی پرداخت با مبالغ اعلام شده تناسب نداشت و تاکنون توضیحی در این زمینه از دستگاه‌های مربوطه دریافت نشده است.</h2>
      <address>
        <time datetime="2019-11-25T07:50:00+00:00">25 Nov 2019, 07:50</time>
      </address>
      <p>به گزارش گروه اقتصادی خبرگزاری دانشجو، در جریان واریز کمک‌های حمایتی دولت برای جبران آسیب ناشی از افزایش قیمت بنزین و برگشت یارانه این بخش به مردم، قرارشد تا ۶۰ میلیون نفر در قالب حدود ۱۹ میلیون خانوارمشمول این طرح شوند.<br/><br/>اما رقم مشخصی به ازای هر نفر تعیین نشد بلکه به تناسب اعضای خانوار مبالغی اعلام شد که پرداخت شود. بر این اساس برای خانوار‌های تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان تعیین شد.<br/><br/>به هر صورت طی سه مرحله پرداختی‌ها انجام شد که روز شنبه (دوم آذر) مرحله آخر آن در ماه جاری بود.<br/><br/>در حالی انتظار وجود داشت که طبق اعلام، ۶۰ میلیون نفر در گروه‌های هدف مبالغ را دریافت کنند که گزارش‌های دریافتی ایسنا نشان داد در بین دریافت‌کنندگان، واریزی بر اساس مبالغ اعلامی نیست. به عنوان نمونه خانوار سه نفره می‌گوید ۱۰۳ هزار تومان دریافتی داشته در حالی که باید این رقم ۱۳۸ هزار تومان باشد یا در مورد خانوار‌های با تعداد بالاتر نیز این اتفاق افتاق افتاده و کمتر از حد تعریف شده واریز شده است.<br/><br/>این تناقض در پرداخت در حالی وجود دارد که باید وزارت کار، تعاون و رفاه اجتماعی به عنوان مسئول شناسایی گروه‌هدف و اعلام آن برای دریافت در این رابطه پاسخگو باشد و توضیح ارائه کند، ولی تاکنون اطلاعاتی دراین رابطه دریافت نشده است که مبنای پرداخت و تعیین رقم آن در خانوار‌ها بر چه اساسی بوده است.<br/><br/>در صورتیکه پرداختی به تعداد اعلام شده ۶۰ میلیونی نیز از سوی دستگاه‌های مربوطه شفاف نشده است و بعد از واریز سه مرحله اول مشخص شد که برخی خانوار‌هایی که گفته شده بود جزو گروه‌های هدف هستند دریافتی نداشتند، از جمله زنان سرپرست خانوار، معلمان و بازنشستگان.<br/><br/>در هر صورت افراد معترض به عدم واریز کمک حمایتی می‌توانند شماره ملی سرپرست خانوار خود را به کد دستوری #۶۳۶۹* ارسال کنند تا مورد بررسی قرار گیرد.</p>
    </article>
  </body>
</html>