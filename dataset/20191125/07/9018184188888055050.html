<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sports.walla.co.il/item/3325681"/>
    <meta property="og:site_name" content="וואלה! ספורט"/>
    <meta property="article:published_time" content="2019-11-25T07:15:00+00:00"/>
    <meta property="og:title" content="סן פרנסיסקו כתשה את גרין ביי, ניצחון קשה לניו אינגלנד"/>
    <meta property="og:description" content="הפורטי ניינרס הביסו את הפאקרס 8:37 ועשו עוד צעד להבטחת המקום בפלייאוף. 9:13 לפטריוטס על דאלאס, ניו אורלינס ניצלה עם 31:34..."/>
  </head>
  <body>
    <article>
      <h1>סן פרנסיסקו כתשה את גרין ביי, ניצחון קשה לניו אינגלנד</h1>
      <address><time datetime="2019-11-25T07:15:00+00:00">25 Nov 2019, 07:15</time> by <a rel="author">דוד רוזנטל</a></address>
      <p>המחזור ה-12 ב-NFL נתן קריאת כיוון למספר קבוצות. בצד החיובי, ניו אורלינס ממשיכה להתקרב להבטיח את ראשות ה-NFC דרום לאחר 31:34 דרמטי על קרוליינה בעוד ניו אינגלנד חילצה 9:13 ביתי קשה מדאלאס ובסן פרנסיסקו הפורטי ניינרס היכו ללא רחם בגרין ביי והביסו אותה 8:37. בצד הפחות חיובי, סינסינטי פלירטטה עם ניצחון ראשון העונה, אבל הפסידה 16:10 לפיטסבורג וצנחה למאזן 11:0. סיאטל המשיכה לספק לסן פרנסיסקו הרבה חומרים למחשבה אחרי 9:17 בפילדלפיה, שיקגו שרדה ניסיון מהפך של ניו יורק ג'איינטס וגברה עליה בביתה 14:19.</p>
      <p>בפאלו ממשיכה לצעוד לכיוון פלייאוף שני בשלוש שנים לאחר 3:20 קל בבית על דנבר. אוקלנד ספגה מכה קשה לחלום הפלייאוף אחרי שהובכה במדולנדס על ידי ניו יורק ג'טס 34:3. קליבלנד טיילה ב-24:41 הביתי על מיאמי, וושינגטון החלשה הכניעה בבית 16:19 את דטרויט החלשה לא פחות וטמפה ביי עצרה את המומנטום הרגעי של אטלנטה כשגברה עליה 22:35. טנסי חזרה למאזן חיובי אחרי 20:42 על ג'קסונוויל.</p>
      <figure>
        <iframe data-src="https://twitter.com/NFL/status/1198717234425843713" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>ניו אורלינס (2:9) - קרוליינה (6:5) 31:34</b>
      </p>
      <p>קשה להיות היום ג'ואי סליי. הבועט של קרוליינה החמיץ שתי בעיטות לאחר טאצ'דאון ולקינוח, במצב של 31:31, גם שער שדה מ-28 יארד. דרו בריס והסיינטס לא החמיצו את ההזדמנות, צעדו לחלק המגרש של קרוליינה והניחו לוויל לאץ להשחיל מ-33 יארד את שער השדה המנצח כשעל השעון לא נותר זמן. ניו אורלינס נראתה בשליטה והובילה 18:31, אבל קייל אלן (256 יארד ו-3 טאצ'דאונים), כריסטיאן מקאפרי הנהדר (133 יארדים כוללים, טא'צדאון על הקרקע ואחד באוויר) ודי ג'יי מור (126 יארד ושני טאצ'ים באוויר) סייעו לפנתרים לאזן ל-31:31, לפני שסליי הרג להם את הסיכוי במשחק ופגם ביכולת ההעפלה שלהם לפלייאוף.</p>
      <p>
        <b>בפאלו (3:8) - דנבר (8:3) 3:20</b>
      </p>
      <p>הבילס נהדרים השנה בהגנה, ולא משנה אם בצד השני משחקת קבוצה נרפית כמו הברונקוס. שאק לוסון רשם שתיים מארבע הפלות הקוורטרבק של בפאלו, ג'וש אלן חילק שתי מסירות לאנדזון וסיים עם 185 יארד וגם איבוד ודווין סינגלטרי חרך 106 יארד על הקרקע. 82 יארד ב-10 מ-25 ואיבוד אווירי לקינוח לברנדון אלן מדנבר, שכנראה לא ייבחר לנבחרת המחזור הפעם.</p>
      <figure>
        <iframe data-src="https://twitter.com/BuffaloBills/status/1198699646043987968" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>פילדלפיה (6:5) - סיאטל (2:9) 17:9</b>
      </p>
      <p>בשבוע שעבר האיגלס, שהיו במומנטום טוב, הפסידו בבית לניו אינגלנד 17:10 והשבוע חיקו את היכולת ההתקפית החלשה ונוצחו שוב בלינקולן פייננשל בתוצאה כמעט זהה. רשאד פני הגיח ל-129 יארד, בהם טאצ'דאון של 58 יארד, והסיהוקס המעולים ממשיכים לנשוף בעורף של סן פרנסיסקו ב-NFC מערב. 256 יארד, טאצ'דאון ושני איבודים לקרסון וונץ, בעונה לא מרשימה, בלשון המעטה.</p>
      <p>
        <b>שיקגו (6:5) - ניו יורק ג'איינטס (9:2) 14:19</b>
      </p>
      <p>כששתי קבוצות רעות נפגשות המשחק לא יכול להיות יפה, ואכן הקהל בסולג'רספילד לא נהנה מפוטבול גדול, אבל לפחות ראה את הקבוצה הביתית עוצרת ניסיון קאמבק של הכחולים ומשאירה את הניצחון בבית. מיצ'ל טרוביסקי איבד שני כדורים, אבל מסר לטאצ'דאון לאלן רובינסון, שרשם שיא עונתי של 131 יארד באוויר. 150 יארד ושני טאצ'ים לדניאל ג'ונס בניו יורק, שסופרת את השבועות לדראפט 2020.</p>
      <figure>
        <iframe data-src="https://twitter.com/NFL/status/1198699671901704192" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/NoHuddle_NFL/status/1198689780403490819" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>ניו יורק ג'טס (7:4) - אוקלנד (5:6) 3:34</b>
      </p>
      <p>הריידרס היו אחת מהפתעות העונה עד כה, אבל סיפור הסינדרלה שלהם ספג זעזוע עמוק במדולנדס, כשהג'טס התעללו בהם לכל אורך ההתמודדות. סם דארנולד רשם 315 יארד באוויר וצמד טאצ'ים, וסייע לסילונים לקצור ניצחון שלישי ברציפות אחרי פתיחת עונה איומה. 15 מ-27 ל-127 יארד ואיבוד אווירי לדרק קאר.</p>
      <p>
        <b>וושינגטון (9:2) - דטרויט (7:1:3) 16:19</b>
      </p>
      <p>קבוצות רעות מוצאות דרך להפסיד משחקים גם אם הן משחקות נגד קבוצות יותר רעות מהן. דטרויט הובילה 3:13 מאחורי הרוקי ג'ף דריסקל, אבל הקוורטרבק הצעיר מסר לאיבוד השלישי שלו במשחק בדקת הסיום, קווינטון דנבאר חטף ואפשר לדסטין הופקינס לרשום שער שדה מנצח כשעל השעון נותרו 16 שניות. 156 יארד ואיבוד לדוויין הסקינס בצד המנצח, 207 יארד, טאצ'דאון ושלושה איבודים לדריסקל. בגיהינום הקוורטרבקים מקרינים את המשחק הזה בלופ.</p>
      <figure>
        <iframe data-src="https://twitter.com/NFL/status/1198710292550758400" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/BarstoolOSU/status/1198711222713106434" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>סינסינטי (11:0) - פיטסבורג (5:6) 16:10</b>
      </p>
      <p>הסטילרס לא רצו להיות הראשונים שיתנו לבנגאלס לנצח העונה, אבל הם בהחלט נתנו לטיגריסים לפלרטט, עד שאלווין דופרי הוריד לקרקע את ריאן פינלי, גרם לו לשמוט את הכדור והשאיר את הניצחון בידי הפלדות. דוולין הודג'ס החליף את מייסון רודולף המדשדש בעמדת הקוורטרבק במהלך המשחק, ועם מסירת טאצ'דאון ל-79 יארד לג'יימס וושינגטון העלה את פיטסבורג ליתרון 7:10, ממנו צעדו לניצחון. 118 יארד להודג'ס, 192 יארד ב-12 מ-26 לפינלי בצד השני.</p>
      <p>
        <b>קליבלנד (6:5) - מיאמי (9:2) 24:41</b>
      </p>
      <p>הבראונס עמדו במרכז העניינים בשבוע שעבר בעקבות הרחקתו של מיילס גארט לעונה שלמה, אבל לא ממש הושפעו מול הדולפינס החלשים. 327 יארד, שלושה טאצ'ים ואיבוד לבייקר מייפילד, 148 מהיארדים הללו נחתו עשר פעמים בידיו של ג'ארוויס לנדרי, שרשם שתי תפיסות באנדזון. 214 יארד, שני טאצ'דאונים ושני איבודים לריאן פיצפטריק במיאמי.</p>
      <p>
        <b>אטלנטה (8:3) - טמפה ביי (7:4) 35:22</b>
      </p>
      <p>אחרי שני ניצחונות נאים, ויש שיגידו אפילו מרשימים, נראה היה שהפאלקונס בדרך הנכונה לטוויסט העונה, אבל משחק הנפל הזה הראה שהכול היה בגדר אשליה. 313 יארד, שלושה טאצ'ים ושני איבודים לג'יימיס ווינסטון בטמפה ביי, 271 יארד ואיבוד ללא טאצ'דאון למאט ריאן.</p>
      <figure>
        <iframe data-src="https://twitter.com/NFL/status/1198715260464779264" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>ניו אינגלנד (1:10) - דאלאס (5:6) 9:13</b>
      </p>
      <p>המשחק הביתי הקשה ביותר של הפטריוטס השנה, והם יצאו ממנו בשן ועין, לא מעט בזכות מזג האוויר הסוער בפוקסבורו. ההגנה של ניו אינגלנד עבדה קשה, בעוד בהתקפה טום בריידי מצליח לייצר רק מסירה אחת לטאצ'דאון, לאנקיל הארי במחצית הראשונה. סוני מישל עבד קשה על הקרקע עם 85 יארד ב-20 נשיאות, אבל הקרדיט מגיע להגנה ששיתקה את דאק פרסקוט על 199 יארד ואיבוד אווירי אחד. הקאובויס הראו בעצמם משחק הגנה איכותי ועדיין מובילים את ה-NFC מזרח החלש במירוץ לפלייאוף, אבל לא נמצאים בעמדה משכנעת.</p>
      <p>
        <b>טנסי (5:6) - ג'קסונוויל (7:4) 20:42</b>
      </p>
      <p>משחק גדול של ריאן טנהיל העניק לטייטאנס ניצחון קל. הקוורטרבק רשם ארבעה טאצ'דאונים, שניים במסירה ושניים בריצה, וסיים עם 259 יארד באוויר ו-40 יארד על הקרקע. הוא נעזר ב-159 יארד ושני טאצ'ים של דרק הנרי על הקרקע. בצד של הג'אגוארס היה לאונרד פורנט צדיק בסדום עם 97 יארד ושתי חדירות לאנדזון. 272 יארדים לא משמעותיים לניק פולס.</p>
      <figure>
        <iframe data-src="https://twitter.com/NFL/status/1198761384755875843" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>סן פרנסיסקו (1:10) - גרין ביי (3:8) 8:37</b>
      </p>
      <p>הידיעה שסיאטל ניצחה הייתה אמורה להלחיץ את הניינרס, אבל הם הבהירו כבר ברבע הראשון שהם ניזונים היטב מהלחץ הזה. במשחק הראשון מבין שלושה קשים ביותר (בולטימור וניו אורלינס, שניהם בחוץ), ג'ימי גארופולו וחבריו עבדו יפה משני צדי הכדור. בהתקפה, גארופולו מסר ל-253 יארד ושני טאצ'דאונים, בעוד ההגנה משתקת את ארון רוג'רס, שסיים עם מספרים של רוקי - 20 מ-33 ל-104 יארד. ג'ורג' קיטל קטף 129 יארד אוויריים בניינרס, שנראים לחלוטין בשלים.</p>
      <figure>
        <iframe data-src="https://twitter.com/NFL/status/1198818658027335680" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>