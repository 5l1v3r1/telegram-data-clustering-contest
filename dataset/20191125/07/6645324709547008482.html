<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/prognoza-za-vremeto-25-noemvri-ponedelnik-news_1409311.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T07:00:00+00:00"/>
    <meta property="og:title" content="Прогноза за времето – 25 ноември (понеделник)"/>
    <meta property="og:description" content="Какво време ни очаква днес?"/>
  </head>
  <body>
    <article>
      <h1>Прогноза за времето – 25 ноември (понеделник)</h1>
      <address><time datetime="2019-11-25T07:00:00+00:00">25 Nov 2019, 07:00</time> by <a rel="author" href="https://www.actualno.com/editors/uid/169" target="_blank">Елин Димитров</a></address>
      <p>Днес, под влияние на преминаващ южно от страната средиземноморски циклон, ще бъде предимно облачно и след обяд на много места ще има валежи от дъжд. Значителни ще са количествата в южните и планинските райони от страната. През нощта срещу вторник валежите ще продължат. Вятърът ще бъде предимно от изток, умерен, в източните райони - временно силен. Максималните температури ще са между 9° и 14°. Това съобщи за Агенция „Фокус” дежурният синоптик Мартин Славчев от Националния институт по метеорология и хидрология (НИМХ). <br/><br/><br/>По Черноморието ще преобладава облачно време. След обяд по южното крайбрежие ще има валежи от дъжд, които ще продължат и през нощта срещу вторник. Ще духа умерен източен вятър. Максималните температури ще са между 13° и 16°. Температура на морската вода е 16° - 17°. Вълнението на морето ще бъде 2-3 бала. В планините ще бъде облачно, ветровито и с валежи от сняг. Под около 1700 метра н.в. валежите ще са от дъжд. Ще духа умерен и силен югоизточен вятър. Максималната температура на височина 1200 метра ще е около 8°, на 2000 метра – около 2°. И във вторник ще преобладава облачно време. На много места в страната ще има валежи от дъжд, значителни по количество през нощта срещу вторник в южните, а през деня - на места в източните райони. Покрай Дунав ще преръмява, а от югозапад ще започне процес на спиране на валежите и разкъсване на облачността. В районите с надморска височина над 1300-1400 метра ще вали сняг. В източната половина от страната вятърът ще бъде от североизток, по Черноморието привечер от север, предимно умерен. Преобладаващите температури ще са: минимални - между 4° и 9°, максимални - между 8° и 13°. В средата на седмицата вятърът ще отслабне и ще се ориентира от югозапад. Облачността ще се разкъса и ще намалее. Дневните температури ще се повишат, сутрешните ще се понижат, в отделни райони до 0° - минус 1°. В сряда ще е без валежи, в четвъртък по-късно през деня в Северозападна България ще превали дъжд.</p>
    </article>
  </body>
</html>