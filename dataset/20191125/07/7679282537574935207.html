<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-know-about-double-benefit-of-nps-2867114.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T07:18:34+00:00"/>
    <meta property="og:title" content="घर बैठे ऑनलाइन खोल सकते हैं NPS, मिलता है डबल प्रॉफिट"/>
    <meta property="og:description" content="सेवानिवृत्ति के बाद भी आपकी जिंदगी आराम से चलती रहे इसके लिए अभी से निवेश बहुत जरूरी है। ऐसी कई योजनाएं मौजूद हैं, जिसमें निवेश से आप सेवानिवृत्ति के बाद भी नियमित कमाई कर सकते हैं। इसमें नेशनल पेंशन..."/>
  </head>
  <body>
    <article>
      <h1>घर बैठे ऑनलाइन खोल सकते हैं NPS, मिलता है डबल प्रॉफिट</h1>
      <address><time datetime="2019-11-25T07:18:34+00:00">25 Nov 2019, 07:18</time> by <a rel="author">मिन्ट,नई दिल्ली</a></address>
      <p>सेवानिवृत्ति के बाद भी आपकी जिंदगी आराम से चलती रहे इसके लिए अभी से निवेश बहुत जरूरी है। ऐसी कई योजनाएं मौजूद हैं, जिसमें निवेश से आप सेवानिवृत्ति के बाद भी नियमित कमाई कर सकते हैं। इसमें नेशनल पेंशन स्कीम (एनपीएस) एक आकषर्क योजना है। इसमें निवेश पर दो लाख रुपये तक की टैक्स छूट भी मिलती है। साथ ही इसपर ऊंचा रिटर्न भी मिलता है।</p>
      <p><b>क्या है एनपीएस (NPS)</b><br/>एनपीएस को जनवरी 2004 में सरकारी कर्मचारियों के लिए शुरू किया गया था। 2009 में इसे सभी के लिए खोल दिया गया। कोई भी व्यक्ति पेंशन खाते में नियमित रूप से योगदान दे सकता है। इसमें जमा हुई धन राशि के एक हिस्से को वह एक बार में निकाल भी सकता है और बची हुई राशि का इस्तेमाल सेवानिवृत्ति के बाद नियमित आय प्राप्त करने के लिए कर सकता है। एनपीएस में केंद्र सरकार, राज्य सरकार, निजी क्षेत्र के कर्मचारी और आम नागरिक भी निवेश कर सकते हैं।</p>
      <p><b>2 तरह के होते हैं NPS खाते</b><br/>एनपीएस में पहली श्रेणी (टियर 1) और दूसरी श्रेणी ( टियर 2) खाते होते हैं। 60 साल की उम्र तक टियर 1 से राशि नहीं निकाल सकते हैं। टियर 2 एनपीएस खाता एक बचत खाते की तरह काम करता है, जहां से आप अपनी जरूरत के हिसाब से निकाल सकते हैं। वित्तीय सलाहकारों का कहना है कि टियर 2 खाते की सुविधा एनपीएस को अन्य निवेशक विकल्पों की तुलना में आकर्षक बना देती है। पीपीएफ में राशि निकालने के लिए कुछ शर्तों के साथ अवधि की भी पाबंदी होती है।</p>
      <p><b>निवेश के लिए योग्यता</b><br/>कोई भी भारतीय नागरिक या अनिवासी भारतीय एनपीएस में निवेश कर सकता है। इसमें निवेश की न्यूनतम उम्र 18 और अधिकतम 60 वर्ष है। एनआरआई के निवेश को रिजर्व बैंक और फेमा द्वारा नियंत्रित किया जाता है।</p>
      <p><b>बैंक देते हैं सुविधा</b><br/>एनपीएस खाता की सुविधा ज्यादातर बैंक देते हैं। ऑनलाइन की बजाय ऑफलाइन खाता खोलने के लिए आपको बैंक जाना होगा। बैंक से इसका फॉर्म लेकर उसे केवाईसी और अन्य दस्तावेज के साथ जमा करना होगा।</p>
      <p><b>घर बैठे खोलें खाता</b><br/>यदि आपके बैंक खाते की केवाईसी पूरी है है तो एनपीएस खाता घर बैठे ऑनलाइन खोल सकते हैं। आप मोबाइल पर भेजे गए ओटीपी का उपयोग करके रजिस्ट्रेशन को मान्य कर सकते हैं। इसके बाद आपको एक स्थाई सेवानिवृत्ति खाता संख्या (पीआरएएन) मिलेगी। एनपीएस की प्रक्रिया के लिए 125 रुपये पंजीकरण शुल्क लगता है।</p>
      <p><b>टैक्स छूट का दोहरा लाभ </b><br/>सरकार ने परिपक्वता (मैच्योरिटी) के बाद 60 फीसदी एनपीएस निकासी को कर मुक्त (टैक्स फ्री) कर दिया है। इसमें निवेश आयकर की धारा 80 सीसीडी (1), 80 सीसीडी (1बी) और 80 सीसीडी (2) के तहत टैक्स छूट मिलती है। एनपीएस पर धारा 80सी यानी 1.50 लाख रुपये से अलग 50,000 रुपये की और छूट ले सकते हैं।<br/><a href="https://www.livehindustan.com/business/story-sbi-atm-charges-and-free-withdrawals-five-things-to-know-2863142.html">SBI ग्राहक एक महीने में इतनी बार मुफ्त निकाल पाएंगे ATM से पैसा, बदल गए हैं नियम</a></p>
    </article>
  </body>
</html>