<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/zanardi-a-vettel-manca-la-misura-hamilton-verstappen-ferrari-mercedes-469109.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T07:15:55+00:00"/>
    <meta property="og:title" content="Zanardi: “A Vettel manca la misura”"/>
    <meta property="og:description" content="Il pilota BMW in occasione della Dream Race ha sottolineato di avere un debole per Lewis Hamilton e si augura di vedere presto Max Verstappen e Charles Leclerc in lotta per il titolo"/>
  </head>
  <body>
    <article>
      <h1>Zanardi: “A Vettel manca la misura”</h1>
      <h2>Il pilota BMW in occasione della Dream Race ha sottolineato di avere un debole per Lewis Hamilton e si augura di vedere presto Max Verstappen e Charles Leclerc in lotta per il titolo</h2>
      <address><time datetime="2019-11-25T07:15:55+00:00">25 Nov 2019, 07:15</time> by <a rel="author">Marco Belloro</a></address>
      <p>Tra una settimana ad <b>Abu Dhabi</b> il 2019 andrà definitivamente in archivio. La lotta per il campionato non è stata entusiasmante, perché con cinque doppiette consecutive in altrettante gare a inizio stagione la Mercedes ha spostato subito verso il proprio piatto l’ago della bilancia. Forse anche per effetto di una classifica che ha avuto poco da dire dopo appena un terzo di campionato si è assistito a un grandissimo spettacolo in pista, con poche gare all’insegna della noia e tantissime vissute in punta di sedia con arrivi in volata e battaglie senza esclusione di colpi.</p>
      <blockquote>
        <a href="https://www.formulapassion.it/motorsport/formula-1/f1-team/piero-ferrari-serve-pilota-che-non-faccia-errori-vettel-leclerc-elkann-binotto-469076.html">Piero Ferrari: “Serve un pilota che non faccia errori”</a>
      </blockquote>
      <p><b>Alex Zanardi</b>, intervistato da <i>La Gazzetta dello Sport</i> in occasione della Dream Race al Fuji che ha visto per la prima volta insieme in pista vetture del Super-GT giapponese e del DTM tedesco, ha sottolineato di non essersi di certo annoiato di fronte ai gran premi di F1 in questo 2019: <i>“La stagione 2019 non è stata per nulla noiosa, nel 2020 vedo una lotta aperta, non diamo per scontato un altro successo di Hamilton”</i>. Il pilota inglese in questo campionato ha messo nella propria bacheca personale il sesto titolo di campione del mondo, per eguagliare Michael Schumacher gliene manca soltanto uno.</p>
      <blockquote>
        <a href="https://www.formulapassion.it/motorsport/formula-1/f1-piloti/mercedes-hamilton-perde-il-podio-devo-chiedere-scusa-ad-albon-gp-brasile-467664.html">Hamilton perde il podio: “Devo chiedere scusa ad Albon”</a>
      </blockquote>
      <p>Il genietto inglese è il pilota preferito di Zanardi:<i> “Stimo Lewis e faccio il tifo per lui, la sua grandezza sta anche nella forza mentale e nel saper chiedere scusa quando sbaglia, come in Brasile con Albon, è un signore e un ragazzo misurato. Da questo punto di vista Leclerc gli assomiglia, mentre Vettel nonostante l’età non ha la dote della misura”.</i> Un pilota grintoso come Zanardi, però, non può non riconoscere in <b>Max Verstappen</b> e in <b>Charles Leclerc</b> fame e talento non comuni. L’incertezza attesa nel 2020 dipenderà da loro Red Bull-Honda e Ferrari permettendo: <i>“Difficile dire chi vincerà, mi piacerebbe vedere Leclerc e Verstappen con una macchina che possa davvero competere con le Mercedes”</i>.</p>
      <footer>RIPRODUZIONE RISERVATA</footer>
    </article>
  </body>
</html>