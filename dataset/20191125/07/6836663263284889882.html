<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/rumunskym-prezidentem-je-opet-centrista-klaus-iohannis-1364495"/>
    <meta property="og:site_name" content="E15.cz"/>
    <meta property="article:published_time" content="2019-11-25T07:05:00+00:00"/>
    <meta property="og:title" content="Rumunským prezidentem je opět centrista Klaus Iohannis"/>
    <meta property="og:description" content="Stávající rumunský prezident Klaus Iohannis obhájil svůj mandát hlavy státu. Centristický politik ve druhém kole voleb jasně porazil sociální demokratku Vioricu Dancilaovou, když získal 63,2 procenta hlasů. Iohannis potvrdil roli favorita a může zůstat dalších pět let v úřadu. Již po zveřejnění prvních odhadů prezident prohlásil, že zvítězilo moderní a evropské Rumunsko."/>
  </head>
  <body>
    <article>
      <h1>Rumunským prezidentem je opět centrista Klaus Iohannis</h1>
      <address><time datetime="2019-11-25T07:05:00+00:00">25 Nov 2019, 07:05</time> by <a rel="author">ČTK</a></address>
      <p>
        <b>Stávající rumunský prezident Klaus Iohannis obhájil svůj mandát hlavy státu. Centristický politik ve druhém kole voleb jasně porazil sociální demokratku Vioricu Dancilaovou, když získal 63,2 procenta hlasů. Iohannis potvrdil roli favorita a může zůstat dalších pět let v úřadu. Již po zveřejnění prvních odhadů prezident prohlásil, že zvítězilo moderní a evropské Rumunsko.</b>
      </p>
      <p>Iohannis podle agentury DPA o svém vítězství nepochyboval. „Zvítězilo moderní Rumunsko, evropské Rumunsko, normální Rumunsko,“ prohlásil prezident po zveřejnění odhadů. “Je to nejjasnější vítězství nad PSD,“ prohlásil Iohannis. </p>
      <p>Stávající prezident je považován za ochránce principů právního státu. Jako znovuzvolená hlava státu by mimo jiné mohl jmenovat prokurátory beroucí vážně boj s korupcí, která je jedním z nejpalčivějších problémů Rumunska.</p>
      <p>Šedesátiletý Iohannis, etnický Němec a bývalý starosta města Sibiu, pomohl zajistit konání referenda, v němž se loni v květnu velká většina Rumunů vyslovila proti kontroverzním opatřením sociálnědemokratické vlády v oblasti justice, jež vyvolala obavy o zachování principů právního států v této bývalé komunistické zemi.</p>
      <related>
        <a href="https://www.e15.cz/byznys/prumysl-a-energetika/rumunska-statni-energetika-se-chysta-prevzit-tamni-byznys-cezu-1361425"/>
      </related>
      <p>Bývalá premiérka Viorica Dancilaová zjevně zaznamenala nejhorší výsledek, jakého od pádu komunismu v prezidentských volbách dosáhl kandidát postkomunistické Sociálnědemokratické strany Rumunska (PSD), poznamenala agentura APA. Pětapadesátiletá politička byla od loňského ledna první ženou v čele rumunské vlády, před několika týdny ale parlament jejímu kabinetu vyslovil nedůvěru.</p>
      <related>
        <a href="https://www.e15.cz/byznys/prumysl-a-energetika/investicni-skupina-eurohold-krouzi-kolem-rumunskeho-byznysu-cez-1363326"/>
      </related>
      <related>
        <a href="https://www.e15.cz/zahranicni/stopka-pro-moralese-bolivijsky-parlament-odhlasoval-usporadani-novych-prezidentskych-voleb-1364482"/>
      </related>
      <related>
        <h4>Související články</h4>
        <a href="https://www.e15.cz/zahranicni/stopka-pro-moralese-bolivijsky-parlament-odhlasoval-usporadani-novych-prezidentskych-voleb-1364482"/>
        <a href="https://www.e15.cz/zahranicni/miliardar-bloomberg-se-postavi-trumpovi-v-boji-o-bily-dum-1364491"/>
        <a href="https://www.e15.cz/the-student-times/dokumentarista-uvnitr-horackovy-kampane-1355171"/>
        <a href="https://www.e15.cz/zahranicni/herec-zelenskyj-jasne-vyhral-ukrajinske-prezidentske-volby-ukazuji-pruzkumy-1358227"/>
        <a href="https://www.e15.cz/zahranicni/zeman-se-setkal-se-sefcovicem-popral-mu-uspech-ve-volbach-a-ocenil-jeho-schopnosti-1357405"/>
      </related>
    </article>
  </body>
</html>