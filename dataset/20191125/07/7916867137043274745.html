<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134977-po-pergales-hjustone-donciciaus-pokstai-pernai-gynyboje-turejome-dirka-taigi-buvo-sunku.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T07:29:00+00:00"/>
    <meta property="og:title" content="Po pergalės Hjustone – Dončičiaus pokštai: „Pernai gynyboje turėjome Dirką, taigi buvo sunku“"/>
    <meta property="og:description" content="Luka Dončičius praėjusią naktį Hjustone surengė dar vieną įspūdingą pasirodymą, o jo vedama Dalaso „Mavericks“ pasiekė penktąją pergalę iš eilės ir Vakarų konferencijoje šoktelėjo iki ketvirtosios vietos. Slovėnas per 34 minutes pelnė 41 tašką (10/15 dvit., 5/14 trit., 6/8 baudos), atliko 10 rezultatyvių perdavimų, atkovojo 6 ir perėmė 2 kamuolius, blokavo metimą bei suklydo 6 kartus, o po rungtynių neslėpė geros nuotaikos. Paklaustas, kas lėmė ..."/>
  </head>
  <body>
    <article>
      <h1>Po pergalės Hjustone – Dončičiaus pokštai: „Pernai gynyboje turėjome Dirką, taigi buvo sunku“</h1>
      <address>
        <time datetime="2019-11-25T07:29:00+00:00">25 Nov 2019, 07:29</time>
      </address>
      <p>Nuotr.: ZUMAPRESS.com-Scanpix</p>
      <figure>
        <a href="https://www.basketnews.lt/paveikslelis-207819-any1000x1000.jpg">
          <img src="https://www.basketnews.lt/paveikslelis-207819-any630x500.jpg"/>
        </a>
      </figure>
      <p>Nuotr. ZUMAPRESS.com-Scanpix</p>
      <p><a href="https://www.basketnews.lt/zaidejai/18340-luka-doncic.html">Luka Dončičius</a> praėjusią naktį Hjustone surengė dar vieną įspūdingą pasirodymą, o jo vedama Dalaso „Mavericks“ pasiekė penktąją pergalę iš eilės ir Vakarų konferencijoje šoktelėjo iki ketvirtosios vietos.</p>
      <p>Slovėnas per 34 minutes pelnė 41 tašką (10/15 dvit., 5/14 trit., 6/8 baudos), atliko 10 rezultatyvių perdavimų, atkovojo 6 ir perėmė 2 kamuolius, blokavo metimą bei suklydo 6 kartus, o po rungtynių neslėpė geros nuotaikos.</p>
      <figure>
        <iframe src="https://www.youtube.com/embed/upv5EYsPPCI" width="630" height="354" data-service="Youtube" scrolling="no"/>
      </figure>
      <p>Paklaustas, kas lėmė geresnę komandos gynybą, Dončičius pašiepė buvusį komandos draugą bei „Mavericks“ legendą Dirką Nowitzki.</p>
      <p>„Esame labiau pasitikintys savimi, pernai gynyboje turėjome Dirką, taigi buvo sunku, – su šypsena veide sakė slovėnas. – Juokauju. Visi padeda vienas kitam ir žaidžiame krepšinį taip, kaip pridera.“</p>
      <p>Vis tik nepaisant gero sezono starto tiek komandai, tiek jam pačiam, Dončičius yra susikoncentravęs tik į vieną tikslą.</p>
      <p>„Svarbiausia patekti į atkrintamąsias. Sezonas yra ilgas ir praėjo tik vienas mėnuo. Dar neturime vietos atkrintamosiose, taigi turime tęsti tai, ką darome“, – surimtėjęs sakė „Mavericks“ lyderis.</p>
      <p>„Neketiname per anksti džiaugtis rezultatais, – sakė vyriausiasis „Mavs“ treneris Rickas Carlisle‘as. – Komanda vis dar auga. Tai – svarbi pergalė. Žaidėme nelengvoje atmosferoje prieš puikius žaidėjus, taigi mūsų vyrukai nusipelno pagyrų. Vis dėlto, tai yra procesas, kuris tęsiasi kiekvieną dieną.“</p>
      <p>Savo komandos draugą pagyrė ir Kristaps Porzingis, kuriam tai debiutinis sezonas Dalaso ekipoje.</p>
      <p>„Luka kuria šou. Didžiąją dalį rungtynių visi esame priklausomi nuo jo, o jis žaidžia tiesiog neįtikėtinai. Jis sukuria laisvus metimus vyrukams, jis žaidžia puikiai. Esu labai laimingas dėl jo“, – sakė latvis.</p>
      <p>Porzingis, kaip ir Carlisle’as pabrėžė, jog dabar svarbiausia yra nepamesti galvų bei toliau sunkiai dirbti siekiant pergalių.</p>
      <p>„Nenorime užbėgti įvykiams už akių. Sezonas yra ilgas ir tikime savimi. Turime didelį pasitikėjimą savimi ir norime tęsti tai, ką darome. Tuo pačiu metu privalome išlaikyti tai, ką darome dabar ir su kiekviena diena tapti geresniais.</p>
      <p>Į visa tai įeina buvimas kartus, mikroklimatas bei žinojimas, kad visi siekiame to paties tikslo. Rūbinėje tarp žaidėjų nutinka daug dalykų, apie kuriuos jūs nežinote. Turime užtikrinti, kad tie atvejai būtų tik pozityvūs. Taip pat turi būti geri santykiai tarp žaidėjų bei trenerio, mat esu matęs, kai tai pakrypsta bloga linkme. Šiuo metu esame puikioje pozicijoje ir norime tai tęsti“, – baigė Porzingis.</p>
    </article>
  </body>
</html>