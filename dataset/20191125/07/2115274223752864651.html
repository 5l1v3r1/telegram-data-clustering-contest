<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/coldiretti_aree_a_rischio_maltempo-6607666/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T07:21:00+00:00"/>
    <meta property="og:title" content="Sette milioni di italiani vivono in aree a rischio"/>
    <meta property="og:description" content="E' la stima della Coldiretti sulla popolazione di aree soggette a frane, alluvioni ed esondazioni di fiumi, in una situazione di incertezza determinata dall'andamento meteorologico anomalo "/>
  </head>
  <body>
    <article>
      <h1>Sette milioni di italiani vivono in aree a rischio</h1>
      <h2>E' la stima della Coldiretti sulla popolazione di aree soggette a frane, alluvioni ed esondazioni di fiumi, in una situazione di incertezza determinata dall'andamento meteorologico anomalo </h2>
      <address><time datetime="2019-11-25T07:21:00+00:00">25 Nov 2019, 07:21</time> by <a rel="author">AGI - Agenzia Giornalistica Italia</a></address>
      <p>Sono <b>7 milioni</b> gli italiani che vivono in <b>aree a rischio</b> <b>frane</b>, <b>alluvioni</b> ed <b>esondazioni di fiumi</b>, in una situazione di incertezza determinata dall'andamento meteorologico anomalo che condiziona la vita e il lavoro. È quanto afferma la <b>Coldiretti</b> in relazione all'ultima <b>ondata di maltempo</b> che ha colpito l'Italia da nord a sud con gravi danni all'agricoltura e la richiesta dell'avvio delle procedure per lo stato di calamità nelle zone più colpite.</p>
      <h3>Bombe d'acqua su territorio fragile</h3>
      <p>L'eccezionalità degli eventi atmosferici è ormai diventata la norma anche in Italia tanto che siamo di fronte ad una evidente tendenza alla tropicalizzazione che - evidenzia Coldiretti - si manifesta con una più elevata frequenza di eventi estremi con <b>sfasamenti stagionali e territoriali</b>, precipitazioni brevi ed intense ed il rapido passaggio dal sole al maltempo. Le precipitazioni sempre più intense e frequenti con vere e proprie bombe d'acqua si abbattono - precisa la Coldiretti - su un territorio reso fragile dal dissesto idrogeologico con 7275 i comuni complessivamente a rischio per frane o alluvioni (il 91,3% del totale) ma la percentuale sale al 100% in Regioni come la Liguria.</p>
      <h3>Cementificazione e abbandono tra le cause del dissesto</h3>
      <p>A questa situazione non è certamente estraneo il fatto che il territorio è stato reso più fragile dalla <b>cementificazione</b> e dall'<b>abbandono</b> che negli ultimi 25 anni secondo la Coldiretti ha fatto sparire oltre della terra coltivata (-28%) con la superficie agricola utilizzabile in Italia che si è ridotta ad appena 12,8 milioni di ettari. Per questo - continua la Coldiretti - l'Italia deve difendere il proprio patrimonio agricolo e la propria disponibilità di terra fertile con un adeguato riconoscimento sociale, culturale ed economico del ruolo dell'attività nelle campagne. Il <b>settore agricolo</b> - conclude la Coldiretti - è quello più impegnato a contrastare i <b>cambiamenti climatici </b>ma anche quello più colpito con danni per oltre 14 miliardi di euro in un decennio, tra perdite della produzione agricola nazionale e alle infrastrutture nelle campagne.</p>
    </article>
  </body>
</html>