<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807278/%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%A8%D8%B2%D8%B1%DA%AF%D8%B1%D8%A7%D9%87-%DA%AF%DA%86%D8%B3%D8%A7%D8%B1%D8%A7%D9%86-%D8%A8%D9%87-%D8%A8%D9%87%D8%A8%D9%87%D8%A7%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:06:00+00:00"/>
    <meta property="og:title" content="بهره برداری از بزرگراه گچساران به بهبهان تا پایان امسال"/>
    <meta property="og:description" content="نماینده مردم شهرستان‌های گچساران و باشت در مجلس شورای اسلامی گفت: بزرگراه و جاده چهارخطه شهرستان گچساران به بهبهان تا پایان سال جاری بهره برداری می‌شود."/>
  </head>
  <body>
    <article>
      <h1>بهره برداری از بزرگراه گچساران به بهبهان تا پایان امسال</h1>
      <h2>نماینده مردم شهرستان‌های گچساران و باشت در مجلس شورای اسلامی گفت: بزرگراه و جاده چهارخطه شهرستان گچساران به بهبهان تا پایان سال جاری بهره برداری می‌شود.</h2>
      <address>
        <time datetime="2019-11-25T07:06:00+00:00">25 Nov 2019, 07:06</time>
      </address>
      <p>به گزارش گروه اقتصادی خبرگزاری دانشجو، غلامرضا تاجگردون اظهار داشت: این بزرگراه که از شهر دوگنبدان تا پل خیرآباد در مرز شهرستان گچساران با بهبهان طراحی شده است بخشی از آن در سال‌های ۱۳۹۶ و ۱۳۹۷ بهره برداری شد.<br/><br/>وی بیان کرد: بخشی از ساخت چهارخطه گچساران به بهبهان نیز به طول ۱۳ کیلومتر در حال اجراست که ۹ کیلومتر آن احداث و چهار کیلومتر دیگر در دست ساخت است.<br/><br/>نماینده مردم شهرستان‌های گچساران و باشت در مجلس شورای اسلامی عنوان کرد: عملیات اجرایی بزرگراه بابامیدان، گچساران به بهبهان در سال ۱۳۹۳ با یکهزار و ۶۰۰ میلیارد ریال اعتبار آغاز شد.<br/><br/>تاجگردون اظهار داشت:این جاده مهم بخشی از کریدور ارتباطی خوزستان به فارس است، جنوب غرب را به شرق کشور متصل می‌کند و یکی از مسیر‌های پرترافیک جنوب ایران محسوب می‌شود.<br/><br/>وی اضافه کرد: اجرای۲ میلیون متر مکعب خاکبرداری، یک میلیون و۴۰۰ متر مکعب خاکریزی،۲۰۰ هزار تن آسفالت و احداث۲۰۰ دستگاه پل سبک و سنگین از بخش‌های مهم این طرح بوده است.<br/><br/>تاجگردون تاکید کرد: تا پایان امسال این بزرگراه از منطقه بوستان در شهرستان باشت تا پل خیرآباد به طول ۷۱ کیلومتر تکمیل می‌شود و به زیر ترافیک می‌رود.<br/><br/>نماینده مردم شهرستان‌های باشت و گچساران در مجلس شورای اسلامی گفت: طرح چهار خطه بابا میدان، گچساران به بهبهان بیش از ۱۵۰ کیلومتر طول دارد.<br/><br/>تاجگردون ابراز داشت: ۱۰۸ کیلومتر از این جاده در استان کهگیلویه و بویراحمد،۲۵ کیلومتر در استان فارس و ۱۷ کیلومتر آن نیز در استان خوزستان قرار دارد.</p>
      <p>نماینده مردم شهرستان‌های گچساران و باشت تصریح کرد:طرح ساخت چهار خطه بابا میدان، گچساران به بهبهان بر اساس برنامه زمان‌بندی باید تا سال ۹۹ بهره برداری شود.<br/><br/>تاجگردون همچنین از رفع مشکل احداث تونل دیل در گچساران خبر داد و افزود: کوتاه شدن مسیر جاده بنادر جنوبی به اصفهان، اتصال شهرستان گچساران به بنادر جنوبی و خارج شدن روستا‌های دهستان بویراحمد گرمسیری از بن بست ارتباطی از مزایای ساخت این تونل است.<br/><br/>وی ابراز داشت: در این طرح باید یکهزار و ۲۴۹متر حفاری و تحکیم دهانه ورودی تونل انجام گیرد که تاکنون ۶۰۴متر ان حفر شده است.<br/><br/>تاجگردون تصریح کرد: ۶۸۰متر حفاری و تحکیم دهانه خروجی تونل،۳۳۰هزارو ۳۰۰متر مکعب خاکبرداری و ۵۸متر مکعب خاکریزی در این طرح تاکنون انجام گرفته است.<br/><br/>وی گفت: برای ساخت این طرح عمرانی یک هزار و ۵۷۵ میلیارد ریال اختصاص یافته است.<br/><br/>نماینده مردم شهرستان‌های گچساران و باشت در مجلس شورای اسلامی اظهار داشت: از این میزان اعتبار در نظر گرفته شده بیش از یک هزار و ۲۵۰ میلیارد ریال برای ساخت یک دهنه تونل به طول ۲ هزار و ۶۰۰ متر هزینه خواهد شد.<br/><br/>نماینده مردم شهرستان‌های گچساران و باشت در ادامه گفت: آسفالت ۱۰۰درصدی روستا‌های گچساران از دیگر خدمات انجام شده حوزه راهسازی این شهرستان در سال‌های اخیر است.<br/><br/>تاجگردون آسفالت بخش عمده‌ای از روستا‌های باشت، تعریض و احداث راه‌های دور دست این شهرستان از دستاورد‌های مهم دولت تدبیر و امید در شهرستان باشت است. <br/><br/>شهرستان‌های گچساران و باشت با ۱۵۰ هزار نفر جمعیت در جنوب کهگیلویه و بویراحمد قرار دارند.<br/><br/>کهگیلویه و بویراحمد حدود ۶ هزار کیلومتر راه اعم از بزرگراه، راه اصلی، فرعی و روستایی دارد که از این میزان ۱۴۲ کیلومتر بزرگراه، ۵۰۵ کیلومتر راه اصلی، یک هزار و ۲۳۸ کیلومتر راه فرعی و مابقی نیز روستایی است.</p>
      <p>منبع: ایرنا</p>
    </article>
  </body>
</html>