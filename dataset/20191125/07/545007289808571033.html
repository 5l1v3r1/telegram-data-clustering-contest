<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/a-reinceput-operatiunea-de-aducere-la-mal-a-navei-rasturnate-in-portul-midia/"/>
    <meta property="og:site_name" content="Europa FM"/>
    <meta property="article:published_time" content="2019-11-25T07:46:34+00:00"/>
    <meta property="og:title" content="A reînceput operațiunea de aducere la mal a navei răsturnate în Portul Midia"/>
    <meta property="og:description" content="Autoritățile au reluat, luni dimineața, operațiunile prin care încearcă aducerea la mal a navei răsturnate în Portul Midia, informează Mediafax. Potrivit ISU Constanța, acțiunea de evacuare a celor aproximativ 14.000 de oi de pe vas este în stand-by."/>
  </head>
  <body>
    <article>
      <h1>A reînceput operațiunea de aducere la mal a navei răsturnate în Portul Midia</h1>
      <address>
        <time datetime="2019-11-25T07:46:34+00:00">25 Nov 2019, 07:46</time>
      </address>
      <p>Autoritățile au reluat, luni dimineața, operațiunile prin care încearcă aducerea la mal a navei răsturnate în Portul Midia, informează <a href="http://mediafax.ro/">Mediafax</a>. Potrivit ISU Constanța, acțiunea de evacuare a celor aproximativ 14.000 de oi de pe vas este în stand-by.</p>
      <p>Reprezentanții ISU Constanța susțin că forțele implicate încearcă, luni dimineața, să înlăture marfa de pe puntea navei, pentru a reduce greutatea acesteia, iar apoi să o remorcheze până în port.</p>
      <p>„În cursul zilei de astăzi se va reîntruni Comitetul Județean pentru Situații de Urgență, acolo unde reprezentanții autorităților și șefii tuturor armelor vor stabili exact ce se va întâmpla cu animalele care vor fi evacuate de pe vapor. De asemenea, operațiunea de la navă a reînceput, se încearcă înlăturarea mărfii existente pe puntea superioară, pentru a putea reduce din greutatea navei, iar apoi vor încerca să readucă nava pe chilă dreaptă pentru a o putea remorca în dană”, au transmis reprezentanții ISU Constanța.</p>
      <p>Potrivit acetora, Agenția Română de Salvare a Vieții Omenești pe Mare va interveni cu trei nave, 40 de oameni și 8 scafandri, iar ISU cu 10 oameni în sprijin.</p>
      <p>Până acum au fost salvate de pe navă 32 de oi, operațiunea de evacuare fiind momentan „în stand-by”, a mai anunțat ISU Constanța.</p>
      <p>O navă cu pavilion Palau s-a răsturnat, duminică, în Portul Midia. La bordul ei se aflau aproximativ 14.000 de capete de ovine și un echipaj format din 22 de sirieni. Toți membrii echipajului au fost salvați și aduși teferi la mal. Unul dintre ei a căzut peste bord, însă a fost scos din apă fără să pățească nimic. Autoritățile au ajuns la fața locului după ce un apel la 112, în jurul unei 11:51, i-a alarmat că o navă s-a răsturnat în momentul în care părăsea Portul Midia.</p>
    </article>
  </body>
</html>