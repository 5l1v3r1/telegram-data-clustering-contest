<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/171026/dranje-roditelja-beogradskoj-osnovnoj-skoli-sest-noci-decu-kopu-dinara"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T07:07:00+00:00"/>
    <meta property="og:title" content="DRANJE RODITELJA U BEOGRADSKOJ OSNOVNOJ ŠKOLI: Šest noći za decu na Kopu 40.000 dinara!"/>
    <meta property="og:description" content="Sramota! Roditelji osnovaca beogradske OŠ &quot;Siniša Nikolajević&quot; šokirani su ponudom koju su dobili da plate za zimovanje njihovih mališana na Kopaoniku - 40.000 dinara, i to za šest noći, bez ski-pasa, u hotelu sa dve zvezdice i polupansionom. Za te pare, tvrde roditelji, može da se zimuje i u Sent Moricu ili bilo kom drugom mondenskom skijalištu u Austriji, Francuskoj, Italiji... Zimovanje na Kopaoniku, tvrde roditelji, organizuju učiteljica Mira i agencija Pro timis uz, kako se ispostavilo, podršku direktora (mada učiteljica i agencija to negiraju)."/>
  </head>
  <body>
    <article>
      <h1>DRANJE RODITELJA U BEOGRADSKOJ OSNOVNOJ ŠKOLI: Šest noći za decu na Kopu 40.000 dinara!</h1>
      <h2>Sramota! Roditelji osnovaca beogradske OŠ "Siniša Nikolajević" šokirani su ponudom koju su dobili da plate za zimovanje njihovih mališana na Kopaoniku - 40.000 dinara, i to za šest noći, bez ski-pasa, u hotelu sa dve zvezdice i polupansionom. Za te pare, tvrde roditelji, može da se zimuje i u Sent Moricu ili bilo kom drugom mondenskom skijalištu u Austriji, Francuskoj, Italiji... Zimovanje na Kopaoniku, tvrde roditelji, organizuju učiteljica Mira i agencija Pro timis uz, kako se ispostavilo, podršku direktora (mada učiteljica i agencija to negiraju).</h2>
      <address><time datetime="2019-11-25T07:07:00+00:00">25 Nov 2019, 07:07</time> by <a rel="author">Bojana PAUNOVIĆ</a></address>
      <h3>GDE SU POPUSTI</h3>
      <p>Redakciji Srpskog telegrafa javila se majka jednog učenika ove škole, koja je bila zaprepašćena cenom. Njoj je, ispričala nam je, sugerisano da bi "bilo pametno" da pošalje dete na to putovanje, bez obzira na cenu.</p>
      <p>- Nisam imala ništa protiv, moj sin voli učiteljicu i lepo mu je u razredu. Ipak, bila sam zaprepašćena kada sam videla koliko to košta, a posebno kada sam na sajtu "Olga Dedijer", gde će mališani odsesti, našla da su cene za odrasle mnogo niže nego ove koje smo mi dobili za decu. Pritom, regularnim gostima se nudi polupansion u dvokrevetnim sobama jeftinije nego našoj deci u četvorokrevetnim i petokrevetnim - priča ova majka i objašnjava da se kod drugih agencija polupansion za odrasle u dvokrevetnoj sobi "Olge Dedijer" može naći po ceni od 4.789 dinara. A gde su popusti koje agencija sigurno dobija na rani buking (zimovanje davno zakazano) i veliku grupu dece, pita se ova majka.</p>
      <p>Učiteljica, ali i agencija, tvrde da zimovanje nema nikakve veze sa školom iako je ponuda okačena usred ove osmoletke, na centralnom i lako uočljivom mestu.</p>
      <h4>Učiteljica: Ovo nema veze sa školom</h4>
      <p>Famoznu učiteljicu Miru Srpski telegraf je pozvao na broj koji se nalazi na ponudi za zimovanje. U prvom razgovoru od nje smo čuli da deca idu stalno s njom godinama i da nije bilo nikakvih primedbi.</p>
      <p>- Na Kopaoniku je papreno, a ovo je jedina ponuda koju smo dobili. Podrazumeva ceo dan školu skijanja. Organizujem se sa decom da ponesemo nešto sa doručka, večera bude oko šest, kad se vratimo u hotel. Možda "Olga" nije sređena, ali hrana i sve ostalo je pristojno. To je agencijska cena, nemam pojma šta sve ide u nju - rekla je ona.</p>
      <p>A onda je kasnije zvala da dopuni izjavu:</p>
      <p>- Ovo apsolutno nema veze sa školom, ovo nije rekreativna ni izlet, da ne kažem da je u privatnoj režiji, ali mi to vodimo za vreme zimskog raspusta, kada smo na godišnjem odmoru. Direktor je obavešten, međutim, to nema veze ni sa školom ni sa njim. Ovo zimovanje reklamiram ja, a ne škola.</p>
      <p>Direktor agencije Pro timis Dušan Šljubara za Srpski telegraf tvrdi da putovanje nema veze sa školom, bez obzira na to što je ponuda sa njihovim logom okačena na panou usred ove škole.</p>
      <p>- To je možda neko stavio, ja stvarno ne znam ko. Mi ovakva putovanja godinama organizujemo i ona zaista nemaju veze ni sa školom niti sa direktorom - ističe Šljubara.</p>
      <p>Visoku cenu zimovanja pravda time da su "novi vlasnici hotela digli cenu za 600 dinara po danu. Upitan kako je moguće da je po zvaničnom cenovniku hotela jeftiniji boravak za odrasle u dvokrevetnom smeštaju nego za decu u trokrevetnim, četvorokrevetnim i petokrevetnim sobama, Šljubara nam nije direktno odgovorio.</p>
      <p>- Ima tu i drugih troškova, poput škole skijanja (3.000 dinara, kako je navedeno u ponudi, prim. aut.), a mi nismo u obavezi sve da ih navodimo. Ja sam kapacitete u hotelu dobio preko druge agencije i to je prosto tako, a zbog drastičnog povećanja cene, mi smo i skratili boravak za jednu noć - kaže direktor Pro timisa i dodaje da ima i agencija koje skijanje na Kopaoniku nude za 700 evra.</p>
      <h4>U CENU UKLJUČENO</h4>
      <p>boravišna taksa, osiguranje, zdravstvena zaštita, usluge ski-instruktora, osiguranje putnika, pratilac grupe, troškovi organizacije i izvođenja aranžmana</p>
      <h4>NIJE UKLJUČENO</h4>
      <p>ski-oprema i ski-pas</p>
      <h3>DIREKTOR ĆUTI</h3>
      <p>Vlatko Kljajić, direktor OŠ "Siniša Nikolajević" nije odgovorio na pitanja koja smo mu poslali tim povodom (a pokušali smo da ga dobijemo i telefonom nekoliko puta). Zbog toga smo ostali uskraćeni za odgovor kako je moguće da se bilo koja turistička agencija reklamira usred škole i poziva na učiteljicu, a da škola s tim navodno nema nikakve veze.</p>
      <p>Inače, za organizaciju ovog putovanja, kako saznaje Srpski telegraf, nije bilo javne nabavke. Da je bio raspisan tender, objašnjavaju oni koji se bave organizacijom đačkih putovanja, za boravak mališana na Kopaoniku morali bi biti odobreni značajni popusti i cena bi svakako bila bar 40 odsto manja nego za odrasle.</p>
      <related>
        <h4>Pročitajte još:</h4>
        <a href="http://republika.rs/vesti/drustvo/170808/NISMO-IZNENADJENI-SLAVA-COVEK-MESTU-Komsije-hvale-heroja-Velike-Plane-koji-savladao-napadaca-sprecio-tragediju"/>
        <a href="http://republika.rs/vesti/drustvo/170860/Golim-rukama-kalasnjikov-zbog-dece-Profesor-heroj-godina-radi-bez-stalnog-ugovora-Sarcevic-obecao-srediti"/>
        <a href="http://republika.rs/vesti/drustvo/170510/RHMZ-izdao-novo-upozorenje-Spremite-KATASTROFU"/>
        <a href="http://republika.rs/vesti/drustvo/170505/Sigurna-kuca-primila-poziva-Zbog-OVOGA-zene-najcesce-stradaju"/>
        <a href="http://republika.rs/vesti/drustvo/170323/tobom-sve-imalo-smisla-Bolni-oprostaj-drugova-Mihajla-Sporica"/>
        <a href="http://republika.rs/vesti/drustvo/170311/Mogu-rade-civilu-koriste-biber-sprej-Ovih-stvari-morate-znati-KOMUNALNOJ-MILICIJI"/>
      </related>
    </article>
  </body>
</html>