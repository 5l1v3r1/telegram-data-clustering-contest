<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/elbilar/bugatti-planerar-elbil-satsar-pa-tillganglighet-6979500"/>
    <meta property="og:site_name" content="Ny Teknik"/>
    <meta property="article:published_time" content="2019-11-25T07:45:00+00:00"/>
    <meta property="og:title" content="Bugatti planerar elbil – satsar på tillgänglighet"/>
    <meta property="og:description" content="Lyxmärket Bugatti har ett modellutbud som få har råd med. Men snart kan biltillverkaren introducera ett mer prisvärt alternativ – och detta i form av en elbil."/>
  </head>
  <body>
    <article>
      <h1>Bugatti planerar elbil – satsar på tillgänglighet</h1>
      <address><time datetime="2019-11-25T07:45:00+00:00">25 Nov 2019, 07:45</time> by <a rel="author">Felix Björklund</a></address>
      <h4>Lyxmärket Bugatti har ett modellutbud som få har råd med. Men snart kan biltillverkaren introducera ett mer prisvärt alternativ – och detta i form av en elbil.</h4>
      <p>Volkswagen-ägda Bugatti har sedan millennieskiftet haft en renässans, och prismässigt har märket dragit ifrån det övriga toppskiktet. Nuvarande modellen, Chiron, börjar på 2,5 miljoner euro – och för de som vill ha lite specialanpassning kan prislappen sticka iväg rejält.</p>
      <p>Men snart kan Bugatti satsa på mer tillgängliga modeller. I en intervju med nyhetsbyrån <a href="https://www.bloomberg.com/news/articles/2019-11-18/bugatti-plots-electric-four-seater-for-less-than-1-million">Bloomberg </a>avslöjar företagets chef Stephan Winkelmann att en andra modell är på ritbordet.</p>
      <p>Enligt Bugattichefen kan en potentiell andra modell vara en elbil för mellan 500 000 och en miljon euro. Nu handlar det om att få besked från moderbolaget om de kan får pengar till utvecklingen.</p>
      <related>
        <a href="https://www.nyteknik.se/elbilar/har-ar-tesla-cybertruck-inspirerad-av-bond-bil-6979368"/>
      </related>
      <p>– Industrin genomgår en fundamental förändring och vi måste adressera vilka möjligheter det finns för att utveckla Bugatti som märke, säger Stephan Winkelmann till nyhetsbyrån.</p>
      <h3>Blir det grönt ljus för Bugatti?</h3>
      <p>Uttalandet är intressant. För det ska nog sägas att ett nischmärke som Bugatti, vars kunder har hundratals miljoner på kontot och vanligtvis inte påverkas av vardagliga saker som förbrukning och koldioxidskatt, knappast behöver bry sig om vad som "händer i industrin".  </p>
      <p>Däremot behöver märket fundera över framtiden. Bugatti köptes och återupplivades på inrådan av tidigare ordförande Ferdinand Piechs order. Men på senare år har det ifrågasatts vad märket bidrar med i koncernen – det är knappast så att de kan dela komponenter med andra. Bugattis förra modell, Veyron, var en enorm förlustaffär och enligt analytiker slutade notan med att varje sålt exemplar gav miljonförlust.</p>
      <related>
        <a href="https://www.nyteknik.se/elbilar/bmw-s-elbil-har-600-km-rackvidd-6979107"/>
      </related>
      <p>Den nya modellen skulle kunna göra att Bugatti får upp volymerna och då kan börja göra skalvinster. I dag bygger de runt 100 bilar om året och med en andra "budgetmodell" skulle den siffran kunna höjas till 600 fordon, enligt Winkelmann.</p>
      <p>Huruvida Volkswagen ger Bugatti grönt ljus återstår att se. Om så sker lär det dock dröja flera år innan modellen kan komma i produktion. </p>
      <related>
        <h4>Relaterade artiklar</h4>
        <a href="https://www.nyteknik.se/elbilar/audi-om-nya-e-tron-sportback-det-har-ar-unikt-i-en-seriebil-6979282"/>
        <a href="https://www.nyteknik.se/elbilar/lexus-forsta-elbil-ar-har-6979489"/>
        <a href="https://www.nyteknik.se/elbilar/har-ar-tesla-cybertruck-inspirerad-av-bond-bil-6979368"/>
        <a href="https://www.nyteknik.se/elbilar/bmw-s-elbil-har-600-km-rackvidd-6979107"/>
        <a href="https://www.nyteknik.se/elbilar/kia-uppdaterar-storsaljaren-e-niro-hissar-priset-6979294"/>
      </related>
    </article>
  </body>
</html>