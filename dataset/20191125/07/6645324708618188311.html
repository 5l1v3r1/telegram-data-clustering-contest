<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/parlamentyt-popravi-reshenie-na-vas-shte-moje-da-iskame-obezshtetenie-zaradi-nezakonni-naredbi-news_1409375.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="Парламентът поправи решение на ВАС - ще може да искаме обезщетение заради незаконни наредби"/>
    <meta property="og:description" content="Всеки гражданин или фирма, които са пострадали от действието на обявени от съд за незаконосъобразни подзаконови актове - правилници, наредби, инструкции, вече ще могат да съдят държавата и да искат обезщетение заради настъпили от действието на такива нормативни актове вреди по Закона за отговорността на държавата и общините за вреди (ЗОДОВ), пише в."/>
  </head>
  <body>
    <article>
      <h1>Парламентът поправи решение на ВАС - ще може да искаме обезщетение заради незаконни наредби</h1>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author" href="https://www.actualno.com/editors/uid/134" target="_blank">Ивайло Ачев</a></address>
      <p>Всеки гражданин или фирма, които са пострадали от действието на обявени от съд за незаконосъобразни подзаконови актове - правилници, наредби, инструкции, <b>вече ще могат да съдят държавата и да искат обезщетение</b> заради настъпили от действието на такива нормативни актове вреди по Закона за отговорността на държавата и общините за вреди (ЗОДОВ), пише в. "<a href="https://www.segabg.com/">Сега</a>", позовавайки се на <a href="https://news.lex.bg/%d0%b2%d0%bb%d0%b0%d1%81%d1%82%d1%82%d0%b0-%d1%89%d0%b5-%d0%bf%d0%bb%d0%b0%d1%89%d0%b0-%d0%b7%d0%b0-%d0%b2%d1%80%d0%b5%d0%b4%d0%b8-%d0%be%d1%82-%d0%b4%d0%b5%d0%b9%d1%81%d1%82%d0%b2%d0%b8%d0%b5%d1%82/">lex.bg</a>. Решението е на парламента - чрез законова промяна, и е окончателно. <br/><br/><br/>Това ще означава например, че ако строителен предприемач е загубил или пропуснал пари заради калпава наредба, той може да търси обезщетение. Подобно право трябва да имат и граждани, и фирми, които са били принудени от незаконна наредба или правилник да извършат някакви ремонти, да купуват някаква апаратура, за да влязат в някакви нови изисквания. В закона изрично е записано, че "<i>държавата и общините дължат обезщетение за всички имуществени и неимуществени вреди, които са пряка и непосредствена последица от увреждането, независимо дали са причинени виновно от длъжностното лице</i>". Възможността за съдебно търсене на обезщетение се отнася и за нормативни актове на общините. Промяна в закона уточнява, че "<i>държавата и общините отговарят за вредите, причинени на граждани и юридически лица от незаконосъобразни актове, действия или бездействия на техни органи и длъжностни лица...</i>". При всички положения обаче трябва да се мине през съд, който ще прецени конкретно има ли наистина увреждане, така и какво да бъде съответното обезщетение.</p>
      <related>
        <a href="https://www.actualno.com/politics/oficialno-sme-robi-spored-vyrhovnija-administrativen-syd-no-ima-kak-da-otvyrnem-news_549242.html"/>
      </related>
      <p>През 2016 година обаче, <a href="https://www.actualno.com/viewpoint/vyrhovnijat-administrativen-syd-oficialno-ni-prizna-za-robi-news_547815.html">Върховният административен съд (ВАС) прие</a> нещо съвсем различно - че "<i>вредите, причинени на граждани и на юридически лица при или по повод изпълнението (действието) на подзаконов нормативен акт в периода, преди той да бъде отменен като незаконосъобразен или обявен за нищожен, не подлежат на обезщетяване по реда на чл. 1, ал. 1 ЗОДОВ</i>". Тогава 32-ма съдии от ВАС подписаха решението с особено мнение. На практика обаче със сегашните промени се слага край на тези тълкувания и спорове поне що се отнася до възможността на гражданите и фирмите да искат обезщетения за увреждане от незаконни наредби и правилници. <b>Съществува опасността сега да се стигне до различни тълкувания за кои точно наредби ще става дума, какво точно ще се има предвид под увреждане и т.н</b>. <br/>На практика законът и сега предвижда възможност при дело за обезщетение, спечелено от гражданин, после съответната осъдена институция да си търси парите от конкретно виновните лица, но досега подобен случай не е известен. Всички обезщетения се плащат от бюджета, т.е. от българския данъкоплатец. С промяна в ЗОДОВ е предвидена възможност за търсене на обезщетение за вреди, причинени и от "достатъчно съществено нарушение на правото на Европейския съюз". Досега имаше спорове дали тези искове да са по закона за отговорността или по закона за задълженията и договорите. Преимуществено се приемаше, че те трябва да са по ЗЗД, по който обаче се внася предварително държавна такса от 4 на сто от исканата като обезщетение сума. По ЗОДОВ обаче се праща проста такса в минимален размер, което означава, че тази промяна е в полза на гражданите и фирмите. В същото време обаче е възможно да има много спорове и тълкувания по отношение на това кое е съществено нарушение на правото на ЕС например. Покрай ЗОДОВ е направена и поправка и на закона за административните нарушения и наказания - за разноските по делата. Занапред по дела за глоби, спечелени от граждани или фирми, ще им се присъждат и направените от тях разноски. Така за глоба от 100 лв. няма да им се налага да плащат по 300 лв. разноски, които съдът не може да им присъди и да накара съответната институция да им ги плати. Съществува и мнението обаче, че тук може да има и проблем, защото ако гражданин или фирма обжалва глоба, но искът бъде отхвърлен, тогава именно те ще плащат разноските.</p>
    </article>
  </body>
</html>