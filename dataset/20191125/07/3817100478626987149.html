<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/dtp/cherez-dtp-u-shargorodskomu-rayoni-zaginuv-pishohid-foto"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-25T07:41:11+00:00"/>
    <meta property="og:title" content="Через ДТП у Шаргородському районі загинув пішохід (Фото)"/>
    <meta property="og:description" content="22 листопада у селі Джурин Шаргородського району сталась дорожньо-транспортна пригода. Водій автомобіля Opel Vivaro здійснив наїзд на 48-річного пішохода. Потерпілий загинув на місці автопригоди. Тепер кермувальнику іномарки загрожує до 8 років позбавлення волі."/>
  </head>
  <body>
    <article>
      <h1>Через ДТП у Шаргородському районі загинув пішохід (Фото)</h1>
      <address>
        <time datetime="2019-11-25T07:41:11+00:00">25 Nov 2019, 07:41</time>
      </address>
      <p>
        <b>22 листопада у селі Джурин Шаргородського району сталась дорожньо-транспортна пригода. Водій автомобіля Opel Vivaro здійснив наїзд на 48-річного пішохода. Потерпілий загинув на місці автопригоди. Тепер кермувальнику іномарки загрожує до 8 років позбавлення волі.</b>
      </p>
      <p>Про це повідомляють у відділі комунікації поліції Вінницької області.</p>
      <p>За попередньою інформацією, аварія сталась близько 22.00 години  на автодорозі Немирів-Могилів-Подільський в с. Джурин. 49-річний водій автомобіля, місцевий житель, допустив наїзд на пішохода, який раптово вийшов на проїжджу частину дороги. </p>
      <p>Від отриманих травм потерпілий, мешканець с. Довжок Шаргородського району,  помер на місці події.</p>
      <p>На місці події слідчо-оперативною групою поліції проведені першочергові слідчі дії. Автомобіль поміщений на арештмайданчик.</p>
      <p>За цим фактом слідчим управлінням відкрито кримінальне провадження за ч. 2 ст. 286 Кримінального кодексу України  (порушення правил безпеки дорожнього руху або експлуатації транспорту особами, які керують транспортними засобами, що спричинило смерть потерпілого). За таке правопорушення передбачене покарання - до 8 років позбавлення волі. Проводиться розслідування.</p>
      <figure>
        <img src="https://vinbazar.com/sites/default/files/newfiles/2019-11/dsc_0041.jpg"/>
      </figure>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>