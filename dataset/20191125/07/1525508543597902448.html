<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780337/%D9%BE%D8%A7%D8%B3%D8%AE-%DA%A9%D9%88%D8%A8%D9%86%D8%AF%D9%87-%D8%A8%D9%87-%D8%AF%D8%AE%D8%A7%D9%84%D8%AA-%D9%87%D8%A7%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D9%85%DB%8C-%D8%AF%D9%87%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:54:13+00:00"/>
    <meta property="og:title" content="امیر حسنی مقدم: پاسخ کوبنده‌ به دخالت‌های استکبار می‌دهیم"/>
    <meta property="og:description" content="جانشین فرمانده نیروی دریایی ارتش با اشاره به مداخله‌جویی‌های آمریکا و برخی کشورهای اروپایی در اغتشاشات اخیر، گفت: پاسخ کوبنده‌ای به رفتارهای پوچ و بی‌اساس این کشورها خواهیم داد."/>
  </head>
  <body>
    <article>
      <h1>امیر حسنی مقدم: پاسخ کوبنده‌ به دخالت‌های استکبار می‌دهیم</h1>
      <address><time datetime="2019-11-25T07:54:13+00:00">25 Nov 2019, 07:54</time> by <a rel="author" href="https://www.mehrnews.com/archive?jr=608" target="_blank">هادی رضایی</a></address>
      <p>به گزارش <a href="https://www.mehrnews.com/">خبرگزاری مهر</a>، امیر دریادار حسنی‌مقدم، جانشین فرمانده نیروی دریایی ارتش در پایگاه دریایی شهدای تکاور خرمشهر، با تاکید بر اینکه نیروهای‌ مسلح جمهوری اسلامی ایران همواره و در همه‌ شرایط در آمادگی کامل به سر می‌برند،گفت: هوشیاری و بصیرت مردم ایران، تمام نقشه‌های شوم دشمن برای براندازی نظام جمهوری اسلامی ایران را  نقش بر آب کرد.</p>
      <p>وی با بیان اینکه در تمام مسئولیت‌ها باید اهداف الهی را در اولویت قرار دهیم، افزود: در هر مسئولیتی باید اهداف الهی را بر اهداف سازمانی مقدم بدانیم و آن را در اولویت قرار دهیم تا با کمک خداوند متعال در هر مسئولیتی سربلند ظاهر شویم.</p>
      <p>جانشین فرمانده نیروی دریایی ارتش با اشاره به افزایش مداخله‌جویی‌های آمریکا و برخی کشورهای اروپایی در اغتشاشات اخیر در ایران، گفت: به پشتوانه مردم ولایت‌مدار و غیرتمند جمهوری اسلامی ایران، پاسخ کوبنده‌ای به رفتارهای پوچ و بی‌اساس این کشورها خواهیم داد.</p>
      <p>دریادار حسنی مقدم با یادآوری رشادت‌ها و حماسه‌آفرینی‌های دریادلان نیروی دریایی جمهوری اسلامی ایران در ۷ آذر ۱۳۵۹ مقابل رژیم بعث در خلیج فارس، یادآور شد: ما باید ضمن ایستادگی مقابل استکبار جهانی، در برابر خانواده‌های شهدا که عزیزان خود را در راه این کشور و انقلاب تقدیم کردند سر تعظیم فرود آوریم.</p>
      <p>وی با تاکید بر اینکه بیش از ۹۳ درصد صادرات و واردات کشور از راه دریا صورت می‌گیرد و منافع ایران در دریا است، گفت: دریا و نیروی دریایی نقطه استراتژیک و مهمی برای جمهوری اسلامی ایران است.</p>
    </article>
  </body>
</html>