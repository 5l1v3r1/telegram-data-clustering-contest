<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983134_v-narodnom-parku-uniesli-francuza-a-mexickeho-herca"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-25T07:38:00+00:00"/>
    <meta property="og:title" content="V národnom parku uniesli Francúza a mexického herca"/>
    <meta property="og:description" content="Každý z nich cestoval vlastným vozidlom."/>
  </head>
  <body>
    <article>
      <h1>V národnom parku uniesli Francúza a mexického herca</h1>
      <h2>Každý z nich cestoval vlastným vozidlom.</h2>
      <address><time datetime="2019-11-25T07:38:00+00:00">25 Nov 2019, 07:38</time> by <a rel="author">MEXIKO/TASR</a></address>
      <p>Neznámi ozbrojenci uniesli v strednom Mexiku dvoch mužov, pričom jedným z unesených je francúzsky občan a druhý občan Mexika. Informovala o tom v pondelok agentúra AFP s odvolaním sa na francúzske veľvyslanectvo v Mexiku.</p>
      <p>Oboch mužov, ktorí boli na návšteve národného parku a každý z nich cestoval vlastným vozidlom, sprevádzali najmenej dve ďalšie osoby. Po tom, čo ich únoscovia prepustili, kontaktovali miestne úrady.</p>
      <p>"Sme v stálom kontakte s miestnymi úradmi, ktoré po našom občanovi pátrajú," uvádza sa vo vyhlásení francúzskeho veľvyslanectva v Mexiku, ktoré uneseného francúzskeho občana identifikovalo ako Frédérica Michela. Mexické médiá uviedli, že Mexičanom, ktorý sa tiež stal obeťou únosu, je herec Alejandro Sandi.</p>
      <p>V Mexiku zaznamenali tohto roku výrazné zvýšenie počtu únosov, pričom od januára do októbra bolo unesených 1700 ľudí, čo je o 38 percent viac než v tom istom období minulého roka.</p>
      <p>Národný park, v ktorom boli obaja muži unesení, leží približne 80 kilometrov západne od metropoly Mexiko a dominuje mu 4600 metrov vysoký stratovulkán Nevado de Toluca.</p>
    </article>
  </body>
</html>