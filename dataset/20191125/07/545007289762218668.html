<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/bistrita-sute-de-parinti-si-elevi-protesteaza-din-nou-fata-de-profesorul-bataus/"/>
    <meta property="og:site_name" content="Europa FM"/>
    <meta property="article:published_time" content="2019-11-25T07:10:58+00:00"/>
    <meta property="og:title" content="Bistrița: Sute de părinți și elevi protestează din nou față de profesorul bătăuș"/>
    <meta property="og:description" content="Sute de părinți și elevi protestează, luni dimineața, în curtea și în fața școlii din comuna Șanț, judeţul Bistriţa-Năsăud, faţă de iminenta întoarcere a profesorului de sport condamnat la 4 luni de închisoare cu suspendare după ce a lovit doi copii."/>
  </head>
  <body>
    <article>
      <h1>Bistrița: Sute de părinți și elevi protestează din nou față de profesorul bătăuș</h1>
      <address>
        <time datetime="2019-11-25T07:10:58+00:00">25 Nov 2019, 07:10</time>
      </address>
      <p>Sute de părinți și elevi protestează, luni dimineața, în curtea și în fața școlii din comuna Șanț, judeţul Bistriţa-Năsăud, faţă de iminenta întoarcere a profesorului de sport condamnat la 4 luni de închisoare cu suspendare după ce a lovit doi copii.</p>
      <p>Aproximativ 200 de părinți și elevi au ieșit în stradă și în curtea școlii, nemulțumiți că profesorul de sport care a lovit doi copii ar putea reveni la ore, informează <a href="http://mediafax.ro/">Mediafax</a>.</p>
      <p>Părinții nu vor să îi permită accesul în școală profesorului de sport care s-a întors luni la ore, după ce a fost în concediu medical. La fața locului au venit și peste 30 de jandarmi și polițiști care să asigure ordinea.</p>
      <p>Profesorul Vasile Maternick a fost huiduit în momentul în care a ajuns la școala din Șanț, iar conducerea instituției de învățământ nu i-a permis acestuia accesul în școală, deoarece nu avea documentele medicale vizate de medicina muncii pe care să scrie „apt”.</p>
      <p>Profesorul Vasile Maternick a plecat, luni, după ce nu i s-a permis accesul în școală. El a spus presei că ar fi fost acuzat pe nedrept și a anunțat că se va întoarce la ore să își facă meseria. Părinții sunt deciși să protesteze în fiecare zi.</p>
      <p>Profesorul de sport a fost condamnat la patru luni de închisoare cu suspendare pentru purtare abuzivă după ce a lovit, în martie 2017 doi elevi, pe unul dintre ei cu palma, iar pe celălalt cu pumnul.</p>
      <p>Bărbatul nu era la primul incident de acest fel şi a fost sancţionat de mai multe ori inclusiv cu desfacerea contractului de muncă, însă instanţa a obligat Inspectoratul Şcolar Bistriţa-Năsăud să îl reangajeze.</p>
    </article>
  </body>
</html>