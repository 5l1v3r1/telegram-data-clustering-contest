<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/smartfon-huawei-nova-6-se-czesciowa-specyfikacja/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-25T07:07:00+00:00"/>
    <meta property="og:title" content="Nowy smartfon Huawei będzie mocno przypominał iPhone’a 11 Pro"/>
    <meta property="og:description" content="Huawei Nova 6 SE wyglądem będzie przypominać iPhone’a 11 Pro (Max). Producent nie zdecydował się jednak stworzyć kopii 1:1."/>
  </head>
  <body>
    <article>
      <h1>Nowy smartfon Huawei będzie mocno przypominał iPhone’a 11 Pro</h1>
      <address><time datetime="2019-11-25T07:07:00+00:00">25 Nov 2019, 07:07</time> by <a rel="author" href="https://www.tabletowo.pl/author/dabek/" target="_blank">Grzegorz Dąbek</a></address>
      <p>
        <b>W minionym tygodniu, przy okazji opisywania <a href="https://www.tabletowo.pl/xiaomi-mi-mix-patent-jak-iphone-11-pro-max/">ciekawego patentu Xiaomi</a> wspomniałem, że do tej pory niewielu producentów zdecydowało się wprowadzić na rynek smartfon, który z wyglądu przypomina tegoroczne iPhone’y. Nie oznacza to jednak, że nikt tego nie robi. Wkrótce podobny krok poczyni… <i>Huawei</i>.</b>
      </p>
      <p>Design <a href="https://www.tabletowo.pl/recenzja-iphone-11-pro/"><i>iPhone’a 11 Pro (Max)</i></a> wzbudza skrajne emocje – wiele osób go wyśmiewa, innym z kolei „kuchenka” na panelu tylnym się podoba. Jest jeszcze za wcześnie, aby powiedzieć, że Apple udało się (ponownie) wykreować nowy trend stylistyczny, ale faktem jest, że kolejni producenci decydują się zastosować w swoich smartfonach podobne rozwiązanie (nawet jeśli jego „ojcem” jest Huawei – zob. <a href="https://www.tabletowo.pl/recenzja-huawei-mate-20-w-2019-roku/">Mate 20/Pro</a>).</p>
      <h4>Huawei Nova 6 SE jak iPhone 11 Pro (Max)</h4>
      <p>O ile jednak wspomniane przed chwilą <a href="https://www.tabletowo.pl/recenzja-huawei-mate-20-w-2019-roku/">smartfony z serii Mate 20</a> rzeczywiście były wyjątkowe (przynajmniej w momencie swojej premiery), to nadchodzący <i>Huawei Nova 6 SE</i> nie będzie miał z nimi zbyt wiele wspólnego – więcej podobieństw widać przy porównaniu z <i><a href="https://www.tabletowo.pl/recenzja-iphone-11-pro/">iPhonem 11 Pro (Max)</a></i>.</p>
      <p>Jak bowiem możecie zobaczyć na poniższej grafice, na panelu tylnym pojawi się „kuchenka”, bardzo mocno przypominająca tę z tegorocznych iPhone’ów z dopiskiem „Pro” – nawet jeśli znajduje się na niej więcej aparatów (cztery vs trzy). Trudno to uznać za przypadkową zbieżność pomysłów, ponieważ podobieństwo jest wręcz uderzające.</p>
      <figure>
        <img src="https://www.tabletowo.pl/wp-content/uploads/2019/11/Huawei-Nova-6-SE-%C5%BAr%C3%B3d%C5%82o-@ClubHuawei-rotated.jpg"/>
        <figcaption>Huawei Nova 6 SE (źródło: @ClubHuawei)</figcaption>
      </figure>
      <p>Na tym się one jednak kończą, ponieważ <i>Huawei Nova 6 SE</i> nie będzie miał wyświetlacza z dużym wycięciem (tzw. notchem), tylko z okrągłym otworem na aparat do selfie i rozmów wideo. W smartfonie nie zabraknie też czytnika linii papilarnych – skaner znajdzie się na prawej (patrząc od przodu) krawędzi.</p>
      <h4>Huawei Nova 6 SE – specyfikacja</h4>
      <p>Jednocześnie do sieci wyciekło kilka istotnych informacji na temat specyfikacji nadchodzącego smartfona. Dzięki temu wiemy już, że zostanie on wyposażony w średniopółkowy, ośmiordzeniowy (2x ARM Cortex-A76 2,27 GHz + 6x ARM Cortex-A55 1,88 GHz; 7 nm) procesor <a href="https://www.tabletowo.pl/procesor-huawei-hisilicon-kirin-810-premiera/">HiSilicon Kirin 810</a> z układem graficznym ARM Mali-G52 MP6 i chipem NPU. Urządzenie zaoferuje również wsparcie dla super szybkiego ładowania przewodowego o mocy aż 40 W (jak <a href="https://www.tabletowo.pl/recenzja-test-huawei-mate-20-pro/">Mate 20 Pro</a> i <a href="https://www.tabletowo.pl/recenzja-huawei-p30-pro-test/">P30 Pro</a>).</p>
      <figure>
        <img src="https://www.tabletowo.pl/wp-content/uploads/2019/11/Huawei-Nova-6-SE-%C5%BAr%C3%B3d%C5%82o-@RODENT950.jpg"/>
        <figcaption>Huawei Nova 6 SE (źródło: @RODENT950)</figcaption>
      </figure>
      <p>Premiery <i>Huawei Nova 6 SE</i> spodziewamy się 5 grudnia 2019 roku. Wraz z nim zadebiutuje również <a href="https://www.tabletowo.pl/smartfon-huawei-nova-6-5g-render/">Huawei Nova 6 5G</a>, którego wygląd będzie kojarzył się z <a href="https://www.tabletowo.pl/recenzja-samsunga-galaxy-s10-plus/">Samsungiem Galaxy S10+</a> i <a href="https://www.tabletowo.pl/smartfon-redmi-k30-zdjecia-czesciowa-specyfikacja/">Redmi K30</a>.</p>
      <p>Źródło: <a href="https://twitter.com/ClubHuawei/status/1198455806418546688">@ClubHuawei</a>, <a href="https://twitter.com/RODENT950/status/1198535203976859649">@RODENT950</a></p>
      <p>Kategorie <a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/producenci-2/huawei-producenci-2/">Huawei</a><a href="https://www.tabletowo.pl/category/plotki-przecieki/">Plotki / Przecieki</a><a href="https://www.tabletowo.pl/category/sprzet-2/phablety-2/">Smartfony</a> Powiązane tematy <a href="https://www.tabletowo.pl/tag/huawei-nova-6/">Huawei Nova 6</a><a href="https://www.tabletowo.pl/tag/huawei-nova-6-se/">Huawei Nova 6 SE</a><a href="https://www.tabletowo.pl/tag/huawei-nova-6-se-specyfikacja/">Huawei Nova 6 SE specyfikacja</a><a href="https://www.tabletowo.pl/tag/iphone-11-pro/">iPhone 11 Pro</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/smartfon-huawei-nova-6-se-czesciowa-specyfikacja/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>