<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rumunskym-prezidentem-bude-opet-iohannis-dostal-63-procent-hlasu/1824616?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T07:14:00+00:00"/>
    <meta property="og:title" content="Rumunským prezidentem bude opět Iohannis, dostal 63 procent hlasů"/>
    <meta property="og:description" content="Bukurešť - Rumunským prezidentem bude dalších pět let stávající hlava státu Klaus Iohannis. Centristický politik v nedělním druhém kole voleb jasně porazil sociální demokratku Vioricu Dancilaovou, když získal 63,2 procenta hlasů. Vyplývá to z předběžných konečných výsledků, které dnes zveřejnila ústřední volební komise."/>
  </head>
  <body>
    <article>
      <h1>Rumunským prezidentem bude opět Iohannis, dostal 63 procent hlasů</h1>
      <address><time datetime="2019-11-25T07:14:00+00:00">25 Nov 2019, 07:14</time> by <a rel="author" href="http://www.ctk.cz/" target="_blank">ČTK</a></address>
      <p>Bukurešť - Rumunským prezidentem bude dalších pět let stávající hlava státu Klaus Iohannis. Centristický politik v nedělním druhém kole voleb jasně porazil sociální demokratku Vioricu Dancilaovou, když získal 63,2 procenta hlasů. Vyplývá to z předběžných konečných výsledků, které dnes zveřejnila ústřední volební komise.</p>
      <p>Bývalá premiérka Dancilaová dostala 36,8 procenta hlasů, což je nejhorší výsledek, jakého od pádu komunismu v prezidentských volbách dosáhl kandidát Sociálnědemokratické strany Rumunska (PSD). Šéfka PSD nicméně vyjádřila spokojenost, neboť procentní údaj je vyšší než kolik její strana získala v jarních volbách do Evropského parlamentu.</p>
      <figure>
        <img src="https://i3.cn.cz/3/1574590435_P201911240269301.jpg"/>
      </figure>
      <p>Iohannis, kandidát Národní liberální strany (PNL), se vítězem prohlásil už po nedělním zveřejnění prvních odhadů. V projevu ke svým příznivcům pak řekl, že uspělo "moderní, evropské a normální" Rumunsko.</p>
      <p>Do výsledků ještě nebyly započítány hlasy Rumunů žijících v zahraničí. Volební komise ale uvedla, že 94 procent těchto hlasů připadne Iohannisovi, pro Dancilaovou v zahraničí hlasovalo jen šest procent rumunských občanů.</p>
    </article>
  </body>
</html>