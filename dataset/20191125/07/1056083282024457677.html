<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402109/%DA%A9%DB%8C%D9%86-%D8%A8%D8%A7-%D9%85%D9%88%D8%B1%DB%8C%D9%86%DB%8C%D9%88-%D8%A7%D9%86%DA%AF%DB%8C%D8%B2%D9%87-%D9%85%D8%A7%D9%86-%D8%A8%D8%B1%D8%A7%DB%8C-%DA%A9%D8%B3%D8%A8-%D9%82%D9%87%D8%B1%D9%85%D8%A7%D9%86%DB%8C-%D8%A8%DB%8C%D8%B4%D8%AA%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T07:07:09+00:00"/>
    <meta property="og:title" content="کین: با مورینیو انگیزه‌مان برای کسب قهرمانی بیشتر می‌شود"/>
    <meta property="og:description" content="مهاجم ملی پوش تیم تاتنهام امیدوار است حضور مورینیو در این تیم منتج به قهرمانی اسپرز شود."/>
  </head>
  <body>
    <article>
      <h1>کین: با مورینیو انگیزه‌مان برای کسب قهرمانی بیشتر می‌شود</h1>
      <address><time datetime="2019-11-25T07:07:09+00:00">25 Nov 2019, 07:07</time> by <a rel="author">محمد علی ایزدی</a></address>
      <p>مهاجم ملی پوش تیم تاتنهام امیدوار است حضور مورینیو در این تیم منتج به قهرمانی اسپرز شود.</p>
      <p>به گزارش ایسنا و به نقل از دیلی میل، هری  کین یکی از بهترین مهاجمان جهان محسوب می‌شود ولی تاکنون هیچ قهرمانی در کارنامه خود ندارد و این وضعیتی نیست که او بخواهد مدت‌ها تحمل کند. بعد از اخراج پوچتینو که رابطه خوبی با کین داشت و آمدن مورینیو، انتظار می‌رود این مربی پرتغالی بتواند بعد از سال‌ها تاتنهام را به قهرمانی برساند.</p>
      <p>هری کین درباره تغییر و تحولات در تیم خود و شرایطی که برای آینده فوتبالی‌اش متصور است گفت: من قبلا هم این موضوع را تاکید کردم که به دنبال قهرمانی هستم و به هر حال بعد از رفتن پوچتینو و آمدن مورینیو این حرف‌ها هم بیشتر می‌شود. من هفته گذشته با پوچتینو دیدار داشتم. او در تاتنهام تلاش‌های زیادی کرد و میراث خوبی از خود به جای گذاشت. حالا مورینیو به تیم اضافه شده است. او یک مربی ذاتا برنده است و هر جا رفته توانسته قهرمانی به دست بیاورد. </p>
      <p>او در ادامه صحبت‌های خود گفت: وقتی هم که پوچتینو در تیم بود ما همین انگیزه و عطش را برای قهرمانی داشتیم ولی وقتی مربی با اعتباری چون مورینیو به تیم اضافه می‌شود انگیزه و اعتماد به نفس ما برای رسیدن به قهرمانی بیشتر می‌شود.</p>
      <p>لیگ قهرمانان و جام حذفی تنها دو جامی است که در صورت نگاه واقع بیانه‌ می‌توان برای تاتنهام شانس قهرمانی قائل شد چون در لیگ برتر فاصله این تیم با صدر جدول زیاد است. مورینیو نیز به دانیل لوی رئیس باشگاه تاتنهام تاکید کرده است تحت هیچ شرایطی در تابستان هری کین را نفروشد و او باید فصل بعد هم در این تیم بماند.</p>
      <p>انتهای پیام</p>
    </article>
  </body>
</html>