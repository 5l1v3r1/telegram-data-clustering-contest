<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/zmos-v-novom-prieskume-testuje-verejne/432022-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T07:19:00+00:00"/>
    <meta property="og:title" content="ZMOS v novom prieskume testuje verejné osvetlenie a bezpečnosť chodcov"/>
    <meta property="og:description" content="Skúmať sa bude okrem iného technický stav verejného osvetlenia, využívanie týchto stĺpov na ďalšie funkcionality či riešenie možného obmedzovania obyvateľov nočným svetlom z pouličných lámp."/>
  </head>
  <body>
    <article>
      <h1>ZMOS v novom prieskume testuje verejné osvetlenie a bezpečnosť chodcov</h1>
      <h2>Skúmať sa bude okrem iného technický stav verejného osvetlenia, využívanie týchto stĺpov na ďalšie funkcionality či riešenie možného obmedzovania obyvateľov nočným svetlom z pouličných lámp.</h2>
      <address><time datetime="2019-11-25T07:19:00+00:00">25 Nov 2019, 07:19</time> by <a rel="author">TASR</a></address>
      <p>Bratislava 25. novembra (TASR) – Združenie miest a obcí Slovenska (ZMOS) spustilo v pondelok ďalší prieskum, tentoraz sa týka verejného osvetlenia a bezpečnosti priechodov pre chodcov. Prieskum potrvá do 10. januára 2020. TASR o tom informoval hovorca ZMOS-u Michal Kaliňák s tým, že verejné osvetlenie neplní iba estetickú úlohu.</p>
      <p>Skúmať sa bude okrem iného technický stav verejného osvetlenia, využívanie týchto stĺpov na ďalšie funkcionality či riešenie možného obmedzovania obyvateľov nočným svetlom z pouličných lámp svietiacich do obytných priestorov. Prieskum sa bude tiež zaujímať o dĺžku svietenia verejného osvetlenia a jeho nastavovanie, vrátane zapínania a vypínania.<i> "Budeme skúmať aj to, či mestá a obce majú osvetlenie, ktoré mení intenzitu svetla v závislosti od pohybu obyvateľov a vozidiel,"</i> poznamenal Kaliňák.</p>
      <p>ZMOS sa chce zároveň sústrediť na to, aký vplyv má podľa názoru primátorov a starostov pouličné osvetlenie na bezpečnosť v uliciach, vrátane bezpečnosti chodcov na priechodov pre chodcov. Výsledky prieskumu budú podkladmi pre ďalšiu prácu v rámci národného projektu Modernizácia miestnej územnej samosprávy. Realizovaný je na základe podpory z Európskeho sociálneho fondu.</p>
    </article>
  </body>
</html>