<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/news/sondaggi-politici-al-25-novembre-lega-in-flessione-recuperano-pd-e-m5s/"/>
    <meta property="og:site_name" content="InvestireOggi"/>
    <meta property="article:published_time" content="2019-11-25T07:32:28+00:00"/>
    <meta property="og:title" content="Sondaggi politici al 25 novembre: Lega in flessione, recuperano Pd e M5S"/>
    <meta property="og:description" content="Secondo i sondaggi politici Openmedia di fine novembre Matteo Salvini e la Lega lasciano per strada lo 0,3 per cento."/>
  </head>
  <body>
    <article>
      <h1>Sondaggi politici al 25 novembre: Lega in flessione, recuperano Pd e M5S</h1>
      <h2>Secondo i sondaggi politici Openmedia di fine novembre Matteo Salvini e la Lega lasciano per strada lo 0,3 per cento.</h2>
      <address><time datetime="2019-11-25T07:32:28+00:00">25 Nov 2019, 07:32</time> by <a rel="author" href="https://www.investireoggi.it/news/author/chiaral/" target="_blank">Chiara Lanari</a></address>
      <p>Piccolo passo indietro per la <b>Lega Nord di Matteo Salvini</b> nei <b>sondaggi politici Openmedia</b> di fine novembre, mentre recuperano Pd e Movimento 5 Stelle. All’interno del Centrodestra rimane stabile Fratelli d’Italia, a differenza di Forza Italia che perde qualcosa. Nessuna novità, infine, sul fronte Italia Viva.</p>
      <p>I sondaggi Openmedia rappresentano una media di tutti i dati presentati dagli istituti di rilevamento nel corso dell’ultima settimana. Come è normale che sia, alcuni partiti hanno un punteggio più alto se si prende in considerazione un singolo sondaggio, talvolta però anche più basso.</p>
      <h3>Lieve battuta di arresto per la Lega</h3>
      <p>Matteo Salvini e la Lega lasciano per strada lo 0,3 per cento, scendendo al 33,2% dopo essere saliti al 33,5% la settimana scorsa, in occasione dell’ultima rilevazione di Openmedia. Leggera flessione anche per Forza Italia di Silvio Berlusconi, che tornano al 6,8 per cento, in calo dello 0,2 per cento rispetto al 7 per cento di venerdì scorso. Resta stabile Fratelli d’Italia. Il partito di Giorgia Meloni conferma il suo trend positivo, unica forza politica a crescere in maniera importante nel corso di questi ultimi mesi, raggiungendo a fine novembre un valore pari al 9,3 per cento.</p>
      <h3>Pd e M5S in ripresa</h3>
      <p>Settimana positiva per Partito democratico e Movimento 5 Stelle, dati entrambi in ripresa dalla media dei sondaggi operata dalla redazione di Open, il giornale online di Enrico Mentana. Per il Pd viene registrata una crescita dello 0,2 per cento, con la nuova percentuale che raggiunge il 19,3 per cento. In lieve ripresa anche il Movimento 5 Stelle, che dopo essere sceso fino al 16,5 per cento sette giorni fa risale al 16,8 per cento.</p>
      <h3>Italia Viva stabile</h3>
      <p>Dati invariati per Italia Viva. La nuova formazione politica di Matteo Renzi conferma il 5 per cento della precedente rilevazione.</p>
      <p>Leggi anche: <a href="https://www.investireoggi.it/news/sondaggi-politici-elettorali-oggi-22-novembre-effetto-sardine-per-la-lega-testa-a-testa-in-emilia-romagna/">Sondaggi politici elettorali oggi 22 novembre: effetto ‘sardine’ per la Lega, testa a testa in Emilia Romagna</a></p>
    </article>
  </body>
</html>