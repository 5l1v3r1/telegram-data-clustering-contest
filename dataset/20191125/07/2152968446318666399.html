<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/za-nova-godina-na-krychma-dvoino-po-skypo-ot-trapezata-u-doma.430662"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T07:10:00+00:00"/>
    <meta property="og:title" content="За Нова година: На кръчма двойно по-скъпо от трапезата у дома"/>
    <meta property="og:description" content="Хиляди българи поемат в чужбина за празника | Dnes.bg"/>
  </head>
  <body>
    <article>
      <h1>За Нова година: На кръчма двойно по-скъпо от трапезата у дома</h1>
      <h2>Хиляди българи поемат в чужбина за празника</h2>
      <address><time datetime="2019-11-25T07:10:00+00:00">25 Nov 2019, 07:10</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>420 хил. българи ще пътуват извън дома за Нова година, но ще посрещнат празниците в страната. 120 хил. пък вече се готвят за фойерверки в чужбина.</p>
      <p>У нас фаворит остават спа дестинациите, следвани от зимните курорти Банско, Пампорово и Боровец и хотелите в градска среда.</p>
      <p>Какво обаче показват сметките?</p>
      <p>Да си останем вкъщи с родата, ще ни струва два пъти по-евтино от прекарване навън за Нова година, показа проверка на "Монитор".</p>
      <p>Сайтовете за колективно пазаруване и страници на ресторанти пуснаха офертите за празнично посрещане на новата 2020 г.</p>
      <p>Салата "Снежанка", катък, редена салата, маслини и яйце са най-честите предложения на ресторантите. Предястията са традиционните сармички, гъби, сухи мезета микс. За основно ресторантите разчитат на обичайното по-евтино пилешко с печен сос или свинско. В куверта са включени десерт, безалкохолно, вода и голямо питие. В 00.00 часа има и чаша шампанско за да си кажем "За много години".</p>
      <p>Цените на празничната вечер започват за подобно меню от 80 лева нагоре. Китайско зеле и рукола, пуйка с кестени и пюре от пащърнак вдигат куверта до 130 лева на възрастен.</p>
      <p>Децата са оценени на 80 лева, заради липсата на алкохол в менюто им.</p>
      <p>В част от заведенията децата до 6 години няма да плащат консумация, в други детската възраст се ограничава до 12 години.</p>
      <p>Предприемчивите собственици на заведения привличат клиенти и с томболи, в които се подаряват телвизори, нощувки в курорти.</p>
      <p>За четирима души цената варира околко 500 лева, което е двойно повече, ако решите да вдигате наздравици в домашна обстановка.</p>
      <p>По традиция българинът посреща Коледа у дома, а пътува за Нова година.</p>
      <p>120 хил. души ще предпочетат да си пият шампанското извън България, като най-предпочитани отново остават съседните ни държави - Сърбия, Гърция, Турция и Северна Македония.</p>
      <p>Една от желаните дестинации е Истанбул, където офертата на родна агенция е за 529 лв. на човек. В пакета са включени 3 нощувки със закуски в 5-звезден хотел в най-големия турски град, транспорт с лицензиран автобус с включени пътни и гранични разходи. Местният алкохол и безалкохолните напитки са без ограничение.</p>
      <p>Балканска Нова година предлага една от родните турагенции. 3 нощувки с 2 закуски ще зарадват гостите на Белград. Пакетът струва 395 лв. на човек, настанен в двойна стая. Мястото на новогодишната вечеря е един от най-известните ресторанти в столицата, а в зависимост от желанията ви – спокойна вечер или диво парти, може да се избере между 2 опции. Вечерята в тихата част на ресторанта ще струва на празнуващите 65 евро, а тази в шумната част 75 евро.</p>
      <p>По-платежоспособните българи смятат да обединят почивните дни около Коледа и Нова година и да заминат на екзотични пътешествия на хиляди километри от България. Топдестинациите за почивка на плажа остават Малдивите, Сейшелите и Шри Ланка.</p>
      <p>В сайтовете на български турагенции 8 нощувки със закуски и вечери в 4-звезден хотел на Малдивите с включени новогодишна вечеря и трансфер от летището могат да бъдат намерени на цени от 2860 евро.<br/> </p>
    </article>
  </body>
</html>