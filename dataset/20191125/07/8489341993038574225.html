<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807341/%D8%AF%D8%B3%D8%AA%D8%A7%D9%88%D8%B1%D8%AF%E2%80%8C%D9%87%D8%A7%DB%8C-%D8%A7%D8%B1%D8%B2%D8%B4%D9%85%D9%86%D8%AF-%D8%B5%D9%86%D8%B9%D8%AA-%D8%AF%D9%81%D8%A7%D8%B9%DB%8C-%D8%A8%D8%A7-%D8%A7%D9%84%D9%87%D8%A7%D9%85-%DA%AF%DB%8C%D8%B1%DB%8C-%D8%A7%D8%B2-%D8%AA%D9%81%DA%A9%D8%B1-%D9%88-%D8%A7%D9%86%D8%AF%DB%8C%D8%B4%D9%87-%D8%A8%D8%B3%DB%8C%D8%AC-%D8%A8%D9%87-%D8%B3%D8%B1%D8%A7%D9%86%D8%AC%D8%A7%D9%85-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T07:59:00+00:00"/>
    <meta property="og:title" content="پیام وزیر دفاع به مناسبت سالگرد تشکیل بسیج مستضعفین دستاورد‌های ارزشمند صنعت دفاعی با الهام گیری از تفکر و اندیشه بسیج به سرانجام رسیده است"/>
    <meta property="og:description" content="وزیر دفاع با گرامیداشت سالروز تشکیل بسیج در پیامی گفت: توفیقات عظیم به دست آمده در عرصه صنعت دفاعی کشور و دستاورد‌های ارزشمند آن در طول ۴۰ سال گذشته با الهام گیری از تفکر و اندیشه بسیج به سرانجام رسیده است."/>
  </head>
  <body>
    <article>
      <h1>پیام وزیر دفاع به مناسبت سالگرد تشکیل بسیج مستضعفین دستاورد‌های ارزشمند صنعت دفاعی با الهام گیری از تفکر و اندیشه بسیج به سرانجام رسیده است</h1>
      <h2>وزیر دفاع با گرامیداشت سالروز تشکیل بسیج در پیامی گفت: توفیقات عظیم به دست آمده در عرصه صنعت دفاعی کشور و دستاورد‌های ارزشمند آن در طول ۴۰ سال گذشته با الهام گیری از تفکر و اندیشه بسیج به سرانجام رسیده است.</h2>
      <address>
        <time datetime="2019-11-25T07:59:00+00:00">25 Nov 2019, 07:59</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، چهل سال ازصدور فرمان تاریخی معمارکبیر انقلاب اسلامی حضرت امام خمینی (ره) مبنی بر تشکیل بسیج و ارتش بیست میلیونی می‌گذرد. در سایه تصمیم تاریخ ساز حضرت امام خمینی (ره) و هدایت‌های داهیانه فرماندهی معظم کل قوا (مدظله العالی) امروز نهال ارزشمند بسیج به شجره طیبه و درخت تناور و پرثمری تبدل گردیده است که مایه آرامش ملت ایران و خاری در چشم دشمنان نظام مقدس جمهوری اسلامی است.<br/><br/>شجره طیبه بسیج، پدیده‌ای کم نظیر و گره گشاست که الگویی تمام عیار برای جوانان مقاومت در سایرکشور‌های اسلامی نیز به شمار می‌رود.<br/><br/>امروز جوانان عزیز بسیجی پر انگیزه، با شور وشوق و تلاش مضاعف برای رسیدن به اهداف والای انقلاب اسلامی، سربلندی، عزت و پیشرفت کشور تلاش می‌کنند و دشمنان را به زانو درآورده اند.<br/><br/>در دوران دفاع مقدس و در مبارزه با تمامی حوادث، نشأت گرفته از هزینه سازی‌های استکبار جهانی به سرکردگی آمریکای جنایتکار و رژیم کودک کش صهیونیستی و حامیان منطقه ایش برای توقف انقلاب اسلامی، نقش تاریخی این جوانان و مردان مومن و زنان مومنه و پراستقامت ایران اسلامی در دفع توطئه‌های دشمنان به خوبی نمایان است.<br/><br/>به راستی آیا می‌توان بدیلی بر بسیجیان در جهان کنونی سراغ گرفت که برای حفظ آرمان‌های اسلامی، پیشاپیش رزمندگان اسلام شبانگاهان سیاهی شب را درنوردند و با دل دریایی شان در عبور از میانه خروشان اروند رود فتح و پیروزی را رقم زنند و در نبردی بزرگ و عزت آفرین، خرمشهر را از دست ظالمان و ایادی استکبار بازستانند و سربلندی انقلاب اسلامی را به رخ جهانیان بکشند.<br/><br/>سپری شدن گام نخست انقلاب اسلامی نیز با جانفشانی و حضور مخلصانه بسیج و بسیجیان جان برکف در عرصه‌های مختلف دفاع از نظام و آرمان‌های انقلاب اسلامی همراه بوده که مانند نگینی پر فروغ در کارنامه بسیج مستضعفین می‌درخشد.<br/><br/>به یقین فراگیر شدن فرهنگ بسیجی در نظام مقدس جمهوری اسلامی یران توانست انقلاب اسلامی را پیروز عرصه‌های مختلف نماید و جبهه استکبار را در منطقه به زانو درآورد چرا که بسیج مصداق کامل ایمان و عمل انقلابی و روحیه جهادی و اخلاق محمدی (ص) است که در صف نخست دفاع از ارزش‌های والای اسلامی قرار گرفته است.<br/><br/>یقین داریم که توفیقات عظیم به دست آمده در عرصه صنعت دفاعی کشور و دستاورد‌های ارزشمند آن در طول ۴۰ سال گذشته با الهام گیری از تفکر و اندیشه بسیج به سرانجام رسیده است و ادامه این راه در تحقق بیانیه گام دوم انقلاب، همچنان نیازمند حفظ روحیه بسیجی و حضور بسیجیان، این لشکریان مخلص خداست.<br/><br/>بدین وسیله فرارسیدن هفته بسیج را به بزرگ بسیجی ایران اسلامی حضرت امام خامنه‌ای (مدظله العالی) و به بسیجیان گرانقدر این مرز و بوم و به رهروان صدیق ولایت ومنتظران واقعی ظهور حضرت حجت ابن الحسن (ع) تبریک و تهنیت عرض نموده و با درود به روان پاک شهدای والامقام بسیج، از درگاه خداوند متعال پیروزی، سربلندی و اعتلای نظام مقدس جمهوری اسلامی را مسئلت می‌نمایم.<br/><br/>وزیر دفاع و پشتیبانی نیرو‌های مسلح<br/>سرتیپ ستاد امیر حاتمی</p>
    </article>
  </body>
</html>