<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/418753"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T07:29:00+00:00"/>
    <meta property="og:title" content="חורף חם: כך תהנו מהחורף בצורה חכמה"/>
    <meta property="og:description" content="כל העצות, הטיפים והשיטות לחיסכון בחשמל תוך שמירה על הבית חם ונעים."/>
  </head>
  <body>
    <article>
      <h1>חורף חם: כך תהנו מהחורף בצורה חכמה</h1>
      <address><time datetime="2019-11-25T07:29:00+00:00">25 Nov 2019, 07:29</time> by <a rel="author">ערוץ 7</a></address>
      <p>מומחי חברת החשמל שמחים להגיש לכם עצות מועילות בנושא צריכת החשמל בחורף, כדי שתוכלו ליהנות מחורף נעים ולחסוך בהוצאות החשמל בבית.</p>
      <p>
        <b>באיזה אמצעי הכי נכון ויעיל לחמם את הבית בחורף?</b>
      </p>
      <p>המזגן הוא האמצעי היעיל ביותר לחימום הבית בחורף. הוא מחמם ביעילות, במהירות ובאופן בטיחותי ולכן הוא מומלץ ביותר.</p>
      <p><b>טיפ חם:</b> כשקונים מזגן חדש, כדאי לבדוק מהו הדירוג האנרגטי שלו. את המידע הזה תוכלו למצוא בתווית האנרגיה המוצמדת למזגן.</p>
      <p>המלצתנו היא לבחור את המכשיר עם הדירוג האנרגטי הקרוב ביותר ל-A, מה שמבטיח רכישת מכשיר יעיל וחסכוני והופך את הקנייה למשתלמת לאורך זמן.</p>
      <p>
        <b>מהי הטמפרטורה המומלצת בבית בחורף?</b>
      </p>
      <p>כאשר מחממים בעזרת מזגן, מכוונים אותו כך שבחדר יהיו 20 מעלות. כל מעלה נוספת מייקרת את הוצאות החשמל לחימום בכ-5%!</p>
      <p><b>שימו לב:</b> אוכלוסיות רגישות - תינוקות, קשישים ואנשים שמערכת החיסון שלהם נפגעה, צריכים לפעול בהתאם להמלצות גורמי הרפואה.</p>
      <p><b>טיפ חם:</b> כשיש מזגן ללא תרמוסטט, כדאי להתקין בחדר מד-חום, וכך מתאימים בקלות את פעולת מכשירי החימום לטמפרטורה המומלצת.</p>
      <p>
        <b>אצלנו בבית יש גם תינוקת וגם סבא, ושניהם רגישים לחימום באמצעות מזגן. מה אופן החימום המומלץ כשלא ניתן להשתמש במזגן?</b>
      </p>
      <p>על מנת לחסוך בחשמל בעת חימום הבית בחורף באמצעי שאינו מזגן, חשוב לבחור במכשירים חשמליים בעלי תרמוסטט - דוגמת קונווקטורים ורדיאטורים. התרמוסטט שבמכשיר מפסיק את פעולת המכשיר כל עוד הטמפרטורה הרצויה נשמרת. כך גם חוסכים בחשמל וגם חוסכים בכסף.</p>
      <p><b>טיפ חם:</b> בעת חימום באמצעות מכשירים חשמליים מומלץ לסגור היטב חלונות ודלתות כדי להגביר את יעילות החימום ולמנוע מאוויר קר להיכנס לחדר המחומם.</p>
      <p>עם זאת, כאשר משתמשים במכשירים שאינם פועלים באמצעות חשמל – חובה להשאיר פתח לכניסת אוויר צח ולהוצאת גזים שנפלטים מתנורים שכאלה (תנורי גז, אח וכד').</p>
      <p>ובלי בטיחות בחורף אי אפשר: לא מייבשים כביסה על תנורי חימום. יש להרחיק את התנורים מחומרים דליקים ולמקמם בצורה יציבה במקומות שאין חשש שיפלו או שיתקלו בהם ויפילו אותם.</p>
      <p>
        <b>האם כדאי להשאיר בחורף את הדוד החשמלי פועל ללא הפסקה כדי שיהיו מים חמים כל הזמן?</b>
      </p>
      <p>את דוד החימום מומלץ להפעיל רק בסמוך למועד השימוש במים. בדוד שמופעל תמיד - המים מתחממים ומתקררים ללא צורך, ואנרגיה יקרה מתבזבזת.</p>
      <p><b>טיפ חם:</b> כדי למנוע בזבוז אנרגיה ולהימנע מגידול בהוצאות החשמל לחימום מים, מומלץ להתקין קוצב זמן, טיימר, לדוד. כך תוכלו לכוון מראש את המועד שבו נחוצים לכם מים חמים, ותוכלו ליהנות מהם גם אם לא הייתם בבית כדי להפעיל את הדוד.</p>
      <p>
        <b>מתי הכי כדאי להפעיל את מכונת הכביסה?</b>
      </p>
      <p>כאשר מכונת הכביסה, המייבש או מדיח הכלים אינם מלאים, מומלץ שלא להפעיל אותם אלא להמתין עד שיתמלאו. כך חוסכים במים, בחומרי ניקוי וכמובן בהוצאות החשמל. כשמפעילים מכונה מלאה אחת במקום שתיים בתוכנית חסכונית, חוסכים 30%-40% בצריכת החשמל, וזה ממש משמעותי.</p>
      <p><b>טיפ חם:</b> כדי לחסוך גם בצריכת החשמל של מייבש הכביסה, מומלץ להפעיל את מכונת הכביסה במהירות הסחיטה המרבית האפשרית, לפי סוג הכביסה. אם קונים מכונה חדשה, כדאי לוודא שקיימת בה אפשרות לסחיטה במהירות גבוהה ולבדוק את תווית האנרגיה שלה. אנחנו ממליצים לבחור במכונה שהדירוג האנרגטי שלה הכי קרוב ל-A, שהוא היעיל ביותר.</p>
      <p>
        <b>לא רק בחורף: אילו נורות יעזרו לנו לחסוך בצריכת החשמל לתאורה?</b>
      </p>
      <p>נורות פלואורסצנטיות קומפקטיות ונורות לד הן נורות חסכוניות מאד. לא רק שאורך החיים שלהן גדול פי 8 ואף יותר מאורך חייהן של נורות ליבון, השימוש בהן אף מפחית את צריכת החשמל הביתית לתאורה בכ-80%.</p>
      <p><b>טיפ חם:</b> כשיוצאים מחדר לזמן ממושך מכבים את האור ואת מכשירי החשמל שאינם בשימוש ומונעים בזבוז מיותר.</p>
      <p>לטיפים נוספים באתר חברת החשמל <a href="https://www.iec.co.il/homeclients/pages/winnter.aspx">לחצו כאן</a></p>
    </article>
  </body>
</html>