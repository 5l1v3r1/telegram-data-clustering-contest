<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_piznij-toksikoz-provokuye-insult/939292"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T07:40:00+00:00"/>
    <meta property="og:title" content="Пізній токсикоз провокує інсульт"/>
    <meta property="og:description" content="&amp;mdash;&amp;ensp;Першу половину вагітності не могла натішитися, а другу ледь доносила, &amp;mdash; згадує 32-річна Вероніка Зінченко з міста Прилуки Чернігівської області. &amp;mdash; У кінці терміну почався страшний токсикоз. Була загроза викидня. &amp;mdash;&amp;ensp;Я розпухла, як куля, &amp;mdash; розповідає ..."/>
  </head>
  <body>
    <article>
      <h1>Пізній токсикоз провокує інсульт</h1>
      <address><time datetime="2019-11-25T07:40:00+00:00">25 Nov 2019, 07:40</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/939/939292_1_w_1200.jpg?v=0"/>
        <figcaption>Гестоз розвивається при надлишковій вазі вагітної. У жінки з’являються набряки, підвищується тиск. Лікують препаратами, які замінюють білок<cite>Автор: fonvisin.net.ru</cite></figcaption>
      </figure>
      <p>— Першу половину вагітності не могла натішитися, а другу ледь доносила, — згадує <b>32-річна Вероніка Зінченко</b> з міста Прилуки Чернігівської області. — У кінці терміну почався страшний токсикоз. Була загроза викидня.</p>
      <p>— Я розпухла, як куля, — розповідає жінка. — Коли ставала на ноги, чула, як у стопах набирається вода. Не могла нічого взути. Руки так набрякли, що ледь встигла зняти обручку. Довелося би розпилювати.</p>
      <p>У Вероніки підскочив тиск — 140 на 100 мм рт. ст. Її поклали в пологовий будинок із діагнозом гестоз. Через день здавала аналіз сечі на наявність білка. Два дні виділявся по 5 г. В організмі всього 60 г білка, тому надовго б не вистачило. Далі відмовили б нирки, і жінка могла померти. За два тижні до пологів їй призначили препарати, які замінюють білок.</p>
      <p>— Під час вагітності жінка має набрати не більше 12 кілограмів, — розповідає столичний гінеколог <b>52-річний Віктор Левицький</b>. — За тиждень має бути по 350 грамів. Із таким навантаженням організм справляється. Якщо набирає більше, то перевантажується. Гінеколог увесь час контролює вагу вагітної. Ще донедавна стежив не тільки за харчуванням, а й за кількістю з'їденої солі та випитої рідини. Зараз це відмінили. Жінку тільки зважують.</p>
      <p>Гестоз — пізній токсикоз. Проявляється після 20-го тижня вагітності. Найчастіше виникає при конфлікті організму матері та дитини і надлишковій вазі вагітної. З'являються набряки, білок виділяється у сечу. Підвищується тиск, жінку нудить.</p>
      <p>— Тіло набрякає, й виникає спазм судин мозку та нирок, — каже лікар. — Жінки дивуються, чому стаються інсульти чи ниркова недостатність. Через такі спазми зменшується об'єм циркуляції крові. Від цього пошкоджуються внутрішні стінки судин — і вони тріскають. Рідина виливається в міжсудинний простір — утворюються набряки.</p>
      <p>Першими набрякають ноги, потім руки та живіт. Коли гінеколог прикладає трубку, щоб почути дитяче серцебиття, у вагітної на животі залишається слід — круг. Набрякає обличчя.</p>
      <p>— За новими правилами, ми маємо обстежу­вати вагітних один раз, а не двічі, як досі, — каже Віктор Левицький. — Важко стежити за змінами в організмі матері. Коли жінки бачать набряклі ноги, не панікують. Думають, це через сидячу роботу. До лікаря йдуть, коли не можуть зняти обручку. Від першої стадії вже минає кілька тижнів.</p>
      <p>Вагітним слід регулярно обстежуватись у гінеколога, здавати аналізи, контролювати вагу і режим харчування. Жінкам обмежують вживання солі. Призначають фітопрепарати, сечогінні збори та вітаміни для кращого кровотоку в плаценті. Двічі на тиждень слід проводити розвантажувальні дні. При підвищенні білка у сечі й тиску до 160/90, вагітних кладуть у лікарню на 10 днів. Ситуація повториться, якщо після виписки не дотримуватися рекомендацій лікаря.</p>
    </article>
  </body>
</html>