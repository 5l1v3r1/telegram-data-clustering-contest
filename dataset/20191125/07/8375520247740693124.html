<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kongres-ssha-gotuje-zvit-z-rozsliduvannya-shchodo-impichmentu-trampa-642168.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T07:20:52+00:00"/>
    <meta property="og:title" content="Конгрес США готує звіт з розслідування щодо імпічменту Трампа"/>
    <meta property="og:description" content="Американські законодавці постійно отримують нові документи щодо справи про тиск Трампа на Зеленського"/>
  </head>
  <body>
    <article>
      <h1>Конгрес США готує звіт з розслідування щодо імпічменту Трампа</h1>
      <address>
        <time datetime="2019-11-25T07:20:52+00:00">25 Nov 2019, 07:20</time>
      </address>
      <h4>Американські законодавці постійно отримують нові документи щодо справи про тиск Трампа на Зеленського</h4>
      <p>Комітет з розвідки Палати представників Конгресу США готує звіт за результатами розслідування щодо імпічменту президента Дональда Трампа.</p>
      <p>Про це в неділю заявив голова комітету, конгресмен від демократів Адам Шифф в інтерв'ю телеканалу <a href="https://edition.cnn.com/2019/11/24/politics/adam-schiff-impeachment-jake-tapper-state-of-the-union/index.html">CNN</a>.</p>
      <p>«Ми зараз працюємо над складанням цього звіту. Але, знову ж таки, щодня ми продовжуємо дізнаватися все більше інформації. І я думаю, що це буде продовжуватися. Таким чином, у нас можуть бути доповнення до цього звіту... Але оскільки уже э незаперечні докази, ми хочемо передати їх у Судовий комітет, щоб переконатися, що ми захистимо країну на майбутніх виборах», — сказав Шифф.</p>
      <p>Голова комітету також зазначив, що Конгрес може провести нові слухання в рамках процедури імпічменту. Він підкреслив, що робота з проведення розслідування триває.</p>
      <p>«Чого ми точно не збираємося робити, так це чекати місяці, поки адміністрація президента веде гру, спрямовану на виснаження опонентів у спробі затягнути процес. Йти таким шляхом ми не хочемо», - сказав Шифф.</p>
      <p>Як відомо, в Палаті представників триває розслідування про імпічмент президента. Демократи звинувачують Трампа в спробі втягнути Україну в президентські вибори в США шляхом проведення розслідування проти його головного конкурента — колишнього віцепрезидента США Джо Байдена.</p>
      <p>Раніше повідомлялося, що адвокат Парнаса заявив, що <a href="https://glavcom.ua/news/advokat-parnasa-zayaviv-shcho-kongresmen-nunes-obgovoryuvav-z-shokinim-spravu-baydeniv-642126.html">конгресмен Нунес обговорював з Шокіним справу Байденів</a>.</p>
      <p>Також <a href="https://glavcom.ua/world/observe/derzhdep-opriljudniv-majzhe-100-storinok-dokumentiv-pro-vidnosini-mizh-ssha-ta-ukrajinoju-642031.html">Держдеп оприлюднив майже 100 сторінок документів</a> про відносини між США та Україною.</p>
      <p>Важливо зазначити, що у Держдепі заявили, що <a href="https://glavcom.ua/news/u-derzhdepi-zayavili-shcho-stavlennya-ssha-do-ukrajini-ne-zminilosya-642014.html">ставлення США до України не змінилося</a>.</p>
      <related>
        <a href="https://glavcom.ua/news/tramp-vidpraviv-u-vidstavku-ministra-viyskovo-morskih-sil-ssha-642130.html"/>
        <a href="https://glavcom.ua/world/observe/u-trampa-zajavili-shcho-vstup-ukrajini-do-nato-ne-stojit-na-porjadku-dennomu-cherez-vijnu-z-rosijeju-642057.html"/>
        <a href="https://glavcom.ua/news/advokat-trampa-zayaviv-pro-nayavnist-u-nogo-kompromatu-na-simyu-baydeniv-642005.html"/>
      </related>
    </article>
  </body>
</html>