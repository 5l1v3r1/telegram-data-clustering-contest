<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/futball/2019/11/25/messi_es_ronaldo_is_buszke_lenne_erre_a_szabadrugasra/"/>
    <meta property="og:site_name" content="Index.hu"/>
    <meta property="article:published_time" content="2019-11-25T07:30:00+00:00"/>
    <meta property="og:title" content="Messi és Ronaldo is büszke lenne erre a szabadrúgásra"/>
    <meta property="og:description" content="Claudio Ranieri legjobbja segített győzelemre vinni a Sampot, Gabbiadini bevágta kegyetlenül."/>
  </head>
  <body>
    <article>
      <h1>Messi és Ronaldo is büszke lenne erre a szabadrúgásra</h1>
      <address><time datetime="2019-11-25T07:30:00+00:00">25 Nov 2019, 07:30</time> by <a rel="author" href="https://index.hu/szerzo/joo_gabor" target="_blank">Joó Gábor</a></address>
      <p>1-0-ra vezetett a vendég Udinese a Serie A 13. fordulójának vasárnap esti meccsén az első félidő hosszabbításában a Sampdoria ellen, amikor a hazaiak a kaputól majdnem 30 méterre kaptak szabadrúgást.</p>
      <p>Manolo Gabbiadini állt a labda mögé, bal lábbal készült kapura küldeni a labdát. Ez sikerült is, olyan tökéletesen, hogy hajszál pontosan kilőtte a bal felső sarkot. Zseniális lövés volt, elég összetett, kis csavart is tett a labdába a csatár amellett, hogy rettentő erősen megrúgta. Ez az abszolút védhetetlen, még a két szabadspecialista, Messi és Cristiano Ronaldo is bólintott volna. </p>
      <figure>
        <iframe src="https://www.youtube.com/embed/gGVNmQQT6PU" width="560" height="315" data-service="Youtube" scrolling="no"/>
      </figure>
      <p>Gabbiadini egyenlítése után a Samp a hajrában Gaston Ramirez büntetőjével megnyerte a meccset 2-1-re. Kellett is nekik a 3 pont, mert pont ennyivel léptek el a már kiesőhelyen lévő, 9 pontos Genoától. (Ami egy meccsel kevesebbet játszott.)</p>
      <p>A 27 éves Gabbiadini harmadik gólját szerezte a szezonban, ezzel Claudio Ranieri csapatának házi gólkirálya. Korábban játszott az Atalantában, a Bolognában és a Napoliban is, illetve két évet volt a Premier League-ben, a Southamptonban. 11-szeres olasz válogatott, két góllal.</p>
      <p>
        <a href="https://sja.sportradar.com/w/Index/18927036/0131">a</a>
      </p>
    </article>
  </body>
</html>