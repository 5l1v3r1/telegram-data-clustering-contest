<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780275/%DA%A9%D9%85%DB%8C%D8%B3%DB%8C%D9%88%D9%86-%D8%A8%D8%B1%D8%AC%D8%A7%D9%85-%DB%B1%DB%B5%D8%A2%D8%B0%D8%B1-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF-%D8%A8%D8%B1%D8%AE%DB%8C-%D9%87%D9%85%D8%B3%D8%A7%DB%8C%DA%AF%D8%A7%D9%86-%D8%AF%D8%B3%D8%AA-%D8%A8%D9%87-%D8%AA%D9%88%D9%87%D9%85-%D9%86%D8%B2%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T07:23:17+00:00"/>
    <meta property="og:title" content="موسوی در نشست خبری: کمیسیون برجام ۱۵آذر برگزار می‌شود/برخی همسایگان دست به توهم نزنند"/>
    <meta property="og:description" content="سخنگوی وزارت امور خارجه گفت: کمیسیون مشترک برجام به احتمال زیاد در ۶ دسامبر(۱۵ آذرماه) در سطح معاونان وزارت خارجه در وین برگزار می‌شود"/>
  </head>
  <body>
    <article>
      <h1>موسوی در نشست خبری: کمیسیون برجام ۱۵آذر برگزار می‌شود/برخی همسایگان دست به توهم نزنند</h1>
      <address><time datetime="2019-11-25T07:23:17+00:00">25 Nov 2019, 07:23</time> by <a rel="author" href="https://www.mehrnews.com/archive?jr=833" target="_blank">محسن احدی</a></address>
      <p>به گزارش <a href="https://www.mehrnews.com/">خبرنگار مهر</a>، سیدعباس موسوی سخنگوی وزارت امور خارجه در نشست خبری صبح امروز (دوشنبه) خود با تبریک هفته بسیج و گرامیداشت یاد و نام امام شهدا و شهدای گرانقدر، اظهار داشت: روز ۱۰ آذر روز مجلس است و باید یاد شهید مدرس را گرامی داشته و همچنین جایگاه مجلس به عنوان رکن رکین کشور را پاس داریم. وزارت خارجه به عنوان بخشی از دولت ارتباط خوبی با مجلس داشته و شخص وزیر خارجه پاسخگوترین وزیر بعد از انقلاب بوده و تعداد پرشمار ظریف در نشست های کمیسیون گواه این است.</p>
      <p>وی ادامه داد: اتفاقاتی رخ داد در هفته گذشته ناخوشایند بود و از آن ناخوشایندتر دخالت بیگانگان در آن بود و ما آن را محکوم کردیم. ایران حق اعتراض را قانونی می داند و تجمعات مسالمت آمیز را داشته ایم و آنها در کمال آرامش برگزار می شود ولی باید گفت حساب اغتشاش از این اعتراضات جدا است.</p>
      <p>سخنگوی وزارت امور خارجه گفت: ما امیدواریم کشورهایی که دانسته یا نادانسته، البته ما معتقدیم دانسته از اعتراضات حمایت کردند، مسولیت کار خود را بپذیرند. گروه های تروریستی اقداماتی انجام دادند که دستگاه قضائی در حال رسیدگی به آن است.</p>
      <p>موسوی افزود: برای کشورهایی متأسفیم که وزیر خارجه اش می خواهد تا از اغتشاشات و سوزاندن اموال عمومی فیلم گرفته شده و ارسال شود. ما توصیه می کنیم راهپیمایی های مردم را در این چند روز ببینند تا بفهمند مردم واقعی کیستند. </p>
      <p>وی تصریح کرد: در خصوص تحولات دیپلماتیک باید بگویم که تعدادی سفر به کشورها داشتیم. در این مدت فرستاده نخست وزیر مالزی‌ و فرمانده ارتش پاکستان به ایران آمدند و فرستاده ویژه کره جنوبی را امروز داریم. همچنین سفر عراقچی به هلند بود و چند سفر در آینده داریم که اطلاع‌رسانی می کنیم.</p>
      <p>سخنگوی دستگاه دیپلماسی درباره اظهارات برخی مقامات غربی و عربی درباره اعمال فشار بیشتر علیه ایران اضافه کرد: دخالت کشورهای مختلف در امور داخلی ایران را محکوم می کنیم. این سیاست ها ناشی از سیاست خصمانه آنها است. سخنان آنها با واقعیات متفاوت است و اظهارات شان از روی خیرخواهی نیست و می خواهند تنش و ناامنی را تشدید کنند. آنها می خواهند با ایجاد فشار در داخل به مقاصد خود برسند.</p>
      <p>موسوی بیان کرد: وزارت خارجه اقداماتی از لحاظ حقوقی و مستندسازی برای ارایه به محاکم تنظیم کرده که با این فشارها برخورد شود. </p>
      <p>وی درباره اظهار نظر دبیرکل اتحادیه عرب در پذیرش سفیر یمن گفت: ما این موضوع را رد می کنیم. دولت مستقر و قانونی در یمن حضور دارد و طبیعی است که سفیر به هر کشوری می خواهد اعزام کند، ایران نیز آن را می‌پذیرد و به عنوان دوست رفتار می کند.</p>
      <p>سخنگوی وزارت امور خارجه درباره ائتلاف دریایی آمریکا در خلیج فارس افزود: ما هرگونه ورود و نقش آفرینی نیروهای بیگانه در منطقه را رد و باعث بی ثباتی می دانیم. ما به همسایگان گفته ایم که امنیت وارداتی نیست و باید با همکاری همه کشورها به دست بیاید. همه کشورها باید سهمی در تامین امنیت منطقه داشته باشند و طرح ایران موسوم به امید در همین راستا بوده تا امنیت در منطقه را گسترش دهد. ما اعلام کرده‌ایم همه می‌توانند در آن حضور داشته باشند و نامه رییس جمهور به همه کشورها ارسال شده است.</p>
      <p>موسوی اظهار داشت: امیدواریم آنها از توهم دست برداشته و به ندای صلح ما جواب دهند. حضور کشورهای بیگانه در منطقه باعث ناامنی است و بی‌ثباتی به ارمغان می آورد. امیدواریم جواب طرح ما مثبت باشد. برخی از کشورها استقبال کرده اند و برخی در حال بررسی طرح هستند و سه کشور جواب مثبت داده اند.</p>
      <p>وی گفت: موضع وزیر دفاع فرانسه از مواضع همیشگی اروپایی ها بوده که در حرف سخنی می گویند و عمل دیگری انجام نمی دهند. این گفتار درمانی موجه نیست. ضمن اینکه وزیر دفاع فرانسه سخنان نامربوطی زده که مورد قبول ما نیست. این اظهارات را سازنده نمی دانیم و مخالف سیاست های اعلامی آن ها است. بین اظهارات وزرای خارجه و دفاع فرانسه با سخنانی که در جلسات خصوصی می زنند تفاوت زیادی وجود دارد.</p>
      <p>سخنگوی دستگاه دیپلماسی اضافه کرد: درباره سفر مایک پنس به اقلیم کردستان باید بگویم که ما روابط خوبی با اقیلم داشته ایم و این ارتباط خوب از پیش بوده است. ایران در مواقع شدت و سختی به دولت مرکزی عراق و دولت اقلیم رفته است. پنس بر خلاف رویه دیپلماتیک به آنجا رفت و باید بگویم که پایتخت عراق متحد در بغداد است. این مانورهای تبلیغاتی بی حاصل را نه ما و نه دوستان در اقلیم توجه نمی کنند.</p>
      <p>موسوی درباره سفر فرمانده‌ ارتش پاکستان  و دیدار با مقام های ایران بیان کرد: در سفر مهم ژنرال باجوا به ایران و دیدار سطح بالا با مقام های کشورمان طیف زیادی از موضوعات مطرح شد. مسایل دوجانبه، مرزی، منطقه ای و بحث وضعیت مرزبانان ربوده شده جزو موضوعات مورد مذاکره بود. پاکستان روابط خوبی با ایران داشته و دارد و خواستار کاهش تنش در جهان اسلام است. پاکستان خواستار گفتگو و مصالحه میان کشورهای منطقه است و ایران نیز از هرگونه اقدامی که به کاهش تنش کمک کند، استقبال می کند.</p>
      <p>وی گفت: فرمایشات مقام معظم رهبری در دیدار با فعالان اقتصادی کاملا به جا بود. معاونت اقتصادی وزارت خارجه بسیار فعال است ولی این نکته را بگویم که وزارت خارجه تصدی گری نمی کند بلکه باید فرصت ها را پیش آورده و موانع را بردارد و این کار را انجام می دهد. وزارت خارجه در این زمینه کارهای مختلفی را انجام می دهد و نتیجه بخش بودن این اقدامات، به سایر دستگاه ها بازمی گردد تا چگونه کارها را پیگیری کنند.</p>
      <p>سخنگوی وزارت امور خارجه افزود: بحث باز بودن در مذاکره به این معنی نیست که منتظر دیگران هستیم بلکه کارویژه وزارت خارجه گفتگو است. ما کارمان مفاهمه و گفتگو است و تا آنجا که خط قرمزها اجازه می دهد گفتگو می کند، کار دیگر نهادها هم این است که از این فرصت ها استفاده کنند.</p>
      <p>موسوی درباره لغو معافیت تحریم همکاری هسته‌ای در فردو اظهار داشت: ما مقام‌های آمریکایی را در جایگاهی نمی بینیم که درباره تعهدات ما اظهارنظر کنند. آنها بودند که از برجام خارج شدند و نباید در این موضوع حرفی بزنند. همکاری ایران با آژانس مثبت بوده و گزارش های آنها گواه این است. در دوران جدید و تصدی مدیرکل جدید آژانس، امیدواریم به رغم فشارها آژانس بی طرفانه کار خود را پیگیری کند. ما نیز به همکاری با آژانس ادامه می دهیم.</p>
      <p>وی گفت: در اتفاقات اخیر در کشور علاوه بر جدا کردن حساب مردم از اغتشاشگران، شاهد حمایت همه جانبه از اغتشاشگران بودیم که بر روح یاغی‌گری آنان می دمید. این حمایت ها هم رسانه ای بود و هم امنیتی. رسانه های معاند برنامه های عادی خود را قطع و به صورت ویژه بر ناآرامی ها می دمیدند. این اقدامات مستندنگاری شده و طی شکایتی به آکفام خواستار پاسخگویی شدیم. کشورهایی که کارهایی را انجام دادند باید مسولیت کار خود را بپذیرند و ما پیگیری خواهیم کرد.</p>
      <p>سخنگوی دستگاه دیپلماسی درباره روابط ایران و کره جنوبی در سفر نماینده این کشور به تهران اضافه کرد: این سفر بعد از اتفاقاتی که میان تهران و سئول در بحث پرداخت بدهی های کره جنوبی به ایران انجام شد، مثبت بود اما متاسفانه بعد از تحریم بانک مرکزی ما توسط آمریکا، کره ای ها اعلام کردند که توان اجرای توافقات خود را ندارند. ما اعتراضاتی داشتیم. ما انتظار داریم که به سرعت توافق ما با کره از سرگرفته شده و به کار غیرقانونی خود پایان دهند.</p>
      <p>موسوی درباره سخنرانی عادل الجبیر در اجلاس منامه بیان کرد: آقای جبیر هر از چندگاهی سخنانی را مطرح می کنند که با واقعیات جاری که از سوی رژیم عربستان در قبال کشور ما اتخاذ می شود، همخوانی ندارد. شواهدی که ایشان مطرح می کنند، با واقعیات منطبق نیست. شخص ایشان و چند مقام منطقه صحبت هایی در منامه داشتند که ما نیز آن را محکوم کردیم. ایران به دنبال ثبات و امنیت منطقه است و اعلام می کنیم که اولویت جمهوری اسلامی همسایگان کشور است.</p>
      <p>وی گفت: ما وقت و هزینه گذاشته ایم که بگوییم ایران به دنبال روابط خوب، پایدار و مستمر با همسایگان هستیم ولی آنها اگر می خواهند با اتهام زنی فرصت را ازبین ببرند، به خودشان ربط دارد.</p>
      <p>سخنگوی وزارت امور خارجه درباره رای دادگاهی در آمریکا به پرداخت خسارت به جیسون رضاییان افزود: جیسون رضاییان بر اساس شواهد، اسناد و اعترافات خودش متهم امنیتی بوده و ایران نیز همان مقطع، با توجه به صدور اشد مجازات، به وی تخفیف و حبس برای وی درنظر گرفت. در نهایت بنا به تصویب شورای عالی امنیت ملی وی آزاد شد و لطفی بود که ایران در این زمینه به او کرد. اینکه او برود و شکایت کند، سواستفاده است و از عجایب روزگار است. ما به مقامات قضایی آمریکا توصیه می کنیم که گول نخورده و مراقب باشند در چه وادی قدم می گذارند. اگر این رویه ملاک است، ما نیز می توانیم کارهایی اینچنینی انجام داده و احکام مشابهی صادر کنیم.</p>
      <p>موسوی گفت: آمریکایی‌ها اموال ما را به صورت غیرقانونی نگه داشته اند که باید روزی به خزانه ملت بازگردند. ما اقدامات قانونی انجام داده ایم و بعضاً پول هایی را پس گرفته ایم. پول‌هایی هم که در آمریکا بلوکه شده را از حلقومشان پس می گیریم.</p>
      <p>سخنگوی دستگاه دیپلماسی در پاسخ به گزارش های نیویورک تایمز و تخریب چهره قاسم سلیمانی اضافه کرد: با بررسی‌های صورت گرفته، این اسناد مورد ادعایی نیویورک تایمز صحیح نیست. ما رابطه خوبی با عراق داریم و چیز پنهانی نداریم. در زمانی که داعش به این کشور حمله کرد، ایران به درخواست دولت مرکزی به آنجا رفت و اولین کشوری بودیم که به عنوان کشور دوست، همسایه و مسلمان  به آنها کمک نظامی و مستشاری کردیم. اینکه آنها سندسازی و ادعاهایی می کنند، به خودشان ربط دارد. سردار سلیمانی چهره محبوبی است و می خواهند در راستای ایران هراسی ایشان را تخریب کنند. سردار سلیمانی به دلیل کارهایی که انجام داده طبیعی است مورد غضب آنها باشد.</p>
      <p>موسوی بیان کرد: ما به شش کشور حاشیه خلیج فارس و عراق نامه ارسال کرده ایم که دو، سه کشور جواب مکتوب داده اند. باید در یک مکانیسم جمعی این طرح مورد بحث و بررسی قرار بگیرد و امیدواریم این موضوع با جواب مثبت مواجه شده و امنیت منطقه به دست کشورهای منطقه برقرار شود.</p>
      <p>وی گفت: کمیسیون مشترک برجام به احتمال زیاد در ۶ دسامبر در سطح معاونان وزارت خارجه در وین برگزار می‌شود و آخرین تحولات مورد بررسی قرار می‌گیرد. بحث گام های کاهشی ایران و اقدام های طرف مقابل، چه آنهایی که انجام داده‌اند چه انجام نداده‌اند، مورد بررسی قرار می گیرد.</p>
      <p>سخنگوی وزارت امور خارجه افزود: باب دیپلماسی باز است و مذاکره با کشورهای اروپایی در جریان است اما تاکنون به نتیجه نرسیده است. تحرکات دیپلماتیک ادامه داشته و ما به تلاش خود ادامه می دهیم. ما وظیفه ذاتی خود را انجام می دهیم ولی معطل گفتگو نبوده و بخش های مختلف اقتصادی کشور کار خود را می کنند.</p>
      <p>موسوی اظهار داشت: ما مستنداتی از دخالت های خارجی در آشوب ها جمع کرده ایم و بقیه امور به دستگاه های دیگر مربوط است.</p>
      <p>وی درباره مانور آمریکا در دریای عرب گفت: ما به این موضوعات کاری نداریم و این مانورها تاثیری بر ما ندارد.</p>
      <p>ادامه دارد...</p>
    </article>
  </body>
</html>