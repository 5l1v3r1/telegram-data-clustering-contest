<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/ban-nimh-ne-raboti-dobre-sled-otdeljaneto-si-ot-nas-news_1409609.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T16:57:00+00:00"/>
    <meta property="og:title" content="БАН: НИМХ не работи добре след отделянето си от нас"/>
    <meta property="og:description" content="След отделянето си от Българската академия на науките Националният институт по метеорология и хидрология (НИМХ) не функционира пълноценно, служителите му са демотивирани и липсват нови, млади и квалифицирани кадри, - това се казва в становище на Общото събрание на Академията, съобщиха от БАН."/>
  </head>
  <body>
    <article>
      <h1>БАН: НИМХ не работи добре след отделянето си от нас</h1>
      <address><time datetime="2019-11-25T16:57:00+00:00">25 Nov 2019, 16:57</time> by <a rel="author" href="https://www.actualno.com/editors/uid/184" target="_blank">Спасиана Кирилова</a></address>
      <p>След <a href="https://www.actualno.com/politics/kabinetyt-odobri-pravilnik-za-ustrojstvoto-i-dejnostta-na-nimh-news_715272.html">отделянето си от Българската академия на науките Националният институт по метеорология и хидрология (НИМХ)</a> не функционира пълноценно, служителите му са демотивирани и липсват нови, млади и квалифицирани кадри, - това се казва в становище на Общото събрание на Академията, съобщиха от БАН. <br/><br/><br/>"В мотивите към публикувания за обсъждане законопроект се констатира, че след отделянето на НИМХ от БАН, институтът не функционира пълноценно при изпълняване на националните и международните си дейности и че демотивирането на работещите в него и липсата на постъпващи висококвалифицирани млади кадри може да доведе до загуба на капацитет в областта на метеорологията, хидрологията и агрометеорологията в България. Общото събрание на БАН е убедено, че посочените проблеми се коренят в сегашния подход на управление и функциониране на НИМХ и не могат да бъдат решени с предлагания закон", се казва в становището. Пълния текст можете да прочечете <a href="http://www.bas.bg/2019/11/25/%D1%81%D1%82%D0%B0%D0%BD%D0%BE%D0%B2%D0%B8%D1%89%D0%B5-%D0%BD%D0%B0-%D0%BE%D0%B1%D1%89%D0%BE%D1%82%D0%BE-%D1%81%D1%8A%D0%B1%D1%80%D0%B0%D0%BD%D0%B8%D0%B5-%D0%BD%D0%B0-%D0%B1%D0%B0%D0%BD-%D0%B2%D1%8A/">ТУК</a>. </p>
      <related>
        <a href="https://www.actualno.com/politics/krasimir-vylchev-krizata-v-nimh-beshe-vyzmojnost-da-fokusirame-vnimanieto-si-vyrhu-rabotata-mu-news_731731.html"/>
      </related>
      <p>От БАН смятат, че  една организация да се обявява за „научна” със закон е грубо <a href="https://www.actualno.com/politics/krasimir-vylchev-krizata-v-nimh-beshe-vyzmojnost-da-fokusirame-vnimanieto-si-vyrhu-rabotata-mu-news_731731.html">нарушаване на принципите на академизма</a> и на механизма за провеждане и оценка на научните изследвания. С тази законова формулировка се изземват функциите на Националната агенция за оценяване и акредитация (НАОА) като специализиран държавен орган, който контролира дейността на висшите училища и научните организации. Съз закона  превръщат НИМХ при МОН в монополист на достъпа до метеорологични и хидрометеорологични данни. "Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН и по същество актът на монополизиране на достъпа до тях представлява присвояване на интелектуален продукт. Законът следва да направи ясно разграничение между предоставянето на достъп до данните, чието събиране се финансира с публични средства. Монополът върху достъпа до метеорологични и хидрометеорологични данни би създал пречки за провеждане на научни изследвания и други дейности, базирани на тези данни, от други институции, стопански и неправителствени организации. Това би имало негативни икономически последици и би затруднило редица дейности, пряко или косвено свързани с националната сигурност". <br/>Общото събрание на БАН призовава МОН да посочи изрично БАН като основна заинтересована страна по предлагания законопроект за НИМХ, като направи необходимото за експертно обсъждане на проблемните моменти в проектозакона. Припомняме, че <a href="https://www.actualno.com/politics/krasimir-vylchev-naprejenieto-okolo-razdeljaneto-na-meteorolozite-s-ban-e-potusheno-news_714199.html">решението за разделянето на двете структури беше взето от парламента миналата година</a> с приемането на Закона за бюджета за 2019-а. В документа е записано, че от 1 януари 2019 г. метеорологичният институт става самостоятелно звено към Министерството на образованието и науката. Новата структура е правоприемник на института към БАН и според закона за бюджета трябва да поеме активите и договорите на това звено. Академията пък трябва да обезпечи изпълнението на това решение. Този текст предизвиква недоволството на БАН, чието ръководство видя в него намеса в иначе самостоятелното управление на академията. В същото време общото събрание на БАН гласува създаването на Институт за изследване на климата, атмосферата и водите. Обяснението за новото звено е, че учените от НИМХ, които искат да останат в академията, трябва да бъдат назначени на ново място, без да се прекъсва трудовият им стаж. Освен това БАН иска да прави научни изследвания и разработки в тези области. Решението обаче отново предизвика реакцията на НИМХ. Метеоролозите смятат, че целта е БАН да задържи имоти от баланса на НИМХ. Ставало въпрос за такива в София и по морето. От ръководството на академията обаче отричат това.</p>
      <related>
        <a href="https://www.actualno.com/politics/kabinetyt-odobri-pravilnik-za-ustrojstvoto-i-dejnostta-na-nimh-news_715272.html"/>
      </related>
      <p> </p>
    </article>
  </body>
</html>