<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837716-na-odeschini-suditimut-nachalnika-rayonnogo-viddilu-derzhavnoyi-vikonavchoyi-sluzhbi-za-khabar"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:12:00+00:00"/>
    <meta property="og:title" content="На Одещині судитимуть начальника районного відділу державної виконавчої служби за хабар"/>
    <meta property="og:description" content="КИЇВ. 25 листопада. УНН. Скеровано до суду обвинувальний акт стосовно начальника Арцизького районного відділу державної виконавчої служби Головного …"/>
  </head>
  <body>
    <article>
      <h1>На Одещині судитимуть начальника районного відділу державної виконавчої служби за хабар</h1>
      <address><time datetime="2019-11-25T16:12:00+00:00">25 Nov 2019, 16:12</time> by <a rel="author">Роман Рудський</a></address>
      <p><b>КИЇВ. 25 листопада. УНН. </b>Скеровано до суду обвинувальний акт стосовно начальника Арцизького районного відділу державної виконавчої служби Головного територіального управління юстиції в Одеській області, якого підозрюють в отримані двох тисяч доларів неправомірної вигоди. Про це <b>УНН</b> повідомили у пресслужбі Державного бюро розслідувань.</p>
      <p>"Скеровано до суду обвинувальний акт стосовно начальника Арцизького районного відділу державної виконавчої служби Головного територіального управління юстиції в Одеській області, підозрюваного у вимаганні 2000 доларів США за стягнення боргу за судовим рішенням. Досудове розслідування у кримінальному провадженні здійснювали слідчі теруправління Державного бюро розслідувань, розташованого у місті Миколаєві", - йдеться в повідомленні.</p>
      <p>Досудовим розслідуванням встановлено, що посадовець вимагав від громадянина неправомірну вигоду у сумі 2 тисяч доларів США. За ці кошти посадовець обіцяв стягнути борг у розмірі 189 тисяч гривень в рамках виконавчого провадження.</p>
      <p>Гроші посадовець отримував частинами – спочатку 500 доларів США, згодом ще 1000 доларів США.</p>
      <p>Чоловіку інкримінують прийняття пропозиції, обіцянки або одержання службовою особою неправомірної вигоди, вчинене службовою особою, яка займає відповідальне становище (ч. 3 ст. 368 Кримінального кодексу України).</p>
      <p>У разі доведення вини, посадовцю загрожує покарання у вигляді позбавлення волі на строк від 5 до 10 років з позбавленням права обіймати певні посади чи займатися певною діяльністю, з конфіскацією майна.</p>
      <p>Нагадаємо, посадовця ГУ ДФС у Київській області <a href="https://www.unn.com.ua/uk/news/1836956-posadovtsya-dfs-na-kiyivschini-zatrimano-za-2500-dolariv-khabara">затримано на одержанні</a> неправомірної вигоди в сумі 2500 доларів США.</p>
    </article>
  </body>
</html>