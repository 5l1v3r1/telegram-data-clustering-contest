<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/mindent-megtesz-erte-egy-angliai-bar-hogy-hajlektalanok-is-szavazhassanak-a-decemberi-vala"/>
    <meta property="og:site_name" content="euronews"/>
    <meta property="article:published_time" content="2019-11-25T16:31:32+00:00"/>
    <meta property="og:title" content="Mindent megtesz érte egy angliai bár, hogy hajléktalanok is szavazhassanak a decemberi választáson"/>
    <meta property="og:description" content="A bristoli kávézó saját címét adja oda a hajléktalanoknak, hogy azok regisztrálhassák magukat a választási névjegyzékbe."/>
  </head>
  <body>
    <article>
      <h1>Mindent megtesz érte egy angliai bár, hogy hajléktalanok is szavazhassanak a decemberi választáson</h1>
      <address><time datetime="2019-11-25T16:31:32+00:00">25 Nov 2019, 16:31</time> by <a rel="author">Nóra Shenouda</a></address>
      <p>Hajléktalanoknak teszi lehetővé egy kávézó az Egyesült Királyságban, hogy az ő címüket használva regisztrálhassanak a választási jegyzékben, így szavazni is tudjanak. Az országban december 12-én tartanak előrehozott választásokat.</p>
      <p>A délnyugat-angliai Bristolban található <a href="https://arnolfini.org.uk/cafe-bar/">Arnolfini kávézó és bár</a> vezetője úgy döntött: segít azoknak, akik állandó lakhely híján nem tudnának szavazni december 12-én. "Már körülbelül egy tucat ember regisztrált a mi címünkkel tegnap óta" – mondta el az Euronewsnak az üzletvezető, Domhnaill Barnes. - "Elég hosszadalmas a procedúra azoknak, akik nem rendelkeznek állandó lakcímmel. Márpedig nekik valószínűleg nyomtatóhoz sincs hozzáférésük, ha még címmel sem rendelkeznek."</p>
      <p>Barnes azt is elárulta, hogy azután támadt az ötlete, hogy segít a hajléktalanoknak, miután édesanyja egy beszélgetésük közben felvetette neki: mi lenne, ha megengedné, hogy az emberek használják a kávézójának a címét.</p>
      <p>Az Egyesült Királyság választási bizottsága szerint egy személy akkor regisztrálhatja magát a választási jegyzékbe, ha olyan címet tud felmutatni, „amelyen az idejének jelentős részét tölti nappal vagy éjjel.”</p>
      <p>Barnes számára fontos, hogy a választójog mindenki számára gyakorolható jog legyen, ezért döntött amellett, hogy felajánlja a kávézó címét. "Nagyon fontos, hogy ezeknek az embereknek legyen lehetőségük részt venni a demokratikus folyamatban. Ők sokszor a társadalom peremére szorulnak, és szeretnénk, ha úgy éreznék: ők is részesei a dolgoknak."</p>
      <p>Kezdeményezését hálásan fogadták a címmel nem rendelkezők, de másoktól is főleg pozitív reakciókat kapott. Ráadásul, miután híre ment akciójának, más bárok és kávézók vezetői is megkeresték őt, arról érdeklődve, hogyan tudnának segíteni.</p>
    </article>
  </body>
</html>