<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/intalnirea-organizata-marcel-ciolacu-peste-20-lideri-psd-organizatii-ar-participa-viorica-dancila-ar-urma-isi-anunte-demisia-sefia-psd-cex-ul-marti-teodorovici-dupa-intalnirea-parlament-ciolacu-i-18615683"/>
    <meta property="og:site_name" content="Gândul"/>
    <meta property="article:published_time" content="2019-11-25T16:51:46+00:00"/>
    <meta property="og:title" content="Întâlnirea organizată de Marcel Ciolacu | Peste 20 de lideri PSD de organizaţii ar participa: Viorica Dăncilă ar urma să îşi anunţe demisia de la şefia PSD în CEx-ul de marţi / Teodorovici, după întâlnirea de la Parlament: Am fost la Ciolacu. I-am spus că Dăncilă nu merită să iasă pe uşa din dos"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Întâlnirea organizată de Marcel Ciolacu | Peste 20 de lideri PSD de organizaţii ar participa: Viorica Dăncilă ar urma să îşi anunţe demisia de la şefia PSD în CEx-ul de marţi / Teodorovici, după întâlnirea de la Parlament: Am fost la Ciolacu. I-am spus că Dăncilă nu merită să iasă pe uşa din dos</h1>
      <h2>Peste 20 de lideri ai organizaţiilor PSD din ţară ar participa, la ora transmiterii acestei ştiri, la întâlnirea organizată de Marcel Ciolacu la Parlament pentru a discuta rezultatul alegerilor prezidenţiale şi schimbări în partid, au declarat surse social-democrate pentru Mediafax.</h2>
      <address><time datetime="2019-11-25T16:51:46+00:00">25 Nov 2019, 16:51</time> by <a rel="author" href="https://www.gandul.info/autor/ana-petrescu" target="_blank">Ana Petrescu</a></address>
      <p>Potrivit surselor citate, printre cei prezenţi la întrevedere se numără Niculae Bădălău - PSD Giurgiu, Paul Stănescu - actual vicepreşedinte şi fost lider PSD Olt, Dan Nica - PSD Galaţi, Horia Teodorescu - PSD Tulcea, Marian Oprişan - PSD Vrancea şi Ionel Arsene - lider PSD Neamţ.</p>
      <p>
        <b>Buzatu, despre preluarea şefiei interimare a PSD de către Ciolacu: A dat o lovitură de partid</b>
      </p>
      <p>Preşedintele PSD Vaslui Dumitru Buzatu a declarat că preluarea şefiei PSD pe o perioadă interimară de către Marcel Ciolacu poate fi descrisă ca „o lovitură de partid”. Social-democratul a explicat că acest lucru nu are aprobarea unei structuri decizionale şi astfel încalcă statutul partidului.</p>
      <p>„Dacă a dat o lovitură, nu ştiu cum să o calific, o lovitură de partid, că nu e de stat lovitura aceasta. Cred că trebuie să ne calmăm cu toţii. Întotdeauna, în momentele neplăcute ale pierderii alegerilor într-un partid sunt frământări, e o situaţie de criză, dar asta nu înseamnă că trebuie să ne pierdem raţiunea, să ne aruncăm tot felul de calităţi, de salvatori. Nu e nimeni la dispoziţia celuilalt”, a afirmat, luni, la Antena 3, Dumitru Buzatu, întrebat dacă vede preluarea preşedinţiei interimare a PSD drept o „lovitură”.</p>
      <p>Liderul PSD Vaslui susţine că decizia privind preşedintele social-democraţilor nu poate fi luată de Marcel Ciolacu în cadrul unor întâlniri restrânse, ci în structurile statutare ale partidului.</p>
      <p>„Presupun că discut cu un om pe care de altfel îl şi cunosc, inteligent şi am înţeles că e o glumă. Toate astea sunt nişte lucruri confecţionate, pentru că nu a avut loc nicio întâlnire statutară a structurii decizionale care să pună problema viitorului partidului, viitorului preşedintelui partidului care a candidat. Nu este o problemă, dar nu cred că în felul acesta se poate rezolva. Dacă cineva doreşte să o rezolve în felul acesta, eu cred că el deja a încălcat nişte reguli statutare, acelea de a discuta toate lucrurile acestea care ne privesc pe toţi nu în întâlniri gen cinci, şase, şapte oameni ci în structuri consacrate statutar ale PSD”, a spus Buzatu.</p>
      <p>De asemenea, acesta a precizat că a refuzat invitaţia de a participa la întâlnirea dintre preşedintele Camerei Deputaţilor şi liderii organizaţiilor judeţene.</p>
      <p>
        <b>Firea se delimitează de cei care discută despre schimbări în PSD: Nu sunt la Cex-ul paralel</b>
      </p>
      <p>Primarul Capitalei, Gabriela Firea, se delimitează de cei care discută, luni seara, la Parlament despre rezultatul alegerilor prezidenţiale şi schimbări în PSD. „Nu sunt la Cex-ul paralel”, a spus Firea pe Facebook.</p>
      <p>Primarul Capitalei, Gabriela Firea, a scris, luni seara, pe Facebook, că este acasă, cu familia, nu „la Cex-ul paralel”.</p>
      <p>„Sunt acasă, cu familia, ca orice mamă neparalelă cu familia ei... nu sunt la «Cex-ul paralel» de la Parlament, cum titrează unele site-uri. Când am ceva de spus, nu mă ascund, nu mă sfiesc”, a scris Firea.</p>
      <p>
        <b>Teodorovici, după întâlnirea de la Parlament: Am fost la Ciolacu. I-am spus că Dăncilă nu merită să iasă pe uşa din dos</b>
      </p>
      <p>Eugen Teodorovici a declarat că s-a văzut luni cu Marcel Ciolacu la Parlament şi i-a comunicat că Viorica Dăncilă nu merită „să iasă pe uşa din dos” de la şefia PSD, fiindcă CEx a votat-o să fie candidat la prezidenţiale. El a mai spus că nu va demisiona din funcţia de preşedinte executiv al PSD.</p>
      <p>
        <a href="https://www.gandul.info/politica/teodorovici-dupa-intalnirea-de-la-parlament-am-fost-la-ciolacu-i-am-spus-ca-dancila-nu-merita-sa-iasa-pe-usa-din-dos-18616338">
          <b>Citeşte continuarea...</b>
        </a>
      </p>
      <p>
        <b>Ştire iniţială</b>
      </p>
      <p>Viorica Dăncilă urmează să-şi anunţe colegii de partid, marţi seara la Comitetul Executiv, că va demisiona de la şefia PSD, au declarat surse politice, pentru Mediafax. Dăncilă va primi în schimb şefia PSD Teleorman şi a organizaţiei de femei.</p>
      <p>Potrivit surselor citate, Viorica Dăncilă va primi funcţiile de coordonare în organizaţia de femei a PSD, acolo unde a mai deţinut funcţia de lider, dar şi poziţia de lider la organizaţia de Teleorman.</p>
      <p>Funcţia de preşedinte interimar până la Congresul PSD va fi cel mai probabil Marcel Ciolacu. Acesta din urmă a şi anunţat de altfel, luni seara pe Facebook, cu preşedinţii organizaţiilor din ţară, după ce a avut o întâlnire şi cu Viorica Dăncilă.</p>
      <p>„Vreau să îi rog pe colegii mei să se gândească la obiectivele noastre pentru alegerile de anul viitor. Rămânem o echipă, rămânem împreună, aşa cum am făcut-o întotdeauna în momente mai complicate. PSD este în continuare un partid puternic”, a afirmat Marcel Ciolacu.</p>
      <p>După eşecul de la prezidenţiale, mai mulţi lideri social-democraţi i-au cerut Vioricăi Dăncilă să îşi depună mandatul de preşedinte al partidului şi să îşi asume răspunderea. Întreaga situaţie în care se află liderul PSD a fost amplificată şi de numirea lui Gabriel Oprea, lider al UNPR, ca vicepreşedinte al PSD.</p>
      <p>CEx va avea loc marţi, de la ora 18.30, la sediul PSD din Kiseleff.</p>
      <related>
        <h4>Citeşte şi</h4>
        <a href="https://www.gandul.info/politica/consiliul-suprem-de-aparare-a-tarii-convocat-miercuri-de-klaus-iohannis-numirea-unui-nou-sef-al-armatei-pe-ordinea-de-zi-18615360?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/gabriel-oprea-dupa-numirea-in-functia-de-vicepresedinte-cex-am-fost-invitat-sa-revin-in-psd-nu-am-venit-la-ciolan-am-venit-la-greu-18615338?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/teodorovici-optimist-in-privinta-alegerilor-locale-si-parlamentare-din-2020-avem-toate-conditiile-sa-castigam-votul-de-duminica-unul-de-blam-si-anti-psd-18615178?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>