<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825126-zelenskij-obicae-zakon-pro-referendumi-najblizcim-casom.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="Зеленський обіцяє закон про референдуми найближчим часом"/>
    <meta property="og:description" content="Президент України Володимир Зеленський прогнозує, що Верховна Рада найближчим часом зможе ухвалити пакет законопроєктів про народовладдя, які стосуються, зокрема, й процедури проведення референдумів."/>
  </head>
  <body>
    <article>
      <h1>Зеленський обіцяє закон про референдуми найближчим часом</h1>
      <h2>Президент України Володимир Зеленський прогнозує, що Верховна Рада найближчим часом зможе ухвалити пакет законопроєктів про народовладдя, які стосуються, зокрема, й процедури проведення референдумів.</h2>
      <address>
        <time datetime="2019-11-25T16:18:00+00:00">25 Nov 2019, 16:18</time>
      </address>
      <p>Про це глава держави повідомив у своєму відеозверненні на<a href="https://www.facebook.com/zelenskiy95/videos/2390516187865410/"> Facebook</a>.</p>
      <p>"Прийняли законопроєкт у першому читанні про ринок землі... І, як ми і обіцяли, перед другим читанням ми внесемо зміни до законопроєкту, що стосуються продажу землі іноземцям — фізичним особам та іноземних компаніям, про те, що можливість придбати українську землю в іноземців буде тільки після рішення референдуму. А референдум — це теж дуже важлива річ, це теж іще одна наша обіцянка нашому народові: ми говорили, що найважливіші питання ми будемо обговорювати із суспільством і приймати ці рішення на референдумі. Тому пакет законопроєктів про народовладдя (це і є референдуми) ми обов'язково приймемо найближчим часом", — зазначив Зеленський.</p>
      <p>Також він уточнив, що перед другим читанням законопроєкту про ринок землі буде запропоновано зменшити ліміт на володіння землею.</p>
      <p>"І обов'язково наступного року ми плануємо, і це вже затверджено в новому бюджеті, виділити 4 млрд на підтримку маленьких фермерів, щоб наші маленькі фермери ставали великими", — додав політик.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2825099-zelenskij-pro-derzbudzet-uperse-za-28-rokiv-prijnali-bez-riznih-hatelok.html">Зеленський - про бюджет: Уперше за 28 років прийняли без різних “хатєлок"</a>
      </blockquote>
      <p>Як повідомляв Укрінформ, 13 листопада <a href="https://www.ukrinform.ua/tag-verhovna-rada">Верховна Рада</a> ухвалила у першому читанні законопроєкт про ринок землі (№2178-10). Його підтримали 240 народних депутатів.</p>
      <p>Проєкт закону, зокрема, передбачає з 1 жовтня 2020 року скасування заборони на продаж землі.</p>
      <p>Очікується, що особами, які можуть набувати право власності на земельні ділянки сільськогосподарського призначення, є громадяни України, територіальні громади, держава, юридичні особи України та іноземні громадяни і особи без громадянства у разі набуття в порядку спадкування та обов'язком відчужити ділянку протягом року.</p>
      <p>У серпні 2019 року набуло чинності рішення ЄСПЛ, згідно з яким мораторій на обіг земель сільськогосподарського призначення в Україні порушує права українських громадян у частині вимог Європейської конвенції з прав людини.</p>
      <p>Окрім того, 18 листопада Голова ВР Дмитро Разумков повідомив, що перші законопроєкти з пакету ініціатив про народовладдя, зокрема й референдуми, можуть бути внесені до Верховної Ради та розглядатися в парламенті найближчим часом.</p>
    </article>
  </body>
</html>