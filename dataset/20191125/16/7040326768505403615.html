<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/ekonomi-haberleri/yht-ile-eskisehire-gitmek-isteyenlere-zorunlu-konya-bileti-1394676"/>
    <meta property="og:site_name" content="Karar.com"/>
    <meta property="article:published_time" content="2019-11-25T16:29:00+00:00"/>
    <meta property="og:title" content="YHT ile Eskişehir'e gitmek isteyenlere 'zorunlu' Konya bileti!"/>
    <meta property="og:description" content="TCDD, İstanbul'dan Eskişehir'e YHT ile gitmek isteyenleri Konya bileti almak zorunda bırakıyor. Boş giden trenlere müşteri çekmek için uygulanan 'satış strateji'siyle Eskişehir'e gitmek isteyenlerin cebinden 48 lira fazla çıkıyor."/>
  </head>
  <body>
    <article>
      <h1>YHT ile Eskişehir'e gitmek isteyenlere 'zorunlu' Konya bileti!</h1>
      <address>
        <time datetime="2019-11-25T16:29:00+00:00">25 Nov 2019, 16:29</time>
      </address>
      <p>
        <b>TCDD, İstanbul'dan Eskişehir'e YHT ile gitmek isteyenleri Konya bileti almak zorunda bırakıyor. Boş giden trenlere müşteri çekmek için uygulanan 'satış strateji'siyle Eskişehir'e gitmek isteyenlerin cebinden 48 lira fazla çıkıyor.</b>
      </p>
      <p>İstanbul'dan Eskişehir'e Yüksek Hızlı Tren'le (YHT) gitmek isteyenler, Konya bileti almak zorunda kalıyor. Söğütlüçeşme'den Eskişehir'e herhangi bir tarihte bilet almak isteyen yolcular yer bulamıyor. Ancak aynı tarihte ve aynı trenle Konya'ya gitmek isteyenler için bilet satışı gerçekleştirilebiliyor.</p>
      <p>Türkiye Cumhuriyeti Devlet Demiryolları (TCDD) açıkladığı fiyatlara göre İstanbul-Eskişehir arası yolculuğun bilet bedeli 55 lira 50 kuruş. İstanbul-Konya bileti, 103 lira 50 kuruşa satılıyor.</p>
      <p>
        <b>'48 LİRALIK FARK' İSYAN ETTİRDİ</b>
      </p>
      <p>İstanbul'dan Eskişehir'e gidecek birinin Konya bileti alarak kente gitmesi durumunda cebinden fazladan 48 lira çıkıyor.</p>
      <p>Independent Türkçe'nin haberine göre uzun süredir devam eden uygulama, bu yolu tercih edenlerin tepkisini çekti. Bir yolcunun TCDD Whatsapp Hattı'ndan konuyla ilgili bilgi almak istemesi üzerine TCDD'den kontenjan uygulaması yapıldığı bilgisi paylaşıldı.</p>
      <p>TCDD çağrı merkezi yetkilisi, istenirse Konya bileti alınabileceği, bu biletle Eskişehir'de inilebileceğini söyledi. Aradaki fiyat farkının vatandaşın cebinden çıktığı hatırlatılması üzerine çağrı merkezi yetkilisi, Konya bileti alıp Eskişehir'de inmenin yolcunun tercihi olduğu belirtti.</p>
      <p>
        <b>"TİCARİ POLİTİKA GEREĞİ KONTENJAN UYGULANIYOR"</b>
      </p>
      <p>TCDD'den koltuklarının bir bölümünün sadece uzun mesafeye gidecek yolculara satıldığı açıklaması yapıldı: "Ticari politika gereği İstanbul-Ankara ve İstanbul-Konya trenlerinde kontenjan uygulanmakta olup, koltukların bir bölümü yalnızca uzun mesafe yolcularına satılmaktadır."</p>
      <p>TCDD yetkilisi, söz konusu trenlerde yolcu talebinin yüksek olduğunu açıklayarak "Mevcut durumda YHT araç sayımızın yetersiz olması nedeniyle sefer sayısı arttırılamamaktadır. Siemens firmasından satın alınan 12 adet YHT setinin üretim ve test süreçleri devam etmektedir. Bu setlerin 2020 yılı içerisinde devreye alınmasıyla birlikte sefer sayısının arttırılması planlanmaktadır" dedi.</p>
      <p>
        <b>"BU UYGULAMA ESKİŞEHİR'E HAKSIZLIK"</b>
      </p>
      <p>Bu durumu daha önce Meclis gündemine taşıyan CHP Eskişehir Milletvekili Utku Çakırözer, kontenjan uygulamasının biletin satışa çıktığı ilk saatlerde yapılmasını ancak daha sonra bu uygulamanın kaldırılması görüşünü paylaştı.</p>
      <p>Uygulamayı Eskişehir için 'bilet ambargosu' sözleriyle niteleyen ve hem Eskişehirlilere hem de Eskişehir’i görmek isteyenlere haksızlık olduğunu vurgulayan Çakırözer şunları söyledi:</p>
      <p>"Ankara-İstanbul tren hattında Ankara’dan Eskişehir’e gitmek isteyen bir yolcuya 'bilet yok' deniliyor. Eskişehir’e gitmek isteyenler kontenjan uygulaması nedeniyle Ankara ve Konya bileti almak zorunda kalıyor ve daha fazla ücret ödüyor. Son günlerde artış gösteren bu uygulama hem Eskişehirli hemşehrilerimizi hem de Eskişehir'i görmek isteyen yurttaşlarımızı mağdur etmekte. Eskişehir'e bilet ambargosundan derhal vazgeçilmeli ve bu haksızlık bir an önce giderilmeli."</p>
      <related>
        <a href="https://www.karar.com/ekonomi-haberleri/kitlerde-en-yuksek-odenek-tcddye-1352398"/>
      </related>
      <related>
        <a href="https://www.karar.com/ekonomi-haberleri/tcdd-genel-mudurlugune-ali-ihsan-uygun-atandi-1329189"/>
      </related>
    </article>
  </body>
</html>