<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7904659"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:35:00+00:00"/>
    <meta property="og:title" content="От 1 януари - по-евтино онлайн банкиране, но още по-скъпи такси на гише"/>
    <meta property="og:description" content="Банковите услуги, които се предлагат в клонове и офиси, ще поскъпват. Същите продукти, продавани онлайн, ще поевтиняват. Причината - банките искат да стимулират клиентите си да използват онлайн"/>
  </head>
  <body>
    <article>
      <h1>От 1 януари - по-евтино онлайн банкиране, но още по-скъпи такси на гише</h1>
      <address><time datetime="2019-11-25T16:35:00+00:00">25 Nov 2019, 16:35</time> by <a rel="author" href="https://www.24chasa.bg/authors/6255" target="_blank">Румяна Дeнчeва</a></address>
      <p>Банковите услуги, които се предлагат в клонове и офиси, ще поскъпват. Същите продукти, продавани онлайн, ще поевтиняват.</p>
      <p>Причината - банките искат да стимулират клиентите си да използват онлайн банкирането и постепенно да превърнат офисите си в консултантски центрове.</p>
      <figure>
        <img src="https://cache1.24chasa.bg/Images/Cache/665/Image_7904665_128.jpg"/>
      </figure>
      <p>Банковите такси за работа с налични пари в световен мащаб ще продължат да се вдигат, а електронното банкиране ще става все по-евтино, прогнозира наскоро пред “24 часа” председателят на Асоциацията на банките Петър Андронов.</p>
      <p>Той обясни, че</p>
      <p>поддръжката на</p>
      <p>клонове е скъпа - инвестира се в помещения, безопасност, служители, машини за броене, зареждане инкасо и др. За разлика от услугите на място, онлайн банкирането изисква по-малко инвестиции и затова всяка банка пренасочва вложенията си към тях.</p>
      <p>Има и втора причина за увеличението на таксите и тя е свързана с ниските лихви и нови регулации. Затварянето на маржа на лихвите по кредити и по депозити до малко под, около или малко над нулата принуждава банките да търсят други приходоизточници, за да поддържат балансите си.</p>
      <p>Третата причина за предстоящото повишение на таксите, което вече започна от октомври, е временна. Тя идва заради приета нова европейска директива, която задължава всички платежни институции да изравнят задграничните преводи в евро, т.е. в рамките на ЕС, с тези при вътрешните плащания. Така от края на годината един превод в евро в страната или към държава от ЕС трябва да струва не повече от 3-4 лв. Всички банки ще спазят изискванията, но тъй като в решението не е записано друго освен изискването таксите да бъдат равни,</p>
      <p>трезорите ще</p>
      <p>повишат цените</p>
      <p>на вътрешните</p>
      <p>услуги</p>
      <p>и ще понижат леко тези на преводите навън, за да ги изравнят, обясниха банкери.</p>
      <p>Какви промени да очакваме от догодина?</p>
      <p>Освен запазването на нулеви такси за повечето услуги при онлайн банкиране, още от октомври банките започнаха повишаването на таксите.</p>
      <p>Първи са се</p>
      <p>увеличили</p>
      <p>комисионите за</p>
      <p>вноска на каса</p>
      <p>за големи суми- над 3 хил. лв., установи проверка на “24 часа” на сайтовете на банките. Прогнозата е, че тази такса ще продължи да се вдига със стъпка около 0,10 лв.</p>
      <p>Повишават се и сумите за внасяне и теглене на пари - при първото увеличението е от 1 до 4 лв. за суми до 1000 лв., а при теглене на 1001 лв. таксата ще е 5 лв. Промяна има и при евровите сметки в някои банки - таксата за внасяне почти навсякъде не пада под 3 лв. Месечната поддръжка на сметки пък вече е добавила 0,50 лв.</p>
      <p>Следващите по темпове на увеличение парични услуги са преводите по т.нар. директен дебит - услугата, при която банка превежда плащанията по битовите сметки на клиентите си. Там поскъпването за година е с цели 2,45 лв. за единичен превод - от 55 ст. то става 3 лв., а ако е периодично от сметката, се качва от 1,2 лв. на 2 лв.</p>
      <p>Други трезори пък въвеждат месечна такса за основна дебитна карта - услуга, която допреди 2 месеца бе безплатна. Размерът ѝ според анонсите на банките ще зависи от вида на валутата. Банката увеличава и годишната такса за кредитните си карти.</p>
      <p>Средно с 0,50 лв. до 0,75 лв. ще поскъпнат месечните такси за поддръжка и</p>
      <p>обслужване на</p>
      <p>сметки - по</p>
      <p>разплащателните</p>
      <p>вече има цени от</p>
      <p>3 лв. на месец,</p>
      <p>а при спестовните – 2,50 лв.</p>
      <p>Няколко банки са обявили промени в специалните си тарифи. Въвежда се например такса при “специфични трансакции” с кредитни карти в размер на 1% от сумата.</p>
      <p>Скрито повишаване на таксите пък има при някои трезори през замяната на безплатни есемеси за картови трансакции. Уведомяването ще остане безплатно само по имейл, а известия по телефона ще има само след абонамент срещу месечна такса.</p>
      <p>Друг елегантен начин за скок на таксите е предлагането на все повече бързи операции по определени услуги - бърз превод в рамките на деня, бърз превод през системата РИНГС.</p>
      <p>Първите са се</p>
      <p>оскъпили средно</p>
      <p>4 пъти</p>
      <p>- от 1 до 4 лв., а през специалната система за 8 часа вече е 20 лв.</p>
      <p>Новата политика на трезорите да продават все повече месечни пакети с услуги пък позволява да се комбинират евтини със скъпи парични услуги.</p>
      <p>Например - по-високи единични такси, които се предлагат пакет с фиксирана месечна с включен определен брой безплатни преводи и тегления.</p>
      <p>Като абсолютна сума едно от най-скъпите удоволствия са кредитните карти – поддръжката им при някои банки се е вдигнала с 5 лв. до близо 50 лв. Ако са в евро, на повечето места вече ще струва с 3 евро повече до около 26-30 евро, а ако сумата е в долари, вече са над 30 долара.</p>
      <p>Други трезори пък са започнали да вдигат цените за преводи от офис към други банки, които ще се оскъпят с около 1-1,50 лв. Има и такива, които са отменили максималния праг за теглене при всички сметки и са въвели такси 3-5 лв. Има и банки, които въвеждат такси за вдигане на запор от сметки, както и специална тарифа за обслужване на такива сметки, която е в пъти по-висока в сравнение с тази за обслужване на нормални сметки.</p>
      <p>
        <b>Как да пестим от банкови такси</b>
      </p>
      <p>Възможно е да пестим от увеличаващите се банкови такси, твърдят финансови експерти.</p>
      <p>Първият им съвет е внимателно да се прецени нуждата от поддържането на повече сметки и да се оставят само тези, които са нужни и с които реално се оперира. Вторият съвет е да се закрият всички кредитни и други карти, които с години не се ползват, но стоят за всеки случай и трупат такси.</p>
      <p>Експертите препоръчват на потребителите да ползват колкото може повече мобилните услуги, вместо да посещават офисите на банки. Важно е също при опериране с по-големи суми да се пресметне дали операцията да е една, или е по-изгодно да са няколко в зависимост от определените тавани, над които таксата расте по-рязко.</p>
      <p>Правилото да се търси банкомат или ПОС устройство, обслужвано от банката, която е издател на картата, гарантира поне три пъти по-ниска такса. Добре е също клиентите да проверят в своята банка колко по-скъпо е обслужването на сметка без и със дебитна карта. При вземането на решение обаче трябва да се отчете, че има такса и за обслужване на картата.</p>
      <p>Много внимателно трябва да се работи с кредитните карти - има случаи с 15 лв. глоба при просрочие с един ден за 0,20 лв. Пари от такси могат да се спестят и чрез пакетните услуги. Важното обаче е да се направи индивидуален пакет в зависимост от периодичността, размерите и сумите на плащанията.</p>
    </article>
  </body>
</html>