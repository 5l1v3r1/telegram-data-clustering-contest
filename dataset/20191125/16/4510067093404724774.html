<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/dale-porcului-cel-mai-mare-mic-din-lume-va-fi-preparat-in-weekend-la-oradea-153034.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T16:08:00+00:00"/>
    <meta property="og:title" content="&quot;D'ale porcului&quot;: Cel mai mare mic din lume va fi preparat în weekend la Oradea"/>
    <meta property="og:description" content="Cea de-a şasea ediţie a festivalului 'D'ale porcului' va reuni în weekend, în parcarea ERA Park Oradea, cel puţin 16 echipe bihorene care se vor întrece în prepararea în mod tradiţional a produselor din porc, de la cârnaţi şi caltaboşi până la toroş şi un produs local special la alegerea concurenţilor. În cadrul festivalului va fi preparat pentru Cartea Recordurilor cel mai lung mic din lume, au anunţat organizatorii."/>
  </head>
  <body>
    <article>
      <h1>"D'ale porcului": Cel mai mare mic din lume va fi preparat în weekend la Oradea</h1>
      <address><time datetime="2019-11-25T16:08:00+00:00">25 Nov 2019, 16:08</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/mitite-carnati-d-ale-porcului.JPG"/>
      </figure>
      <p>
        <b>Cârnaţi, caltaboşi, şunci, toroş, pălinci, vinuri şi sucuri naturale. Cea de-a VI-a ediţie a festivalului - concurs "D'ale porcului" va aduce în weekend, în parcarea centrului comercial Era Park, cele mai bune produse tradiţionale ale Bihorului.</b>
      </p>
      <p>
        <b>"Porcării" delicioase</b>
      </p>
      <p>Festivalul va debuta sâmbătă dimineaţă, cu un concurs de degustare de pălincă şi unul de preparare tradiţională a produselor din porc. "Până acum au confirmat participarea la concurs 16 echipe din tot atâtea comune bihorene, dar ne aşteptăm ca numărul lor să crească", a declarat Nicolae Pop, unul dintre organizatorii festivalului, luni, în cadrul unei conferinţe de presă.</p>
      <p>Echipele, formate din câte 6 membri, vor primi fiecare câte un porc de circa 100 de kilograme gata tranşat şi pârjolit, a cărui carne o vor folosi la prepararea de cârnaţi, caltaboşi, toroş şi un produs tradiţional la liberă alegere.</p>
      <p>Produsele vor fi jurizate de specialişti în gastronomie, precum preşedintele Asociaţiei Naţionale a Bucătarilor şi Cofetarilor din Turism, Ştefan Bercea, şi chefii Paul "The InkChef" Siserman şi Adrian Neag.</p>
      <figure>
        <img src="https://www.ebihoreanul.ro/user_files/d_ale_porcului_02.JPG"/>
      </figure>
      <p>
        <b>Carne, vin, pălincă...</b>
      </p>
      <p>La fel ca la ediţiile precedente, vizitatorii festivalului vor putea degusta produsele preparate de competitori cu ajutorul voucherelor valorice. "Un voucher va avea o valoare de 20 lei. Pentru această sumă omul va primi o porţie de mâncare de la ce echipă vrea el, un pahar de vin şi un pahar de pălincă", a spus Pop.</p>
      <p>Numărul de vouchere eliberate va constitui unul din criteriile de departajare a concurenţilor la concursul de popularitate.</p>
      <p>În plus, orădenii vor putea să îşi achiziţioneze preparate din carne sau băuturi pentru sărbătorile de iarnă din cadrul Târgului de produse tradiţional,e care va fi deschis începând cu ora 10.</p>
      <p>Ziua de sâmbătă se va încheia cu un recital care va fi susţinut de Văru' Săndel, "naşul" evenimentului încă de la prima ediţie, şi cu festivitatea de premiere programată pentru ora 17.30.</p>
      <p>Câştigătorii vor fi recompensaţi cu premii în bani în valoare totală de peste 15.000 lei şi vor primi un trofeu realizat de sculptorul bihorean Radu Lazăr.</p>
      <figure>
        <img src="https://www.ebihoreanul.ro/user_files/trofeu_dale_porcului.jpg"/>
      </figure>
      <p>
        <b>Micul gigant</b>
      </p>
      <p>Pentru ziua de duminică, organizatorii şi-au propus să bată toate recordurile la prepararea celui mai lung mic din lume. "Vom prepara un mititel de 200 de metri. Am verificat în presă şi nu există referiri la recorduri legate de mărimea mititeilor, ci doar la tentative de preparare a unor mititei lungi de 100 de metri", a spus Nicolae Pop.</p>
      <p>Prepararea micului gigant va fi filmată şi fotografiată, iar înregistrările vor fi trimise Guinness Book pentru omologarea recordului.</p>
      <p>Organizatorii nu s-au hotărât încă cum va arăta acesta. "Mititelul de 200 de metri va fi măsurat crud şi îl vom porţiona ulterior. Vom vedea dacă va fi vândut copt sau crud orădenilor care vor să fie parte a acestui record", a declarat organizatorul.</p>
      <p>Programul de duminică va mai cuprinde, de la ora 13, un program etno Kangoo Jumps, care va fi susţinut de Kinga Sebestyén şi echipa Kapo, iar de la ora 14 de un recital Mircea Rusu.</p>
      <p>Festivalul se ca încheia cu un concert dedicat Zilei de 1 Decembrie, care va începe la ora 15. Spectacolul de muzică şi dansuri populare dirijat de Liviu Buţiu va cuprinde un recital susţinut de solista Mariana Deac şi momente artistice susţinute de Ansamblul "Nuntaşii Bihorului".</p>
      <hr/>
      <p>
        <b>Programul festivalului – concurs "D'ale porcului"</b>
      </p>
      <p>
        <b>Sâmbătă – 30 noiembrie</b>
      </p>
      <p>08:00 – 08:30 Degustare de pălincă – concurs</p>
      <p>08:30 – 16:00 Prelucare porc</p>
      <p>10:00 – 10:30 Deschidere festivă</p>
      <p>10:00 – 18:00 Târg de produse tradiţionale</p>
      <p>10:30 – 11:30 Pârjolire tradiţională porc – prezentare</p>
      <p>10:30 – 11:30 Degustare de toroş – concurs</p>
      <p>11:30 – 12:30 Degustare de cârnaţi şi caltaboşi – concurs</p>
      <p>12:30 – 13:30 Degustare preparate locale – concurs</p>
      <p>13:30 – 15:00 Demonstraţii de artă culinară ANBCT – prezentare</p>
      <p>15:00 – 16:00 Recital: Văru' Săndel</p>
      <p>17:30 – 18:30 Festivitate de premiere</p>
      <p>
        <b>Duminică – 1 Decembrie</b>
      </p>
      <p>09:00 – 18:00 Târg de produse tradiţionale</p>
      <p>10:00 – 12:30 Stabilire record "Cel mai lung mititel din lume"</p>
      <p>12:30 – 13:00 Demonstraţii de artă culinară ANBCT România – prezentare</p>
      <p>13:00 – 14:00 Etno Kangoo Jumps cu Kinga Sebestyén şi echipa Kapo</p>
      <p>14:00 – 15:00 Recital: Mircea Rusu</p>
      <p>15:00 – 17:30 Concert de 1 Decembrie – dirijor Liviu Buţiu &amp; Orchestra. Ansamblul Nuntaşii Bihorului. Recital: Mariana Deac</p>
      <p>Pe scenă vor mai urca zeci de ansambluri de dansatori, solişti vocali şi instrumentişti amatori din Bihor</p>
    </article>
  </body>
</html>