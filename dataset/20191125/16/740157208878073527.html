<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/cztery-miasta-skorzystaja-na-nowym-programie-dwa-juz-dostaly-80-mln-zl,135544.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T16:52:00+00:00"/>
    <meta property="og:title" content="Cztery miasta skorzystają na nowym programie. Dwa już dostały 80 mln zł"/>
    <meta property="og:description" content="80 mln zł na budowę obiektów biurowo-usługowych w Elblągu i Stalowej Woli przeznaczą dwie spółki celowe, które powołała Agencja Rozwoju Przemysłu - wynika z komunikatu przesłanego przez ARP. Spółki to element Programu Fabryka, który ma wspierać rozwój miast średnich poprzez budowę biurowców dla firm z sektora nowoczesnych usług biznesowych."/>
  </head>
  <body>
    <article>
      <h1>Cztery miasta skorzystają na nowym programie. Dwa już dostały 80 mln zł</h1>
      <address><time datetime="2019-11-25T16:52:00+00:00">25 Nov 2019, 16:52</time> by <a rel="author">PAP/JS  </a></address>
      <h4>80 mln zł na budowę obiektów biurowo-usługowych w Elblągu i Stalowej Woli przeznaczą dwie spółki celowe, które powołała Agencja Rozwoju Przemysłu - wynika z komunikatu przesłanego przez ARP. Spółki to element Programu Fabryka, który ma wspierać rozwój miast średnich poprzez budowę biurowców dla firm z sektora nowoczesnych usług biznesowych.</h4>
      <hr/>
      <ul>
        <li>
          <b>Jak wyjaśnia ARP, mechanizm działania Programu Fabryka polega na wsparciu określonych miast przez budowę w nich nowoczesnych, doskonale wyposażonych budynków biurowych.</b>
        </li>
        <li>
          <b>Biurowce, które powstaną w ramach Programu Fabryka mają być przede wszystkim odpowiedzią na oczekiwania przedsiębiorców.</b>
        </li>
        <li>
          <b>Dlatego - jak wyjaśniono - muszą znajdować się w dobrej lokalizacji, spełniać określone standardy jakości, a także zapewniać pracownikom dostępność do usług towarzyszących.</b>
        </li>
      </ul>
      <p>Jak poinformowano, w Elblągu powstała spółka "Fabryka - Porta Mare", natomiast w Stalowej Woli - "Fabryka - Urbi Ferro". Umowy powołujące nowe podmioty podpisali prezydenci obu miast z przedstawicielami ARP. W obu spółkach ARP będzie strategicznym udziałowcem. Zgodnie z przyjętym harmonogramem, inwestycje w obu miastach mają zakończyć się do końca 2023 roku, a ich koszt to 80 mln zł.</p>
      <p>Jak czytamy, Agencja uruchomia Program Fabryka w połowie 2018 roku, a jego celem jest wsparcie rozwoju miast średnich poprzez budowę biurowców, w których działalność będą mogły prowadzić firmy z sektora nowoczesnych usług biznesowych. W sumie do projektu przystąpiły cztery miasta: Mielec, Zamość, Stalowa Wola i Elbląg.</p>
      <p>"Obecnie rozpoczynamy kolejny, ważny etap Programu Fabryka" - powiedział cytowany w informacji wiceprezes Agencji Rozwoju Przemysłu Dariusz Śliwowski, odnosząc się do podpisanych w poniedziałek umów. Wyraził przekonanie, że współpraca ARP z samorządami Elbląga i Stalowej Woli "doprowadzi do powstania wspaniałych budynków, zainspiruje inne samorządy, a tym samym przyniesie korzyści nie tylko lokalnie, ale także pomoże w zrównoważonym rozwoju całego kraju."</p>
      <p>Spółki Porta Mare i Urbi Ferro - jak wynika z komunikatu - będą prowadzić działalność w dwóch etapach: przygotowania inwestycji (opracowanie koncepcji i programu funkcjonalno-użytkowego) oraz jego realizacji (wykonanie projektu, budowa, komercjalizacja i zarządzanie).</p>
      <p>W Elblągu na Wyspie Spichrzów - jak czytamy w informacji - powstanie budynek biurowo-usługowy o powierzchni 10.000 m2 (plus ok. 3.000m2 lokale handlowe na parterze).</p>
      <p>"Bardzo się cieszę, że Elbląg jest jednym z pierwszych miast, w którym realizowany będzie Program Fabryka - powiedział cytowany w komunikacie prezydent Elbląga Witold Wróblewski. Zaznaczył, że "dzięki dogodnemu położeniu, atrakcyjnym terenom, nowoczesnej infrastrukturze, uczelniom wyższym oraz dobremu klimatowi dla biznesu, miasto ma bardzo duży potencjał rozwojowy, zarówno jeśli chodzi o zakłady produkcyjne, jak i sektor usług biznesowych". Wyraził nadzieję, że dzięki miejscom pracy, które powstaną w nowoczesnym biurowcu na Wyspie Spichrzów, Elbląg stanie się jeszcze bardziej atrakcyjnym miejscem do życia.</p>
      <p>Z kolei w Stalowej Woli u zbiegu ulic Okulickiego i Floriańskiej, spółka "Fabryka Urbi Ferro" wybuduje budynek biurowo-usługowy klasy B/B+ o powierzchni biurowej ok. 5.000 m2 (plus powierzchnia usługowa na parterze - ok. 1.500 m2).</p>
      <p>"Cieszymy się, że tak znaczący projekt powstanie w Stalowej Woli, a tym samym przyczyni się do zwiększenia atrakcyjności inwestycyjnej i stworzenia nowych miejsc pracy w naszym mieście" - powiedział cytowany w komunikacie prezydent Stalowej Woli Lucjusz Nadbereżny. Zaznaczył, że realizacja projektu jest kolejnym krokiem w budowaniu drugiego - obok przemysłu - filaru stalowowolskiej gospodarki</p>
      <p>Jak wyjaśnia ARP, mechanizm działania Programu Fabryka polega na wsparciu określonych miast przez budowę w nich nowoczesnych, doskonale wyposażonych budynków biurowych. "Zgodnie z zasadą "biznes przyciąga biznes", zarówno obecność renomowanych firm, jak i dobrze wykwalifikowana kadra będą powodować przyciąganie kolejnych firm, nie tylko z sektora nowoczesnych usług biznesowych, ale też innych firm, korzystających z usług tej branży" - czytamy w komunikacie.</p>
      <p>Dodano, że biurowce, które powstaną w ramach Programu Fabryka mają być przede wszystkim odpowiedzią na oczekiwania przedsiębiorców. Dlatego - jak wyjaśniono - muszą znajdować się w dobrej lokalizacji, spełniać określone standardy jakości, a także zapewniać pracownikom dostępność do usług towarzyszących (kantyna w budynku lub bliskie zaplecze gastronomiczne, usługi sportowe, rekreacyjne, sklepy, banki). W pobliżu - jak wskazano - powinny być miejsca parkingowe a także m.in. żłobek, przedszkole, szkoła, przychodnia. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>