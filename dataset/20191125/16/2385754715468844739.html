<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599049/thanatos-10xronis-martyria-epivevaionei-oti-eixe-anapsei-foteinos-simatodotis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Θάνατος 10χρονης: Μαρτυρία επιβεβαιώνει ότι είχε ανάψει φωτεινός σηματοδότης"/>
    <meta property="og:description" content="Η Τροχαία Πάφου εξασφάλισε, στο πλαίσιο των εξετάσεών της για την υπόθεση του θανατηφόρου τροχαίου δυστυχήματος με θύμα 10χρονη, μαρτυρία σύμφωνα με την..."/>
  </head>
  <body>
    <article>
      <h1>Θάνατος 10χρονης: Μαρτυρία επιβεβαιώνει ότι είχε ανάψει φωτεινός σηματοδότης</h1>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">SigmaLive</a></address>
      <p>Η Τροχαία Πάφου εξασφάλισε, στο πλαίσιο των εξετάσεών της για την υπόθεση του θανατηφόρου τροχαίου δυστυχήματος με θύμα 10χρονη, μαρτυρία σύμφωνα με την οποία η μικρή Νελίνα Φακλίσκα χρησιμοποίησε την διάβαση πεζών στην Λεωφόρο Τάσσου Παπαδόπουλου και είχε πατήσει και τον φωτεινό σηματοδότη, προκειμένου να διασταυρώσει τον δρόμο.</p>
      <p>Σύμφωνα με την Αστυνομία, η 70χρονη οδηγός του οχήματος φέρεται να μην αντιλήφθηκε την μικρή που προσπαθούσε να διασχίσει τον δρόμο. Συγκεκριμένα, τα μέλη της τροχαίας Πάφου εξασφάλισαν μαρτυρία από διερχόμενο οδηγό ότι μόλις αυτός πέρασε από την διάβαση, άναψε το πορτοκαλί φως.</p>
      <p>Η Τροχαία αποτάθηκε στο Δικαστήριο για έκδοση εντάλματος σύλληψης της 70χρονης οδηγού, ωστόσο το Δικαστήριο έκρινε για δικούς του λόγους ότι δεν χρειάζετο η έκδοση εντάλματος σύλληψης εναντίον της οδηγού γιατί αυτή νοσηλεύονταν σε ιδιωτική κλινική έπειτα από νευρικό κλονισμό που υπέστη. Λίγα δευτερόλεπτα αργότερα, ενώ ο ίδιος σταμάτησε στα επόμενα φώτα τροχαίας που βρίσκονται σε απόσταση λιγότερη των 100 μέτρων από το σημείο της διάβασης, κοίταξε πίσω από το καθρεφτάκι του οχήματός του και είδε το τραγικό δυστύχημα.</p>
      <p>Η μαρτυρία αυτή επιβεβαιώνει και την μαρτυρία του παππού του κοριτσιού που το συνόδευε μέχρι το σημείο της διάβασης ότι το κοριτσάκι είχε πατήσει το κουμπί και είχε ανάψει ο φωτεινός σηματοδότης για να σταματήσουν τα οχήματα και να περάσουν οι πεζοί. Η κηδεία της δεκάχρονης τελείται αύριο στις 14:30 από τον Ιερό ναό Παναγίας Παντάνασσας δημοσία δαπάνη, ύστερα από πρόταση  του Υπουργού Παιδείας, Κώστα Χαμπιαούρη, προς το Υπουργικό Συμβούλιο.</p>
      <p>Παράκληση των οικείων της Νελίνας είναι όπως, αντί στεφάνων, γίνονται εισφορές για στήριξη της οικογένειας.</p>
      <p>Στο μεταξύ, σύμφωνα με απόφαση του Υπουργού Παιδείας, σήμερα  Δευτέρα που λειτούργησε το σχολείο, ειδικοί, κυρίως ψυχολόγοι, βρέθηκαν στην αίθουσα που φοιτούσε το κοριτσάκι για να στηρίξουν τις φίλες, τους συμμαθητές, την εκπαιδευτική κοινότητα του σχολείου αλλά και το 8χρονο αδελφάκι της.</p>
      <p>Στο σημείο όπου η δεκάχρονη άφησε την τελευταία της πνοή, φίλες και συμμαθητές εναπόθεσαν λουλούδια και άναψαν κεριά.</p>
      <figure>
        <img src="https://www.sigmalive.com/uploads/default/files/15ddbe05a6548c.jpg"/>
      </figure>
      <p>Πηγή: ΚΥΠΕ</p>
    </article>
  </body>
</html>