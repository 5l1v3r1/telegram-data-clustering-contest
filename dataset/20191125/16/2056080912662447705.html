<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/25/3996967_djoshua_obeshta_boksova_vecher_za_koiato_horata_shte/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T16:54:00+00:00"/>
    <meta property="og:title" content="Джошуа обеща боксова вечер, за която хората ще разказват на внуците си"/>
    <meta property="og:description" content="Според англичанина реваншът му с Анди Руис за три от титлите в тежката категория ще предложи зрелище, който ще се помни дълго."/>
  </head>
  <body>
    <article>
      <h1>Джошуа обеща боксова вечер, за която хората ще разказват на внуците си</h1>
      <address><time datetime="2019-11-25T16:54:00+00:00">25 Nov 2019, 16:54</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Бившият световен шампион по бокс Антъни Джошуа обеща, че реваншът му с Анди Руис за три от титлите в <a href="https://www.dnevnik.bg/sport/2019/11/12/3990342_dvete_sedmici_koito_shte_opredeliat_budeshteto_na/">тежката категория</a> ще предложи зрелище, който ще се помни дълго. Мачът между двамата ще се проведе на 7 декември в Саудитска Арабия.</p>
      <p>"Ще бъде невероятна вечер и съм развълнуван, че толкова много мои фенове ще бъдат тук, особено от Великобритания. Определено ще бъде вечер, за която хората ще разказват на внуците си, че са присъствали. Това ще е една емблематична вечер за бокса", каза Джошуа при пристигането си в Саудитска Арабия.</p>
      <p>"Дирия арена" ще приеме мача, като капацитетът й е с 15 хиляди места.</p>
      <p>В началото на юни <a href="https://www.dnevnik.bg/sport/2019/06/02/3914723_meksikanec_nokautira_djoshua_i_go_svali_ot_vurha_v/">Руис поднесе сензация</a>, след като нокаутира Джошуа в седмия рунд и спечели титлите на Международната боксова федерация (IBF), Световната боксова асоциация (WBA) и Световната боксова организация (WBO).</p>
      <p>Американецът от мексикански произход нанесе първа загуба на британеца при професионалистите. Наскоро <a href="https://www.dnevnik.bg/sport/2019/11/21/3995395_djoshua_zagubata_ot_andi_ruis_me_napravi_po-umen/">Джошуа заяви, че си е взел поука и е способен да си върне поясите в тежката категория</a>.</p>
      <p>Победителят в двубоя ще трябва да се бие с Кубрат Пулев през 2020 г., тъй като българинът е задължителен претендент за пояса на Международната боксова федерация. Пулев ще получи възможност да се бие за трети път за световната титла.</p>
    </article>
  </body>
</html>