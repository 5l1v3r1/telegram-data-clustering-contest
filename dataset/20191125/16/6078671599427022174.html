<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/stipendii-glava-initziativata-1618801.html"/>
    <meta property="og:site_name" content="Cross"/>
    <meta property="article:published_time" content="2019-11-25T16:22:00+00:00"/>
    <meta property="og:title" content="&quot;Подкрепи една мечта&quot;: 30 ученици и студенти в неравностойно положение получиха стипендии"/>
    <meta property="og:description" content="/КРОСС/ Знанието и образованието са сила, която в ръцете на млади хора води до един по-добър свят, подчерта държавният глава на церемонията в Гербовата зала на „Дондуков“ 2"/>
  </head>
  <body>
    <article>
      <h1>"Подкрепи една мечта": 30 ученици и студенти в неравностойно положение получиха стипендии</h1>
      <address>
        <time datetime="2019-11-25T16:22:00+00:00">25 Nov 2019, 16:22</time>
      </address>
      <p>/КРОСС/ <i>Знанието и образованието са сила, която в ръцете на млади хора води до един по-добър свят, подчерта държавният глава на церемонията в Гербовата зала на „Дондуков“ 2</i></p>
      <p>Знанието и образованието са сила, която в ръцете на млади хора води до един по-добър свят. Бъдете настойчиви, упорити и последователни, защото от вас ще се изискват много усилия. Не се отказвайте от препятствията по пътя, а ги използвайте за трамплин към следващи успехи. Това заяви президентът Румен Радев в Гербовата зала на „Дондуков“ 2, където се срещна със студентите и учениците, които получиха еднократна стипендия от инициативата на държавния глава „Подкрепи една мечта“ за 2019 г.</p>
      <figure>
        <img src="http://www.cross.bg/../../../photo_new_gallery/2019/11/25/37f005b938110b5f9851ea5a9adcfc05.jpg"/>
      </figure>
      <p>Еднократна стипендия получиха 22 студенти и 8 ученици в 12 клас, които са завършили миналата учебна година с отличен успех. Сумата от 51 636.29 лева, набрани чрез дарения по време на благотворителната кампания, беше разпределена сред студентите и отличните ученици, които подписаха днес договорите си за стипендии в президентската институция. Студентите първи курс получиха стипендии в размер на 1892, 55 лева, а отличниците – стипендии от 1250 лева.</p>
      <p>В приветствието си пред младежите държавният глава припомни, че на абитуриентския бал т.г. е пожелал да има поне дузина студенти, приети през 2019 година. „Благодаря ви, че надхвърлихте значително тази бройка – 22-ма сте. Поздравявам ви за вашата смелост и амбиции да продължите вашето образование във висше училище“, каза президентът.</p>
      <p>„Не забравяйте хората, които ви помагат да се развивате и да намирате своята перспектива в живота“, призова още Румен Радев и благодари на щедрите дарители, които са повярвали в младите хора и са им дали шанс и нови възможности в живота.</p>
      <p>Администрацията на Президента предоставя еднократна финансова помощ на младежите в неравностойно положение от инициативата „Подкрепи една мечта“, които през академичната 2019/2020 г. са приети за студенти в първи курс.</p>
      <p>Финансова подкрепа получават и учениците от 12 клас, които са настанени в социални услуги, и които са завършили с отличен успех учебната 2018/2019 г. Румен Радев припомни, че през 2018 г. за първи път по инициативата бяха въведени стипендии за ученици с отличен успех, което се е превърнало в сериозен стимул.</p>
      <p>На церемонията присъстваха съпругата на държавния глава Десислава Радева, преподаватели и възпитатели на младежите в неравностойно положение и представители на партньорски институции по инициативата.</p>
    </article>
  </body>
</html>