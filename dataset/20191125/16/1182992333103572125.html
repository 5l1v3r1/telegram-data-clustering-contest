<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b1%d0%b3-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80%d0%b8-%d0%b8%d0%b7%d0%bc%d0%b5%d1%81%d1%82%d0%b8%d1%85%d0%b0-%d1%87%d1%83%d0%b6%d0%b4%d0%b8%d1%82%d0%b5-%d0%be%d1%82-%d0%bf/"/>
    <meta property="og:site_name" content="Труд"/>
    <meta property="article:published_time" content="2019-11-25T16:38:04+00:00"/>
    <meta property="og:title" content="Бг инвеститори изместиха чуждите от пазара"/>
    <meta property="og:description" content="Индустриалните сгради са с най-висок доход Български компании изместиха чуждите на инвестиционния пазар на имоти в страната. За първи път от две години насам наши компании формират 59% от трансакциите, показва доклад на консултантска фирма. Общата стойност на инвестиционните сделки..."/>
  </head>
  <body>
    <article>
      <h1>Бг инвеститори изместиха чуждите от пазара</h1>
      <h2>19% от сделките са с хотели</h2>
      <address><time datetime="2019-11-25T16:38:04+00:00">25 Nov 2019, 16:38</time> by <a rel="author">Труд</a></address>
      <p>
        <b>Индустриалните сгради са с най-висок доход</b>
      </p>
      <p>Български компании изместиха чуждите на инвестиционния пазар на имоти в страната. За първи път от две години насам наши компании формират 59% от трансакциите, показва доклад на консултантска фирма.</p>
      <p>Общата стойност на инвестиционните сделки към средата на годината достига 167 млн. евро. Това е лек спад спрямо миналата година като сред причините за това е недостигът на нови готови активи за придобиване.</p>
      <p>Сделките с имоти, генериращи доход, са предпочитани (53%) пред тези, придобити със спекулативна цел (47%), показва още докладът. В радара на инвеститорите са основно парцели за строеж (близо 42% от всички трансакции) и офис площите (32%), следвани от хотели (19%) и други площи (8%).</p>
      <p>Нивата на възвръщаемост запазват стойностите си от 2018 г. – 8% за офиси, за търговски площи 7,25% и 9,5% за индустриални.</p>
      <p>Сегментите с най-голям инвестиционен потенциал са офисни и търговски площи, при които се наблюдава устойчиво развитие, висока заетост на проектите и стабилни наемни нива. Засиленото търсене и купуване на парцели ще се запази – сигнал, че пазарът се намира във фаза, подходяща за развитие на нови проекти, които в последствие могат да се превърнат в инвестиционен продукт.</p>
    </article>
  </body>
</html>