<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780965/%D9%85%D8%B1%D8%AF%D9%85-%D8%A7%D8%B2-%D9%82%D8%B6%D8%A7%DB%8C%D8%A7%DB%8C-%D8%A7%D8%AE%DB%8C%D8%B1-%D8%A8%D8%B3%DB%8C%D8%A7%D8%B1-%D8%AE%D9%88%D8%A8-%D8%B9%D8%A8%D9%88%D8%B1-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T16:02:11+00:00"/>
    <meta property="og:title" content="رئیس کل دادگستری لرستان: مردم از قضایای اخیر بسیار خوب عبور کردند"/>
    <meta property="og:description" content="خرم‌آباد- رئیس کل دادگستری لرستان با تاکید بر اینکه مردم از قضایای اخیر بسیار خوب عبور کردند، گفت: این پایبندی مردم به انقلاب تکلیف مسئولان را به خدمت خالصانه سخت می‌کند."/>
  </head>
  <body>
    <article>
      <h1>رئیس کل دادگستری لرستان: مردم از قضایای اخیر بسیار خوب عبور کردند</h1>
      <address>
        <time datetime="2019-11-25T16:02:11+00:00">25 Nov 2019, 16:02</time>
      </address>
      <p>به گزارش <a href="https://www.mehrnews.com/">خبرگزاری مهر</a>، محمد رزم در سخنانی ضمن گرامیداشت هفته بسیج، اظهار داشت: با وجود خباثت‌ها و توطئه‌های مختلف دشمنان، حقیقتا باور و اعتقاد ما این است که ائمه اطهار علیهم‌السلام این کشور را حفظ کرده‌اند.</p>
      <p>وی، افزود: همین که انقلاب اسلامی با وجود دشمنان فراوان، ۴۰ سال است که با صلابت و اقتدار ایستاده و از مواضع انقلابی سر سوزنی عقب نشینی نکرده، خود نشانی از عنایت پروردگار متعال و ائمه اطهار علیهم‌السلام است.</p>
      <p>رئیس کل دادگستری لرستان با بیان اینکه رهبر معظم انقلاب با همان صداقت، قوت و اعتماد به نفس امام راحل کشور را هدایت می‌کنند، عنوان کرد: آن شخصی که می‌گفت ایرانی‌ها چهلمین سالگرد انقلاب‌شان را نخواهند دید، الحمدلله حالا از خودش اثری نیست.</p>
      <p>رزم، اظهار داشت: اگر بسیج نبود، معلوم نبود سرنوشت جنگ چه می‌شد و در این ۳۰ سال پس از رحلت امام خمینی (ره) اگر بسیج نبود آیا از انقلاب چیزی باقی می‌ماند؟ در تمام این سال‌ها رهبری از آنچه امام خمینی (ره) در بسیج بنیان گذاشتند، حفظ و صیانت کردند و به شایستگی آن را گسترش دادند.</p>
      <p>وی با اشاره به اغتشاشات اخیر، گفت: مردم از قضایای اخیر بسیار خوب عبور کردند که پس از لطف و عنایت امام زمان(عج) در نتیجه وحدت و اتحاد مردم انقلابی و همیشه در صحنه، این پایبندی به انقلاب تکلیف مسئولان را نسبت به خدمت خالصانه به مردم سخت می‌کند.</p>
      <p>رئیس کل دادگستری لرستان، گفت: بسیج همواره در صف اول پاسداری از انقلاب قرار داشته است و نقش آن در خنثی کردن فتنه دشمنان در حوادث اخیر کشور بیش از گذشته نمایان شد.</p>
    </article>
  </body>
</html>