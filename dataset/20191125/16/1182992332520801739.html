<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b6%d0%b8%d0%bb%d0%b8%d1%89%d0%bd%d0%b8%d1%82%d0%b5-%d0%ba%d1%80%d0%b5%d0%b4%d0%b8%d1%82%d0%b8-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-%d0%bd%d0%b0%d0%b4-14/"/>
    <meta property="og:site_name" content="Труд"/>
    <meta property="article:published_time" content="2019-11-25T16:34:41+00:00"/>
    <meta property="og:title" content="Жилищните кредити нараснаха с над 14%"/>
    <meta property="og:description" content="Гражданите спестиха още 4 млрд. лв. Фирмените заеми се увеличиха с 5,2% Жилищните кредити нарастват с най-бързи темпове. Общият размер на отпуснатите от банките жилищни заеми нарасна с 1,3 млрд. лв. за година и към края на октомври достигна 10,515..."/>
  </head>
  <body>
    <article>
      <h1>Жилищните кредити нараснаха с над 14%</h1>
      <address><time datetime="2019-11-25T16:34:41+00:00">25 Nov 2019, 16:34</time> by <a rel="author">Труд</a></address>
      <p>
        <b>Гражданите спестиха още 4 млрд. лв.</b>
      </p>
      <p>
        <b>Фирмените заеми се увеличиха с 5,2%</b>
      </p>
      <p>Жилищните кредити нарастват с най-бързи темпове. Общият размер на отпуснатите от банките жилищни заеми нарасна с 1,3 млрд. лв. за година и към края на октомври достигна 10,515 млрд. лв., обявиха от БНБ. Това представлява ръст с 14,1%. Потребителските кредити за домакинствата също се увеличават, но с по-бавни темпове. За година те нарастват с над 1 млрд. лв, или с 10,8% и достигат 11,2 млрд. лв. При другите заеми за домакинствата обаче има малък спад. В резултат общият размер на отпуснатите кредити на граждани нарасна с над 2 млрд. лв. за година, или с 9,4%.</p>
      <p>Фирмените заеми също продължават да се увеличават, но темповете са по-малки в сравнение с кредитите за домакинствата. За година бизнес заемите нарастват с 1,7 млрд. лв., или с 5,2%. Оказва се, че хората взимат повече нови кредити от фирмите. Т. е. потреблението под формата на покупка на жилища, коли, мебели, уреди, ремонти в дома и т. н. се увеличава с по-бързи темпове от инвестициите на бизнеса в разширяване на производството и нови технологии. В резултат потреблението се оказва основната движеща сила на ръста на икономиката. А всичко това е възможно благодарение на увеличението на доходите и увереността на хората, че ще могат да връщат заемите си.</p>
      <p>При депозитите гражданите отново имат превес над бизнеса. За година спестяванията на домакинствата в банките са нараснали с над 4 млрд. лв. и вече надминават 54,18 млрд. лв. В същото време влоговете на фирмите се увеличават над два пъти по-малко – с 1,65 млрд. лв., и достигат 25,8 млрд. лв.</p>
      <p>Като се добавят и депозитите на финансови предприятия като застрахователи и пенсионни фондове, се оказва че общият размер на влоговете в банките се увеличава с 6,12 млрд. лв., или със 7,9% за година. Това е повече от ръста на заемите, който е със 7,3%, или с близо 4,2 млрд. лв.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>