<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563228/stin-rwmi-ayrio-o-kyriakos-mitsotakis"/>
    <meta property="og:site_name" content="NOOZ."/>
    <meta property="article:published_time" content="2019-11-25T16:28:00+00:00"/>
    <meta property="og:title" content="Στην Ρώμη αύριο ο Κυριάκος Μητσοτάκης"/>
    <meta property="og:description" content="Τι θα συζητήσει με τον Ιταλό ομόλογό του Τζ. Κόντε"/>
  </head>
  <body>
    <article>
      <h1>Στην Ρώμη αύριο ο Κυριάκος Μητσοτάκης</h1>
      <address>
        <time datetime="2019-11-25T16:28:00+00:00">25 Nov 2019, 16:28</time>
      </address>
      <p>
        <b>Τι θα συζητήσει με τον Ιταλό ομόλογό του Τζ. Κόντε</b>
      </p>
      <p>Το προσφυγικό ζήτημα θα βρεθεί στο επίκεντρο της αυριανής συνάντησης του Κυριάκου Μητσοτάκη στην Ρώμη, όπου θα συναντηθεί με τον πρωθυπουργό της Ιταλίας<b> Τζουζέπε Κοντε.</b></p>
      <p>Όπως επισημαίνουν πηγές του Μεγάρου Μαξίμου η προσφυγική κρίση «απασχολεί ιδιαίτερα Ελλάδα και Ιταλία, μιας και σηκώνουν ιδιαίτερο βάρος ως χώρες πρώτης υποδοχής. Οι δύο Πρωθυπουργοί θα συζητήσουν για τον συντονισμό που απαιτείται σε ευρωπαϊκό επίπεδο και για την προώθηση κοινών πολιτικών και λύσεων σε επίπεδο ΕΕ».</p>
      <p>Ουσιαστικά η κυβέρνηση επιδιώκει μια ιδιαίτερα σημαντική συμμαχία προκειμένου να προωθηθεί το σχέδιο της Γερμανίας ώστε οι αιτήσεις ασύλου να εξετάζονται τόσο στην χώρα υποδοχής όσο και στην χώρα μετάβασης που επιθυμεί όποιος κάνει αίτηση ασύλου.</p>
      <p>Συνθήκη όμως που προϋποθέτει την αλλαγή του κανονισμού του Δουβλίνου για τις διαδικασίες χορήγησης ασύλου στην Ευρωπαϊκή Ένωση.</p>
      <p>‘Ένα θέμα που θα απασχολήσει επίσης την συνάντηση των δύο πρωθυπουργών είναι η ολοκλήρωση του αγωγού TAP. Το έργο θεωρείται κομβικής σημασίας αφού «θα μεταφέρει προς την Ευρώπη αζέρικο φυσικό αέριο περνώντας από την Ιταλία καθώς και ο σχεδιασμός πολύ σημαντικών ενεργειακών εγχειρημάτων που βρίσκονται σε εξέλιξη, όπως ο EastMed». Στην ατζέντα θα βρεθεί τέλος και το ζήτημα της ευρωπαϊκής προοπτικής των χωρών των δυτικών Βαλκανίων.</p>
    </article>
  </body>
</html>