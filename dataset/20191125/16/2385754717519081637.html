<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/599058/elam-i-tourkia-kai-to-psevdokratos-deixnoun-oti-den-ypologizoun-kanena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T16:55:00+00:00"/>
    <meta property="og:title" content="ΕΛΑΜ: Η Τουρκία και το ψευδοκράτος δείχνουν ότι δεν υπολογίζουν κανένα"/>
    <meta property="og:description" content="Ανακοίνωση εξέδωσε το ΕΛΑΜ για την τριμερή, αναφέροντας μεταξύ άλλων ότι «η Τουρκία και το ψευδοκράτος δείχνουν ότι δεν υπολογίζουν κανένα».   Δ..."/>
  </head>
  <body>
    <article>
      <h1>ΕΛΑΜ: Η Τουρκία και το ψευδοκράτος δείχνουν ότι δεν υπολογίζουν κανένα</h1>
      <address><time datetime="2019-11-25T16:55:00+00:00">25 Nov 2019, 16:55</time> by <a rel="author">SigmaLive</a></address>
      <p>Ανακοίνωση εξέδωσε το ΕΛΑΜ για την τριμερή, αναφέροντας μεταξύ άλλων ότι «η Τουρκία και το ψευδοκράτος δείχνουν ότι δεν υπολογίζουν κανένα».</p>
      <p>
        <b>Διαβάστε αυτούσια την ανακοίνωση:</b>
      </p>
      <p>Ο Τούρκος Υπουργός Ενέργειας, Φατίχ Ντονμέζ, λίγες ώρες πριν την συνάντηση του ΓΓ του ΟΗΕ με τους δύο κοινοτάρχες, δήλωσε ότι η Τουρκία θα προχωρήσει στην Ανατολική Μεσόγειο σε πέντε νέες γεωτρήσεις εντός του 2020. Από την άλλη, ο δήθεν «υπουργός ενέργειας και οικονομίας» των κατεχομένων, Χασάν Τατσόι, δήλωσε ότι μέχρι το 2025 θα πραγματοποιηθεί η κατασκευή αγωγού φυσικού αερίου από την Τουρκία στο ψευδοκράτος.</p>
      <p>Η Τουρκία και το ψευδοκράτος δείχνουν ότι δεν υπολογίζουν κανένα, προωθώντας τις έκνομες επεκτατικές τους ενέργειες, εκθέτοντας ταυτόχρονα όσους πιστεύουν μέσα από απατηλά οράματα στην δημιουργία «καλού κλίματος».</p>
      <p>Το Εθνικό Λαϊκό Μέτωπο (Ε.ΛΑ.Μ.) τονίζει ότι αποτελεί παράνοια, κάτω από αυτά τα δεδομένα, να δηλώνει η Κυπριακή Κυβέρνηση ότι μεταβαίνει με «αισιοδοξία» στο Βερολίνο. Να θυμίσουμε ότι, πέραν των πιο πάνω, η Κύπρος βρίσκεται περικυκλωμένη από τουρκικά πολεμικά πλοία, γεωτρύπανα και ερευνητικά. Η έλλειψη σωστού στρατηγικού σχεδιασμού οδηγεί την Κύπρο σε νέες κακοτοπιές.</p>
    </article>
  </body>
</html>