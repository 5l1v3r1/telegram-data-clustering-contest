<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/ojivlenie/article/7908856"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:20:00+00:00"/>
    <meta property="og:title" content="Лий Чайлд иска да стане ирландец, за да пътува свободно след Брекзит"/>
    <meta property="og:description" content="Известният британски автор на трилъри Лий Чайлд заяви, че е поискал да придобие ирландско гражданство, за да може да пътува свободно в страните от ЕС след Брекзит, предаде Франс прес, цитирана от БТА"/>
  </head>
  <body>
    <article>
      <h1>Лий Чайлд иска да стане ирландец, за да пътува свободно след Брекзит</h1>
      <address><time datetime="2019-11-25T16:20:00+00:00">25 Nov 2019, 16:20</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Известният британски автор на трилъри Лий Чайлд заяви, че е поискал да придобие ирландско гражданство, за да може да пътува свободно в страните от ЕС след Брекзит, предаде Франс прес, цитирана от БТА.</p>
      <p>Чайлд, чието истинско име е Джим Грант, е автор на литературния герой Джак Ричър, самотник и бивш военен, превъплътен на екрана от Том Круз. Писателят кандидатства за ирландски паспорт, тъй като баща му е роден в Белфаст в Северна Ирландия.</p>
      <p>"Все още не съм се сдобил с документа, но в скоро време ще го получа - каза Лий Чайлд. - Имам чувството, че използвам измама, тъй като се опитвам да вляза през скрита врата. Но такива са обстоятелствата. Не съм голям фен на Обединеното Кралство, въпреки че тук съм роден. Това е една абсурдна и потискаща страна, поради тази причина се преселих в САЩ!"</p>
      <p>Лий Чайлд гостува в Берлин в рамките на европейска обиколка заедно с колегите си писатели Кейт Мос, Джоджо Мойс и Кен Фолет, които се противопоставят на Брекзит. Британският премиер Борис Джонсън възнамерява да изтегли Великобритания от ЕС в края на месец януари, ако спечели парламентарните избори на 12 декември.</p>
      <p>Запитан какво ли би станало, ако Борис Джонсън се беше оказал затворен във ферма в Корнуол с персонажа му Джак Ричър, писателят отговори:</p>
      <p>"Само един от тях щеше да си тръгне жив, и това нямаше да бъде Борис!"</p>
    </article>
  </body>
</html>