<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/aven-sollefteaforetagaren-overklagar-domen-i-kindbergmalet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T16:02:44+00:00"/>
    <meta property="og:title" content="Även Sollefteåföretagaren överklagar domen i Kindbergmålet"/>
    <meta property="og:description" content="Den 56-årige Sollefteåföretagare som dömdes till fängelse i två och ett halvt år för grova ekonomiska brott i härvan kring Östersunds Fotbollsklubb och dess förre ordförande Daniel Kindberg överklagar den fällande tingsrättsdomen. Därmed har alla tre dömda i målet överklagat."/>
  </head>
  <body>
    <article>
      <h1>Även Sollefteåföretagaren överklagar domen i Kindbergmålet</h1>
      <address><time datetime="2019-11-25T16:02:44+00:00">25 Nov 2019, 16:02</time> by <a rel="author">Patric Sellén</a></address>
      <p>
        <b>Den 56-årige Sollefteåföretagare som dömdes till fängelse i två och ett halvt år för grova ekonomiska brott i härvan kring Östersunds Fotbollsklubb och dess förre ordförande Daniel Kindberg överklagar den fällande tingsrättsdomen.<br/>Därmed har alla tre dömda i målet överklagat.</b>
      </p>
      <p>Advokat Jonas Granfelt som är Sollefteåföretagarens försvarare skriver i sin inlaga till Ångermanlands tingsrätt att hans klient ansluter sig till vad de övriga åtalade i målet anfört.</p>
      <p>Han skriver att de gärningar hans klient anklagas för inte är styrkta i tingsrättens dom och därför ska den ogillas. I och med det ska han också befrias från skadeståndsskyldighet och beslutet om näringsförbud, skriver advokaten.</p>
      <h3>”Rättegångsfel”</h3>
      <p>Jonas Granfelt pekar bland annat på att åklagaren under sitt slutanförande förde in ytterligare förutsättningar som inte avhandlats tidigare under huvudförhandlingen, och som advokaterna i målet därmed ”inte haft anledning att särskilt rikta in försvaret mot../...Detta torde utgöra ett grovt rättegångsfel.”</p>
      <p>Granfelt menar att rättegångsfelet gör att hovrätten bör undanröja den fällande domen och återförvisa målet till tingsrätten för ny bedömning.</p>
    </article>
  </body>
</html>