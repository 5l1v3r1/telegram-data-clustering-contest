<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/regbijs/25112019-streikiss_un_cigaka_atziti_par_gada_labak"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T16:31:00+00:00"/>
    <meta property="og:title" content="Anglis Maduka dziedāja Latvijas himnu: &quot;Dzīvojot valstī, ir jāmāk tās valoda&quot;(42)"/>
    <meta property="og:description" content="Par 2019. gada Latvijas labākajiem regbija spēlētājiem aizvadītajā nedēļas nogalē svinīgā ceremonijā tika nosaukti Māris Streikišs un Poļina Čigaka. Tikmēr par Latvijas labāko regbija-7 spēlētāju atzīts Emīls Balodis."/>
  </head>
  <body>
    <article>
      <h1>Anglis Maduka dziedāja Latvijas himnu: "Dzīvojot valstī, ir jāmāk tās valoda"(42)</h1>
      <address>
        <time datetime="2019-11-25T16:31:00+00:00">25 Nov 2019, 16:31</time>
      </address>
      <p>Par 2019. gada Latvijas labākajiem regbija spēlētājiem aizvadītajā nedēļas nogalē svinīgā ceremonijā tika nosaukti Māris Streikišs un Poļina Čigaka. Tikmēr par Latvijas labāko regbija-7 spēlētāju atzīts Emīls Balodis.</p>
      <p>Uz Latvijas labākā spēlētāja balvu klasiskajā regbijā pretendēja Guntis Cirša ("Miesnieki"), Ingus Aivars ("Eži"), Ainārs Bērziņš ("Livonia"), Māris Streikišs ("Eži"), Ruslans Kotļevs ("Eži") un Dāvis Bajārs ("Fēnikss"). Balvas saņēmēju izvēlējās Latvijas izlases treneri, novērtējot Streikiša stabilo sezonu.</p>
      <p>“Miesnieku” spēlētājs Balodis iepriekšējos gados tika nosaukts par Latvijas labāko regbija-15 spēlētāju, bet šogad viņš triumfēja septītniekā. Šeit nominanti bija arī Elmārs Šefanovskis ("Miesnieki") un Valters Raņķis ("Livonia"), bet pie balvas tika Balodis, kurš Latvijas čempiona titulu izcīnīja pat ar lauztu pēdu.</p>
      <p>Tikmēr uz Latvijas labākās dāmu spēlētājas titulu pretendēja Līga Svetlova un Sindija Širaka (abas - LSPA/"Livonia"), kā arī Čigaka no "Selena"/"Jūrmala" komandas. Kā labāko atzina Čigaku, kura savulaik trenējusies arī baletā.</p>
      <p>Vēl par Latvijas labākajiem jaunajiem spēlētājiem nosauca Mairi Grīvu ("Miesnieki") un Kristu Vītolu ("Imanta"), bet labākā trenera tituls tika lietuvietim Edmundam Ščavinskam, kurš aizveda regbija klubu "Livonia" līdz Latvijas čempionu titulam regbijā-15 un trešajai vietai Baltijas "Top" līgā. Savukārt par Latvijas labāko tiesnesi atzīts Kristaps Bērziņš.</p>
      <p>Jaunatnes vecumā U16 grupā par labāko spēlētāju Latvijā tika atzīts Sanijs Niks Volants ("Eleja"), bet U18 grupā - viņa kluba biedrs Artjoms Ņikiforovs. Arī U19 grupā dominēja "Eleja", par labāko kļūstot Rafaelam Kunutim.</p>
      <p>Tāpat svinīgajā pasākumā īpašu balvu saņēma šogad 50. spēli Latvijas izlasē aizvadījušais Ruslans Kotļevs, kā arī Ainārs Bērziņš un Māris Robežnieks, kuri noslēdza karjeras valstsvienībā.</p>
      <p>Ar pilnu labāko spēlētāju sarakstu iespējams iepazīties Latvijas Regbija federācijas mājaslapā.</p>
      <p>Izmantotie resursi:<br/><a href="http://rugby-latvia.lv/lat/news/2019_gada_nosleguma_apbalvosana_regbijs">Latvijas Regbija Federācija</a></p>
    </article>
  </body>
</html>