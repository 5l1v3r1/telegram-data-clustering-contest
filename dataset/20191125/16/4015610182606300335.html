<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816111"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T16:21:00+00:00"/>
    <meta property="og:title" content="Млади български тенис треньори на престижен семинар в Будапеща"/>
    <meta property="og:description" content="Бившият спортен директор на БФТ Пресиян Коев и Манук Хиндлиян, Даниел Костов и Робърт Сократов от водещия софийски тенис клуб „Про Спорт“ взеха ..."/>
  </head>
  <body>
    <article>
      <h1>Млади български тенис треньори на престижен семинар в Будапеща</h1>
      <address><time datetime="2019-11-25T16:21:00+00:00">25 Nov 2019, 16:21</time> by <a rel="author">SPORTAL.BG</a></address>
      <p>Бившият спортен директор на БФТ Пресиян Коев и Манук Хиндлиян, Даниел Костов и Робърт Сократов от водещия софийски тенис клуб „Про Спорт“ взеха участие в ежегодната международна треньорска конференция, която се проведе на 23 и 24 ноември в Националния тенис център на Унгария. Темата на събитието бе “Модерният стил на игра и развитие на юношески състезателен тенис”. <br/><br/>То се проведе при отлична организация и с участие на специалисти от 10 европейски страни, сред които и нашите треньори. Изключително силна група от презентатори запозна участниците с най-новите тенденции в развитието на тениса при юношите и стъпките за реализирането на потенциала на младите тенисисти при мъжете и жените. Началото бе дадено от Ойвинд Сорвалд, технически директор на Норвежката тенис федерация от повече от 30 години, който сподели с участниците опита си на водещ видео анализатор на играта и ролята му в успехите на Ким Клайстерс, националния отбор на Франция за „Фед Къп“ под ръководството на Амели Моресмо, съвместната му работа с водещите треньори в женския тенис Сам Симик и Свен Грьоневелд. <br/><br/>В момента Сорвалд е в екипа на изгряващата звезда на световния тенис Каспър Рууд (#54 в ранглистата на АТР), с когото работят от самото начaло на кариерата му. Следобедната сесия в съботния ден принадлежеше на Сирил Женевоа от Френската федерация по тенис. Автор на редица научни трудове в областта на биомеханиката, французинът притежава и най-високата степен „Тенис Професор Ниво 2“ в своята страна. Презентира на всички най-големи форуми в сферата на треньорското обучение. Женевоа изнесе впечатляваща информация относно техниката на ударите от основната линия и сервиса. <br/><br/>Саймън Уитли, директор на направление „Обучение на треньори за високо спортно майсторство“ в Кралската тенис асоциация на Великобритания, затвърди високото ниво на нови знания и споделяне на безценни съвети с участващите в конференцията. Той представи стъпките и предизвикателствата в развитието на тактическата част на играта при развитито на 16-18 годишните състезатели. Бе засегната важността от ежедневното трениране на всички игрови ситуации и тактически намерения за устойчивото развитие на младите състезатели. Уитли открехна завесата и за част от подготвителния процес на Анди Мъри и Джоана Конта. <br/><br/>В заключение той представи най-новата си книга „Sweet spot”, написана под ръководстовото на Луй Кайе и Джуди Мъри и посветена на ефективността в отношенията между състезател, треньор и родител. Финалът на събитието с впечатляващо представяне постави Д-р Дарио Новак. Опита си на кондиционен треньор, участвал в развитието на Дона Векич, Борна Чорич и Кристина Макхейл, той приложи в представените редица иновативни упражнения на корта по време на презентацията си на тема „Интегрирана тенис-фитнес тренировка“. Все по-водещата роля на кондиционния треньор в развитието на модерния тенисист бе потвърдена с дадената теоретична и практичска информация. <br/><br/>Треньорите бяха запознати и със статистически детайли, описващи съвременния движението в съвременния мъжки и женски тенис. Към настоящия момент Новак е избран от Иван Любичич за треньор на изгряващата млада звезда Марта Костюк от Украйна. Специални гости на събитието бяха бащата и треньор на светоната №3 в женските двойки Тимеа Бобос – Ксаба и Золтан Кухарски, треньор в миналото на Анке Хубер, Ана Иванович и Полона Херцог. Българските представители на конференцията не скриха задоволството си от прекараните дни в унгарската столица и с оптимизъм се обръщат към ежедневните си тренировки, където с удоволствие ще приложат наученото от конференцията.</p>
    </article>
  </body>
</html>