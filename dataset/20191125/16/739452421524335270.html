<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/treba-rozhodnut-ci-este-ma-zmysel-v-parlamente-rokovat-o-stratifikacii-mysli-si-fico/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T16:16:57+00:00"/>
    <meta property="og:title" content="Treba rozhodnúť, či ešte má zmysel v parlamente rokovať o stratifikácii, myslí si Fico"/>
    <meta property="og:description" content="Reforma nemocníc, tzv. stratifikácia, je v prvom čítaní, v utorok 26. novembra musí padnúť rozhodnutie, či sa ňou bude parlament zaoberať. Novinárom to v pondelok na tlačovej konferencii povedal predseda Smeru-SD Robert Fico. Šéf Smeru-SD pripomenul, že v parlamente je predložených množstvo zákonov, ktoré sú v prvom čítaní. Vzhľadom na..."/>
  </head>
  <body>
    <article>
      <h1>Treba rozhodnúť, či ešte má zmysel v parlamente rokovať o stratifikácii, myslí si Fico</h1>
      <address><time datetime="2019-11-25T16:16:57+00:00">25 Nov 2019, 16:16</time> by <a rel="author">TASR</a></address>
      <p>
        <b>Reforma nemocníc, tzv. stratifikácia, je v prvom čítaní, v utorok 26. novembra musí padnúť rozhodnutie, či sa ňou bude parlament zaoberať. Novinárom to v pondelok na tlačovej konferencii povedal predseda Smeru-SD Robert Fico.</b>
      </p>
      <p>Šéf Smeru-SD pripomenul, že v parlamente je predložených množstvo zákonov, ktoré sú v prvom čítaní. Vzhľadom na to, že v utorok sa začína pravdepodobne posledná schôdza parlamentu, poslanecké grémium musí podľa Fica rozhodnúť, či má zmysel rokovať o týchto návrhoch. V prvom čítaní je aj stratifikácia nemocníc.</p>
      <p>„Stratifikácia nemocníc je opäť zákon, ktorý je v prvom čítaní. Zajtra musí padnúť rozhodnutie, aký má význam zaoberať sa zákonmi, ktoré sú v prvom čítaní. Ak zajtra padne rozhodnutie, že urobíme z mikrofónu v národnej rade predvolebnú tribúnu, tak jej súčasťou bude pravdepodobne aj zákon o stratifikácii, ale bez akéhokoľvek konca. Zákon bude prerokovaný v prvom čítaní, a tým skončil,“ povedal Fico s tým, že keď príde nová vláda, bude musieť zákon predložiť znova do parlamentu. Označil to preto za zbytočné divadlo.</p>
      <p>Fico zopakoval, že strana Smer-SD má voči stratifikácii nemocníc stále výhrady. „Keď príde k tomu dňu D, keď bude treba o tomto zákone hlasovať, zvolám klub a poradíme sa,“ dodal.</p>
      <p>Stratifikáciu do parlamentu predložila vláda na návrh ministerky zdravotníctva Andrey Kalavskej (nominantka Smeru-SD). Z októbrovej schôdze pléna ju tesne pred hlasovaním presunuli.</p>
    </article>
  </body>
</html>