<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/zimova_krayina_na_vdng_2020_kiyiv_vdng_na_noviy_rik_afisha_n1238914"/>
    <meta property="og:site_name" content="24 Канал"/>
    <meta property="article:published_time" content="2019-11-25T16:20:00+00:00"/>
    <meta property="og:title" content="Зимова країна на ВДНГ: куди піти у Києві на зимові свята"/>
    <meta property="og:description" content="7 грудня у Києві відкривається гігантський майданчик зимового відпочинку – &quot;Зимова країна на ВДНГ&quot;. За чотири сезони свого існування &quot;Зимова країна на ВДНГ&quot; встигла перетворитися на головну різдвяну традицію всіх киян і гостей міста. На відвідувачів парку розваг чекає ковзанка, святковий ярмарок, тюбінгові гірки, крижані скульптури та багато іншого."/>
  </head>
  <body>
    <article>
      <h1>Зимова країна на ВДНГ: куди піти у Києві на зимові свята</h1>
      <address><time datetime="2019-11-25T16:20:00+00:00">25 Nov 2019, 16:20</time> by <a rel="author" href="https://24tv.ua/yuliya_turelik_tag6480/" target="_blank">Юлія Турелик</a></address>
      <p>
        <b>7 грудня у Києві відкривається гігантський майданчик зимового відпочинку – "Зимова країна на ВДНГ". За чотири сезони свого існування "Зимова країна на ВДНГ" встигла перетворитися на головну різдвяну традицію всіх киян і гостей міста. На відвідувачів парку розваг чекає ковзанка, святковий ярмарок, тюбінгові гірки, крижані скульптури та багато іншого.</b>
      </p>
      <p>Цього року територія розваг буде значно розширена. На мапі ВДНГ з'являться унікальні локації для дорослих та дітей. А фундаментальною концепцією сезону стане тема мрії.</p>
      <blockquote><b>Коли</b>:7 грудня – 1 березня<br/><b>Локація</b>: ВДНГ, вулиця Академіка Глушкова, 1<br/><b>Вхід</b> на територію парку – вільний<br/>Захід у <a href="https://www.facebook.com/events/1397060363806371/">Facebook</a></blockquote>
      <p>У новому сезоні організатори "Зимової країни на ВДНГ" запланували широкий спектр тематичних заходів і святкувань, тож розважити себе буде чим. </p>
      <blockquote>Читайте також: <a href="https://24tv.ua/lifestyle/vihidni_na_noviy_rik_2020_ukrayina_vihidni_dni_u_sichni_2020_kalendar_n1207744">Вихідні на Новий рік 2020: скільки будемо відпочивати у січні</a></blockquote>
      <p>Серед добре знайомих та улюблених відвідувачами локацій на ВДНГ знову повернуться:<br/>– святковий ярмарок "Корпорація подарунків", де ви зможете придбати подарунки для найближчих вам людей;<br/>– місце, де можна бути трішки ближчим до природи, – тропічна ферма "Планета Метеликів" та контактний зоопарк Animal Park;<br/>– спеціальна серія кінопоказів і квестів від "Центру сімейного дозвілля Teleport 360";<br/>– дитячі дні народження від "Квестманії".</p>
      <figure>
        <img src="https://24tv.ua/resources/photos/news/620_DIR/201911/1238914_10239125.jpg?201911113853"/>
        <figcaption>Тут вашим малюкам точно сподобається</figcaption>
      </figure>
      <p>Арка центрального входу, що веде до парку розваг, буде прикрашена яскравими світловими інсталяціями. Святковою ілюмінацією будуть сяяти колони павільйонів та центральні алеї. Чарівну атмосферу свята також будуть створювати аніматори, флешмоб, а безліч розіграшів і подарунків занурять гостей у різдвяну казку.</p>
      <h3>Календар подій на ВДНГ</h3>
      <p>7 грудня: Святкове відкриття;<br/>31 грудня – 1 січня: Новий рік на ВДНГ;<br/>1 – 2 лютого: Вікенд наливок;<br/>8 – 9 лютого: Вікенд вареників;<br/>15 – 16 лютого: Вікенд закоханих;<br/>22 – 23 лютого: Вікенд сала;<br/>29 лютого – 1 березня: Запальна Масляна на ВДНГ.</p>
      <figure>
        <img src="https://24tv.ua/resources/photos/news/620_DIR/201911/1238914_10239142.jpg?201911114151"/>
        <figcaption>У зимовій країні на свята мрії здійснюються</figcaption>
      </figure>
      <h3>Що чекає на відвідувачів у "Зимовій країні"</h3>
      <p>Організатори парку розваг будуть тішити відвідувачів низкою цікавих розваг, які неодмінно сподобаються кожному:</p>
      <ul>
        <li>ковзанка;</li>
        <li>святковий ярмарок;</li>
        <li>тюбінгові гірки;</li>
        <li>крижані скульптури;</li>
        <li>справжня фабрика ялинкових прикрас;</li>
        <li>резиденція Діда Мороза;</li>
        <li>контактний зоопарк;</li>
        <li>ферма тропічних метеликів;</li>
        <li>сферичний кінотеатр;</li>
        <li>мотузковий парк просто неба.</li>
      </ul>
      <figure>
        <img src="https://24tv.ua/resources/photos/news/620_DIR/201911/1238914_10239709.jpg?201911122541"/>
        <figcaption>Вирушайте за пригодами на ВДНГ</figcaption>
      </figure>
      <h3>Найважливіші локації "Зимової країни на ВДНГ"</h3>
      <p>Одна з найважливіших локацій — <b>романтична ковзанка просто неба</b>. На вас чекає понад півтори тисячі квадратних метрів льоду та європейський ярмарок з широким вибором вуличної їжі та гарячих напоїв. Окрім ковзанки ви можете спробувати тюбінгові гірки, екстремальні атракціони та мотузковий парк на деревах.</p>
      <p>Серед нових локацій, що з'являться цього сезону на ВДНГ, особливе місце посідає "<b>Різдвяна Фабрика Мрій". </b>Це казкове місто з реалістичними декораціями, де гості познайомляться з процесом виготовлення скляних ялинкових прикрас, а також дізнаються таємницю здійснення мрій. Кожна майстерня казкової фабрики має унікальний дизайн. У "Різдвяній Фабриці Мрій" є кабінет ельфа-чарівника і величезні кімнати з неймовірними машинами: роздувач вогню, за допомогою якого виготовлятимуть майбутні ялинкові прикраси, спеціальні ванни для їх сріблення та майстерня з розпису й фарбування готових іграшок. У казковому місті працюватиме справжня Різдвяна Пошта, де кожен зможе відправити свої подарунки близьким.</p>
      <p><b>Святкова Резиденція Діда Мороза </b>знову відчиняє двері в "Зимовій Країні на ВДНГ". Традиційно до новорічних свят відкривається новорічне інтерактивне шоу – казка з чарівними героями, яскравими декораціями та цікавою програмою. Тут кожна дитина зможе потрапити до домівки Діда Мороза й познайомитися з ним і його казковим оточенням. Ельфи організують розважальну програму, що складатиметься з мініквестів та цікавих завдань, а також допоможуть написати листа з побажаннями. </p>
      <figure>
        <img src="https://24tv.ua/resources/photos/news/620_DIR/201911/1238914_10239813.jpg?201911123602"/>
        <figcaption>Поспішайте за враженнями у "Зимову країну"</figcaption>
      </figure>
      <p>Грандіозне зимове шоу "<b>Winterra. Легенда казкового краю"</b> – це<b> </b>видовищні візуальні спецефекти у 5D-форматі, які створюють враження занурення в дійство, хореографічні й акробатичні номери у виконанні найкращих артистів України. Захоплива новорічна казка від режисерів-постановників Костянтина Томільченка та Олександра Братковського – довгоочікувана зимова прем’єра на ВДНГ.</p>
      <p><b>"Замок крижаних скульптур"</b> цього сезону перетвориться на всесвіт мультфільму "Мавка. Лісова пісня", де оселяться льодові образи його головних героїв. У скульптурі живуть берегиня Мавка, її коханий Лукаш, мудрі Водяник із Лісовиком, кумедний котожабик Квусь, підступна Килина та безліч інших міфічних істот. </p>
      <blockquote>Читайте також: <a href="https://24tv.ua/lifestyle/kudi_poyihati_na_noviy_rik_2020_na_ukrayini_krashhi_mistsya_spisok_n1234010">Куди поїхати на Новий рік-2020 в Україні: добірка казкових місць</a></blockquote>
      <p>Підготував до свят нову виставу і <b>Київський театр маріонеток</b>, відомий своїми дійствами не лише в Києві, а й за межами України. Спектакль "Обережно, миша!" буде цікавий як дітям, так і батькам.</p>
      <p>Цього сезону "Зимова країна на ВДНГ" вперше поповниться науково-пізнавальною локацією: у четвертому павільйоні розташувалася всесвітньо відома виставка <b>BODY WORLDS – "Всесвіт тіла"</b>. Організатори експозиції також готуються до свят, тому на виставку чекають тематичні оновлення в контексті декору й атмосфери.</p>
    </article>
  </body>
</html>