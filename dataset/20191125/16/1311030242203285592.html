<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626254/%E0%A6%B2%E0%A6%BE%E0%A6%B6-%E0%A6%A6%E0%A7%8D%E0%A6%B0%E0%A7%81%E0%A6%A4-%E0%A6%A6%E0%A7%87%E0%A6%B6%E0%A7%87-%E0%A6%86%E0%A6%A8%E0%A6%A4%E0%A7%87-%E0%A6%B8%E0%A6%B0%E0%A6%95%E0%A6%BE%E0%A6%B0%E0%A7%87%E0%A6%B0-%E0%A6%B8%E0%A6%B9%E0%A6%AF%E0%A7%8B%E0%A6%97%E0%A6%BF%E0%A6%A4%E0%A6%BE-%E0%A6%9A%E0%A6%BE%E0%A6%9A%E0%A7%8D%E0%A6%9B%E0%A7%87%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T16:26:00+00:00"/>
    <meta property="og:title" content="লাশ দ্রুত দেশে আনতে সরকারের সহযোগিতা চাচ্ছেন স্বজনেরা"/>
    <meta property="og:description" content="নরসিংদীর মনোহরদীর এক যুবক সৌদি আরবে অগ্নিদগ্ধ হয়ে মারা গেছেন। রোববার দিবাগত রাতে সৌদি আরবের রাজধানী রিয়াদে এই দুর্ঘটনা ঘটে। নিহত যুবকের নাম বোরহান উদ্দিন (২৫)। তিনি উপজেলার বড়চাপা ইউনিয়নের উরুলিয়া গ্রামের আলী আকবরের ছেলে। রিয়াদে ইমামা নামের একটি কোম্পানিতে তিনি চাকরি করতেন বলে স্বজনেরা জানিয়েছেন।"/>
  </head>
  <body>
    <article>
      <h1>লাশ দ্রুত দেশে আনতে সরকারের সহযোগিতা চাচ্ছেন স্বজনেরা</h1>
      <address><time datetime="2019-11-25T16:26:00+00:00">25 Nov 2019, 16:26</time> by <a rel="author">প্রতিনিধি, নরসিংদী</a></address>
      <p>নরসিংদীর মনোহরদীর এক যুবক সৌদি আরবে অগ্নিদগ্ধ হয়ে মারা গেছেন। রোববার দিবাগত রাতে সৌদি আরবের রাজধানী রিয়াদে এই দুর্ঘটনা ঘটে।<br/><br/>নিহত যুবকের নাম বোরহান উদ্দিন (২৫)। তিনি উপজেলার বড়চাপা ইউনিয়নের উরুলিয়া গ্রামের আলী আকবরের ছেলে। রিয়াদে ইমামা নামের একটি কোম্পানিতে তিনি চাকরি করতেন বলে স্বজনেরা জানিয়েছেন।</p>
      <p>বোরহানের পরিবার সূত্রে জানা গেছে, বৈদ্যুতিক শর্টসার্কিট থেকে শীতাতপ নিয়ন্ত্রণ যন্ত্রে আগুন লেগে তা ঘরে ছড়িয়ে পড়ে। এতে ঘুমন্ত অবস্থায় বোরহান উদ্দিন ও তাঁর সহকর্মীর মৃত্যু হয়। বোরহানের সেখানকার বাংলাদেশি প্রতিবেশী মহর আলী লাশ শনাক্ত করেন। পরে বোরহানের পরিবারকে ফোন করে বিষয়টি জানান মহর আলী। তবে বোরহানের সঙ্গে মারা যাওয়া ব্যক্তির পরিচয় সম্পর্কে তারা কিছু জানাতে পারেননি।</p>
      <p>বোরহানের স্বজনেরা জানান, চার বছর আগে শ্রমিক ভিসায় সৌদি আরবে যান তিনি। তিন বছরের মাথায় ছুটিতে দেশে এসে বিয়ে করেন।</p>
      <p>নিহতের স্ত্রী লিজা আক্তার বলেন, বিয়ের দুই মাসের মাথায় কর্মস্থলে ফিরে গিয়েছেন তাঁর স্বামী। সন্তানকে হারিয়ে বারবার মূর্ছা যাচ্ছেন বোরহানের মা-বাবা। তাঁরা লাশ দ্রুত দেশে আনতে সরকারের সহযোগিতা চাচ্ছেন।</p>
    </article>
  </body>
</html>