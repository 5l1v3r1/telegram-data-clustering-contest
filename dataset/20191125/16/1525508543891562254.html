<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780970/%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%87%D8%B1%DA%AF%D8%B2-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%DA%A9%D8%B1%D9%86%D8%B4-%D9%86%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T16:13:14+00:00"/>
    <meta property="og:title" content="سردار یزدی در گفتگو با العهد لبنان: ملت ایران هرگز در برابر آمریکا و اسرائیل کرنش نخواهد کرد"/>
    <meta property="og:description" content="سردار یزدی در حاشیه اجتماع عظیم تهرانی ها در حمایت از اقتدار و امنیت کشور به پایگاه لبنانی العهد گفت: ملت ایران هرگز در برابر آمریکا و اسرائیل کرنش نخواهد کرد."/>
  </head>
  <body>
    <article>
      <h1>سردار یزدی در گفتگو با العهد لبنان: ملت ایران هرگز در برابر آمریکا و اسرائیل کرنش نخواهد کرد</h1>
      <address>
        <time datetime="2019-11-25T16:13:14+00:00">25 Nov 2019, 16:13</time>
      </address>
      <p>به گزارش <a href="https://www.mehrnews.com/">خبرگزاری مهر</a>، العهد در گزارشی با اشاره به اجتماع عظیم تهرانی‌ها در حمایت از اقتدار و امنیت کشور، محکومیت اغتشاشات اخیر و بیان مطالبات معیشتی عصر امروز در میدان انقلاب اسلامی تهران، آورده است: مردم تهران پایتخت ایران امروز میخ دیگری بر تابوت فتنه آمریکایی-صهیونیستی با مشارکت میلیونی در حمایت از انقلاب اسلامی کوبیدند. در حماسه ای که مردم تهران آفریدند شعارهای مرگ بر آمریکا و مرگ بر اسرائیل و مرگ بر اغتشاشگران سر داده شد و همچنین لبیک یا حسین(ع) و لبیک یا عباس(ع) و لبیک یا خامنئی طنین انداز شد.</p>
      <p>العهد در ادامه گفتگویی اختصاصی با سردار محمد رضا یزدی فرمانده سپاه <i>محمد</i> رسول الله تهران بزرگ در حاشیه این اجتماع بزرگ انجام داده است.</p>
      <p>سردار یزدی به العهد گفت: این راهپیمایی پیامی به دنیاست که ملت ایران به اصول انقلاب اسلامی پایبند است. ملت ایران امروز در میدان حاضر است تا به آنهایی که دست به فتنه می زنند و به مردم ما فشار وارد می کنند، بگویند که ملت حامی انقلاب اسلامی و اصول امام خمینی(ره) و امام خامنه ای رهبر انقلاب اسلامی است و این ملت از مسیرش خارج نخواهد شد و دنیا باید به آن احترام بگذارد.</p>
      <p>وی افزود: تلاشهای آنان برای فشار بر ملت ایران به شکست منتهی خواهد شد و ملت ما در همه صحنه ها حاضر است و می داند که چه کسانی در ورای این طرح ها و فتنه ها هستند. در همه فتنه هایی که طی سالهای پس از انقلاب اسلامی شاهد آن هستیم، آمریکا و صهیونیستها هستند و از آنها می خواهیم که از این تلاشهای شکست خورده دست بردارند و ملت ما هرگز در مقابل آنها کرنش نخواهد کرد.</p>
    </article>
  </body>
</html>