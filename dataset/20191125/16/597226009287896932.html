<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082161-pyatero-kremenchuckih-lceyistv-stali-stipendatami-prezidenta-ukrayini.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-25T16:03:00+00:00"/>
    <meta property="og:title" content="П'ятеро кременчуцьких ліцеїстів стали стипендіатами Президента України"/>
    <meta property="og:description" content="Ця стипендія є найвищою з усіх академічних стипендій 25 листопада в Національному технічному університеті України «Київський політехнічний інститут імені Ігоря Сікорського» відбулося урочисте"/>
  </head>
  <body>
    <article>
      <h1>П'ятеро кременчуцьких ліцеїстів стали стипендіатами Президента України</h1>
      <address><time datetime="2019-11-25T16:03:00+00:00">25 Nov 2019, 16:03</time> by <a rel="author">Руслана Горгола</a></address>
      <p>
        <b>Ця стипендія є найвищою з усіх академічних стипендій</b>
      </p>
      <p>25 листопада в Національному технічному університеті України «Київський політехнічний інститут імені Ігоря Сікорського» відбулося урочисте вручення банківських карток на отримання Президентських стипендій переможцям Всеукраїнських учнівських олімпіад з навчальних предметів у 2018-2019 навчальному році.</p>
      <blockquote>
        <a href="https://www.telegraf.in.ua/kremenchug/10082090-znay-nashih-kremenchuzhanka-anna-matvyenko-otrimala-stipendyu-prezidenta-ukrayini.html">Знай наших: кременчужанка Анна Матвієнко отримала стипендію Президента України</a>
      </blockquote>
      <figure>
        <img src="https://www.telegraf.in.ua/uploads/posts/2019-11/1574686308_mzhnarodna-olmpada_-baku_-azerbaydzhan.jpg"/>
      </figure>
      <p>
        <i>Міжнародна олімпіада. Баку. Азербайджан</i>
      </p>
      <p>Як повідомила «Телеграфу» заступниця директора педколеджу та керівниця ліцею «Політ» Леся Крупіна, цьогоріч 5 учнів ліцею отримують стипендію Президента України у розмірі 2 950 грн. Це учні 11 класу ліцею «Політ», <a href="https://www.telegraf.in.ua/kremenchug/10079861-kremenchugskie-liceisty-vzyali-4-medali-na-mezhdunarodnoy-olimpiade-po-informatike.html">призери ХХХІ Міжнародної олімпіади з інформатики ІОІ-2019</a>, що відбулася 4-11 серпня 2019 року в м. Баку (Азербайджан), Софія Мельник (срібна медаль) та Андрій Куц (срібна медаль).</p>
      <figure>
        <img src="https://www.telegraf.in.ua/uploads/posts/2019-11/1574686309_centralnoyevropeyska-olmpada_-bratislava_-slovakya.jpg"/>
      </figure>
      <p>
        <i>Центральноєвропейська олімпіада. Братислава. Словакія</i>
      </p>
      <p>Також Андрій та Софія є <a href="https://www.telegraf.in.ua/kremenchug/10079603-kremenchuck-lceyisti-znov-pokazali-rven-na-centralnoyevropeysky-olmpad-z-nformatiki.html">переможцем і призеркою Центральноєвропейської олімпіади з інформатики</a> СЕОІ-2019, у якій вони брали участь 23-29 липня 2019 року у м. Братиславі (Словакія).</p>
      <figure>
        <img src="https://www.telegraf.in.ua/uploads/posts/2019-11/1574686251_ozherelyeva-karina.jpg"/>
      </figure>
      <p>
        <i>Карина Ожерельєва</i>
      </p>
      <p>Також стипендіаткою Президента України цього року стала переможниця Всеукраїнської олімпіади з української мови та літератури у 2019 році, лауреатка стипендії імені Героя Небесної Сотні – Героя України Ігоря Сердюка, <a href="https://www.telegraf.in.ua/kremenchug/10074909-dv-lceyistki-z-kremenchuka-napisali-radodiktant-bez-zhodnoyi-pomilki.html">учениця 11 класу ліцею «Політ» Карина Ожерельєва</a>.</p>
      <figure>
        <img src="https://www.telegraf.in.ua/uploads/posts/2019-11/1574686316_yevropeyska-olmpada_-maribor_-slovenya.jpg"/>
      </figure>
      <p>
        <i>Європейська олімпіада. Марибор. Словенія</i>
      </p>
      <p>За видатні успіхи в навчанні відзначені й переможець Всеукраїнської олімпіади з інформатики, учень 9 класу ліцею «Політ» Олег Навер та призер Всеукраїнської олімпіади з інформатики, який посів ІІ місце, учень 10 класу ліцею «Політ» Артем Фомюк. Хлопці також є призерами Європейської юніорської олімпіади з інформатики, що проходила 23-29 серпня 2019 року в м. Мариборі (Словенія).</p>
      <p>Згідно з наказом МОН від 20.06.2019 р. № 857 «Про призначення стипендій Кабінету Міністрів України» учениця 10 класу ліцею Єлизавета Микитенко отримує стипендію Кабінету Міністрів України за призерство в Усеукраїнській олімпіаді з української мови та літератури.</p>
      <p>Лауреаткою стипендії імені Героя Небесної Сотні – Героя України Ігоря Сердюка у 2019 році стала також <a href="https://www.telegraf.in.ua/kremenchug/10074909-dv-lceyistki-z-kremenchuka-napisali-radodiktant-bez-zhodnoyi-pomilki.html">учениця 11 класу ліцею «Політ» Діана Ожерельєва</a>.</p>
      <p>Автор: <a href="https://www.telegraf.in.ua/user/%D0%F3%F1%EB%E0%ED%E0+%C3%EE%F0%E3%EE%EB%E0/">Руслана Горгола</a> Источник фото: Леся Крупіна</p>
    </article>
  </body>
</html>