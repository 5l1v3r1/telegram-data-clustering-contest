<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5c5c9ed1929e1854/soferul-camionului-frigorific-din-essex-recunoaste-acuzatia-legata-de-imigratia-ilegala.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T16:35:03+00:00"/>
    <meta property="og:title" content="Şoferul camionului frigorific din Essex recunoaşte acuzaţia legată de imigraţia ilegală"/>
    <meta property="og:description" content="Şoferul camionului frigorific în care au fost descoperite, pe 23 octombrie, în Essex (Anglia), cadavrele a 39 de cetăţeni vietnamezi, s-a declarat luni vinovat de practici de imigraţie ilegală, transmite EFE."/>
  </head>
  <body>
    <article>
      <h1>Şoferul camionului frigorific din Essex recunoaşte acuzaţia legată de imigraţia ilegală</h1>
      <address><time datetime="2019-11-25T16:35:03+00:00">25 Nov 2019, 16:35</time> by <a rel="author">Jurnal.md</a></address>
      <p>
        <b>Şoferul camionului frigorific în care au fost descoperite, pe 23 octombrie, în Essex (Anglia), cadavrele a 39 de cetăţeni vietnamezi, s-a declarat luni vinovat de practici de imigraţie ilegală, transmite EFE.</b>
      </p>
      <p>Nord-irlandezul Maurice Robinson, 25 de ani, a compărut luni, prin intermediul unei videoconferinţe de la închisoarea de maximă securitate Belmarsh, în faţa tribunalului penal Old Bailey, din Londra.</p>
      <p>El este acuzat de 39 de omucideri şi de alte infracţiuni pentru implicarea sa în tragicul eveniment.</p>
      <p>Bărbatul conducea camionul descoperit într-un complex industrial din localitatea engleză Grays, cu corpurile fără viaţă a 31 de bărbaţi şi a 8 femei, toţi provenind din diferite regiuni din Vietnam, între care se numără zece adolescenţi.</p>
      <p>Camionul a fost localizat la puţin timp după ce a ajuns în ţară cu feribotul din portul belgian Zeebrugge.</p>
      <p>În faţa instanţei londoneze, Robinson a recunoscut că a conspirat pentru a ajuta la activităţi ilegale de imigraţie între 1 mai 2008 şi 24 octombrie 2019.</p>
      <p>De asemenea, s-a declarat vinovat pentru achiziţionarea de "bunuri, produs al activităţilor infracţionale", în acest caz, bani, în respectivul interval.</p>
      <p>Duminică, un alt nord-irlandez a fost acuzat oficial de delicte de trafic de persoane în legătură cu această tragedie, care a şocat Regatul Unit, prezentând riscurile generate de mafiile din domeniu.</p>
      <p>Cel în cauză, Christopher Kennedy, în vârstă de 23 de ani şi originar din localitatea Darkley, comitatul Armagh, a fost reţinut în zorii zilei de vineri şi acuzat de conspiraţie în vederea facilitării traficului ilegal de persoane pentru activităţi de exploatare şi conspiraţie pentru încălcarea legislaţiei britanice privind imigraţia.</p>
      <p>De asemenea au fost iniţiate în Irlanda procedurile de extrădare pentru a-l aduce în Regatul Unit pe Eamonn Harrison, de 22 de ani, reţinut în virtutea unui mandat european pentru presupusa sa implicare în dosar.</p>
      <p>Ca parte a investigaţiei, poliţia le-a cerut totodată altor doi fraţi nord-irlandezi să se predea ca suspecţi de omucidere şi trafic de persoane.</p>
    </article>
  </body>
</html>