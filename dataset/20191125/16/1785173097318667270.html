<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/ceaikovski-si-povestea-unui-spargator-de-nuci-in-premiera-la-teatrul-odeon-1922400925572019111619180231"/>
    <meta property="og:site_name" content="News.ro"/>
    <meta property="article:published_time" content="2019-11-25T16:09:57+00:00"/>
    <meta property="og:title" content="&quot;Ceaikovski şi Povestea unui spărgător de nuci&quot;, în premieră la Teatrul Odeon"/>
    <meta property="og:description" content="Premiera spectacolului &quot;Ceaikovski şi Povestea unui Spărgător de nuci&quot;, din seria Copilăriile marilor muzicieni, va avea loc pe 5 decembrie, la ora 18.00, la Sala Majestic a Teatrului Odeon."/>
  </head>
  <body>
    <article>
      <h1>"Ceaikovski şi Povestea unui spărgător de nuci", în premieră la Teatrul Odeon</h1>
      <address><time datetime="2019-11-25T16:09:57+00:00">25 Nov 2019, 16:09</time> by <a rel="author">News.ro</a></address>
      <p>
        <b>Premiera spectacolului "Ceaikovski şi Povestea unui Spărgător de nuci", din seria Copilăriile marilor muzicieni, va avea loc pe 5 decembrie, la ora 18.00, la Sala Majestic a Teatrului Odeon.</b>
      </p>
      <p>Regia spectacolului este semnată de Monica Ciută, după un scenariu de Cristina Sârbu şi Ana Sârbu. Decorul şi costumele au fost realizate de Valeria Cristia şi Sânziana Tarţa iar concepţia pentru păpuşi îi aparţine Aureliei Bădulescu.</p>
      <p>Din distribuţie fac parte: Alexandra Laura Badea, Monica Ciută, Selina Colceru, Filip Ristovski, Irina Sârbu, Alexandru Unguru, Raluca Ouatu (pian), Monica Buştean (vioară).</p>
      <p>Preţul biletelor pentru adulţi este de 25 lei, iar pentru copii - 15 lei. Spectacolul de teatru educaţional interactiv este destinat copiilor de peste 5 ani.</p>
      <p>Piotr Ilici Ceaikowski s-a născut în 1840, în oraşul Votkinks din Rusia. A scris o muzică minunată, uneori plină de bucurie, alteori plină de tristeţe, dar întotdeauna plină de melodii frumoase şi uşor de…fluierat. Cel puţin asta se întâmpla când copiii însoţiţi de părinţi ieşeau de la spectacolele de balet unde tocmai văsuseră şi ascultaseră Lacul lebedelor, Frumoasa din pădurea adormită sau Spărgătorul de nuci.</p>
      <p>În casa în care trăia Piotr, cei doi şoricei, Sică, Rică şi pisicuţa Lola, au asistat la crearea acestor balete pe care le-au şi dansat. Ca să poată face acest lucru, ei au luat lecţii de balet. Ce este o lecţie de balet? Cum se scrie un balet? Cum se pregăteşte un balerin pentru un rol? Sunt câteva întrebări la care trupa Clasic e fantastic va încerca să răspundă. În partea a doua a spectacolului, vor fi prezentate povestea şi muzica Spărgătorului de nuci. Din decor nu va lipsi cu siguranţă nici marele şi strălucitorul brad de Crăciun căci, întreaga poveste se desfăşoară în noaptea Ajunului, cel mai potrivit timp pentru înfăptuirea minunilor şi împlinirea visurilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>