<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23513680-usr-cere-sprijin-politic-pentru-proiect-prevede-14-mandate-parlamentar-pentru-diaspota-poate-votat-prima-sedinta-plen-camerei-deputatilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T16:41:00+00:00"/>
    <meta property="og:title" content="USR cere sprijin politic pentru un proiect ce prevede 14 mandate de parlamentar pentru Diaspora: ”Poate fi votat în prima ședință de plen a Camerei Deputaților”"/>
    <meta property="og:description" content="USR cere sprijin politic pentru un proiect depus în 2018 privind creșterea numărului de parlamentari care să reprezinte Diaspora, partidul condus de Dan Barna spunând că ”proiectul"/>
  </head>
  <body>
    <article>
      <h1>USR cere sprijin politic pentru un proiect ce prevede 14 mandate de parlamentar pentru Diaspora: ”Poate fi votat în prima ședință de plen a Camerei Deputaților”</h1>
      <address><time datetime="2019-11-25T16:41:00+00:00">25 Nov 2019, 16:41</time> by <a rel="author">G.S.</a></address>
      <p><b>USR cere sprijin politic pentru un proiect depus în 2018 privind creșterea numărului de parlamentari care să reprezinte Diaspora, partidul condus de Dan Barna spunând că ”proiectul poate fi votat în prima ședință de plen a Camerei Deputaților”.<br/></b><br/>”Proiectul, inițiat de senatorii Florina Presadă și Radu Mihail, deputații Dan Barna și Tudor Benga și semnat de toți parlamentarii USR, prevede ca Diaspora să aibă 4 senatori și 10 deputați, în loc de 2 senatori și 4 deputați, cum este în prezent. Din păcate, PSD și celelalte partide care i-au fost alături până de curând au împiedicat adoptarea proiectului, blocându-l în Camera Deputaților, unde se află din octombrie 2018”, spune USR.<br/><br/>”După votul de la prezidențiale, mai ales cel de duminică, este mai clar ca niciodată că partidele politice trebuie să facă dreptate Diasporei și să-i asigure o reprezentare corectă. Dacă există voință politică, proiectul poate fi votat în prima ședință de plen a Camerei Deputaților! Cu cele 944.077 voturi exprimate duminică, Diaspora s-a apropiat ca prezență la urne de București. Îi felicităm pe românii din Diaspora și îi asigurăm că vom continua să luptăm pentru ei și pentru drepturile lor!”, mai transmite formațiunea politică.</p>
    </article>
  </body>
</html>