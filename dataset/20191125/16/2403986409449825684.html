<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/aviakompaniya_lufthansa_poznachila_donetsk_yak_rosiyske_misto_fotofakt_n1239210"/>
    <meta property="og:site_name" content="24 Канал"/>
    <meta property="article:published_time" content="2019-11-25T16:53:00+00:00"/>
    <meta property="og:title" content="Авіакомпанія Lufthansa позначила Донецьк як російське місто: фотофакт"/>
    <meta property="og:description" content="Відома німецька авіакомпанія Lufthansa назвала окупований Донецьк російським містом. Такі дані були вказані у програмі з відстеження польотів перевізника."/>
  </head>
  <body>
    <article>
      <h1>Авіакомпанія Lufthansa позначила Донецьк як російське місто: фотофакт</h1>
      <address><time datetime="2019-11-25T16:53:00+00:00">25 Nov 2019, 16:53</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Відома німецька авіакомпанія Lufthansa назвала окупований Донецьк російським містом. Такі дані були вказані у програмі з відстеження польотів перевізника.</b>
      </p>
      <p>Помилку помітили пасажири авіакомпанії, повідомляє <a href="https://www.spiegel.de/">Spiegel</a>.</p>
      <blockquote>Зверніть увагу! <a href="https://24tv.ua/chiy_krim_spetspredstavnik_obsye_saydik_vidmovivsya_ozvuchiti_svoyu_pozitsiyu_shhodo_pivostrova_n1216205">Чий Крим: спецпредставник ОБСЄ Сайдік відмовився озвучити свою позицію щодо півострова</a></blockquote>
      <p>У бортовій інформаційній системі вони побачили: український тимчасово окупований Донецьк позначений як територія Росії. Своє обурення німецькому авіаперевізнику висловило українське МЗС.</p>
      <figure>
        <img src="https://24tv.ua/resources/photos/news/620_DIR/201911/1239210_10243124.jpg?201911165554"/>
        <figcaption>Скріншот з відео</figcaption>
      </figure>
      <p>Представник українського МЗС Олексій Макєєв пояснив, що у Ростовській області РФ на кордоні з Україною є містечко із такою ж назвою.</p>
      <p>Проте наголосив, що на мапі, яку зобразили у програмі відстеження польотів, чітко видно: назвали російським не прикордонний населений пункт РФ, а саме окупований країною-агресором український обласний центр.</p>
      <figure>
        <iframe data-src="https://twitter.com/Makeiev/status/1196523144875520001?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>У Lufthansa виправдовуються: мовляв, помилка сталася через американське програмне забезпечення, яке було встановлено на літаках. Авіаперевізник попросив вибачення за інцидент і звернувся до американського постачальника, щоб якомога швидше виправити помилку.</p>
      <blockquote><b>Такі випадки, на жаль, є непоодинокими:</b><br/>• напередодні британський журнал <a href="https://24tv.ua/britanske_vidannya_pokazav_rolik_z_kartoyu_ukrayini_bez_krimu_n1238595">The Economist</a> опублікував ролик, в якому показав карту України без Криму;<br/>• відоме американське видання<a href="https://24tv.ua/the_new_york_times_opublikuvalo_kartku_ukrayini_bez_krimu_fotofakt_n1230486"> The New York Times</a> в одному з матеріалів опублікувало карту України без Криму;<br/>• британська газета The Guardian опублікувала фото, зроблене в анексованому Криму, і <a href="https://24tv.ua/bez_krimu_u_stolichnomu_supermarketi_prodayut_shhodenniki_z_nepovnotsinnoyu_kartoyu_ukrayini__foto_n1190960">назвала півострів російським</a>. </blockquote>
    </article>
  </body>
</html>