<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/do_lvova_zavitayut_predstavnyky_koreyskoi_asotsiatsii_mist_331620.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T16:29:00+00:00"/>
    <meta property="og:title" content="До Львова завітають представники Корейської асоціації міст, що навчаються"/>
    <meta property="og:description" content="26−28 листопада відбудеться візит Корейської асоціації міст, що навчаються, до Львова. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>До Львова завітають представники Корейської асоціації міст, що навчаються</h1>
      <h2>26−28 листопада відбудеться візит Корейської асоціації міст, що навчаються, до Львова. Про це Гал-інфо повідомили у прес-службі ЛМР.</h2>
      <address>
        <time datetime="2019-11-25T16:29:00+00:00">25 Nov 2019, 16:29</time>
      </address>
      <p>Візит здійснюється за підтримки представництва німецької організації ʺНімецьке об’єднання народних університетівʺ (DVV International) в Україні, що є партнерами Львова у промоції концепту освіти протягом життя, а також за сприяння Корейської асоціації міст, що навчаються, які входять до Глобальної мережі ЮНЕСКО.</p>
      <p>Делегація нараховує 34 особи з 20 міст, включаючи 5 мерів, а також представників місцевої влади та експертів у сфері освіти дорослих та 2 осіб з представництва DVV International в Україні.</p>
      <p>Мета поїздки — ознайомитися з досвідом розвитку навчання впродовж життя в Україні і, зокрема, у Львові та поділитися досвідом республіки Корея у розвитку міст, що навчаються з представниками місцевого самоврядування. Окрім України керівники Корейської асоціації міст, що навчаються, планують здійснити навчальний візит до Білорусі та Німеччини.</p>
      <p>Представники корейської делегації нададуть пропозиції та рекомендації щодо побудови міст, що навчаються. Такий захід сприятиме розвитку діалогу між містами-учасниками щодо питань політики та практики взаємного навчання, встановлення зв’язків, партнерства і збільшення потенціалу Львова у майбутньому, як міста, що навчається.</p>
      <p>На початку наступного року Львів планує подати заявку на вступ до Глобальної мережі міст, що навчаються ЮНЕСКО.</p>
      <p>Надзвичайно важливим етапом для Львова у здобутті статусу ЮНЕСКО міста, що навчається, є створення мережі неформального навчання ЦЕ. Наразі у трьох бібліотеках міста діє одинадцять курсів для дорослих. Мережа ЦЕ є спільним проектом КУ Інститут міста, управління культури ЛМР, DVV International.</p>
      <p>Довідка: Глобальна мережа ЮНЕСКО міст, що навчаються, створена Інститутом ЮНЕСКО з освіти впродовж життя відповідно до Пекінської декларації (2013). Мета Мережі — сприяти спільнотам міста в розширенні індивідуальних прав і можливостей особистості в навчанні впродовж життя і, як наслідок, соціальній згуртованості та економічному зростанню міст, регіонів і країн. Мережа допомагає розвиткові діалогу між містами в питаннях політики, їх взаємному навчанню, сприяє встановленню зв’язків і партнерських відносин, забезпечує розвиток потенціалу, розробку засобів заохочення й визнання прогресу в створенні міста, що навчається.</p>
    </article>
  </body>
</html>