<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549986.html/%D8%A7%D8%B2-%D9%88%D8%B9%D8%AF%D9%87-%D8%AA%D8%A7-%D8%B9%D9%85%D9%84-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D9%86%D8%B8%D8%A7%D8%B1%D8%AA%DB%8C-%D8%A8%D8%B1-%D8%A8%D8%A7%D8%B2%D8%A7%D8%B1-%D9%85%D8%B4%D9%87%D8%AF--%DA%A9%D9%85%D9%BE%DB%8C%D9%86-%D9%87%D8%A7%DB%8C-%D8%B1%D8%B3%D8%A7%D9%86%D9%87-%D8%A7%DB%8C-%D8%A8%D9%87-%DA%A9%D9%85%DA%A9-%D9%85%D8%B1%D8%AF%D9%85-%D8%A2%D9%85%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:42:00+00:00"/>
    <meta property="og:title" content="از وعده تا عمل دستگاه‌های نظارتی بر بازار مشهد/ کمپین‌های رسانه‌ای به کمک مردم آمدند"/>
    <meta property="og:description" content="پس از گرانی بنزین و وعده مسئولان بر ثابت ماندن قیمت‌ها، کمپین‌های مردمی و رسانه‌ای در این خصوص ایجاد شد تا موضوع رسیدگی به قیمت‌ها به صورت جدی پیگیری شود."/>
  </head>
  <body>
    <article>
      <h1>از وعده تا عمل دستگاه‌های نظارتی بر بازار مشهد/ کمپین‌های رسانه‌ای به کمک مردم آمدند</h1>
      <h2>دیدبان اقتصادی شهرتان باشید (5)</h2>
      <address>
        <time datetime="2019-11-25T16:42:00+00:00">25 Nov 2019, 16:42</time>
      </address>
      <p>پس از گرانی بنزین و وعده مسئولان بر ثابت ماندن قیمت‌ها، کمپین‌های مردمی و رسانه‌ای در این خصوص ایجاد شد تا موضوع رسیدگی به قیمت‌ها به صورت جدی پیگیری شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، پس از حدود 10 روز از اعمال سهمیه بندی بنزین برای خودروهای شخصی و افزایش بهای آن، شاهد رشد چند درصدی برخی اقلام بوده ایم، این در حالی است که مسئولان اعلام کرده اند که هیچ صنفی اجازه اعمال قیمت های جدید به بهانه افزایش نرخ بنزین را ندارد.</p>
      <p>
        <b>هیچ افزایش قیمتی به بهانه گرانی بنزین پذیرفته نیست/ برخورد جدی با گران‌فروشان و احتکار کنندگان</b>
      </p>
      <p>در همین خصوص حمیدرضا کریم، مدیرکل تعزیرات حکومتی خراسان رضوی در گفت‌وگو با صبح توس با اشاره به افزایش قیمت بنزین طی چند روز گذشته اظهار کرد: متأسفانه طی روزهای گذشته گزارش‌هایی مبنی بر گرانی خودسرانه تعدادی از اجناس توسط برخی فروشندگان و توزیع کنندگان به تعزیرات حکومتی رسیده است که این امر مصداق گران فروشی است.</p>
      <p>وی با تأکید بر اینکه هیچ‌گونه افزایش قیمتی تاکنون از سوی اصناف و دولت در اقلام مصرفی اعلام نشده است افزود: با توجه به اینکه افزایش قیمت نداشته‌ایم در صورتی که فردی به صورت خودسرانه اقدام به گران فروشی کند با وی برخورد می‌شود و هیچ افزایش قیمتی به بهانه گرانی بنزین پذیرفته نیست.</p>
      <p>مدیرکل تعزیرات حکومتی خراسان رضوی ادامه داد: با بالا رفتن نرخ بنزین، بیشترین افزایش قیمت مربوط قسمت حمل و نقل جاده ای خواهد بود که هنوز این قسمت نیز افزایش قیمتی نداشته‌ایم لذا همچنان نرخ حمل و نقل نیز تغییری نداشته است.</p>
      <p>کریم با اشاره به اینکه با گران فروشان بر اساس قانون برخورد جدی می‌شود، خاطر نشان کرد: تعزیرات حکومتی خراسان رضوی، گشت‌های مشترکی با اتاق اصناف و سازمان صنعت، معدن و تجارت راه اندازی کرده است و در صورت مشاهده گران فروشی با آن‌ها برخورد می‌شود.</p>
      <p>وی در پایان تصریح کرد: متأسفانه برخی افراد سودجو از وضعیت به وجود آمده سوء استفاده کرده و با احتکار یا گران فروشی به دنبال بالا بردن قیمت اجناس هستند و مردم در صورت مشاهده هرگونه گران فروشی یا احتکار می‌توانند از طریق شماره تلفن 135 شکایات خود را به ما اعلام کنند.</p>
      <figure>
        <img src="http://newsroom.dana.ir/content/upload/f106f42f-e490-40df-b207-3da02203ab26.jpg"/>
      </figure>
      <p>
        <b>شکایات تخلفات اقتصادی پیرامون کالای اساسی در همان روز اعلام نتیجه می‌شود</b>
      </p>
      <p>محمدرضا مس فروش، رئیس سازمان صنعت، معدن و تجارت خراسان رضوی در گفت‌وگو با خبرنگار ما با اشاره به اینکه هیچ افزایش قیمتی در دستور کار وزارت صمت و ستاد تنظیم بازار برای کالاهای اساسی نیست اظهار داشت: افزایش قیمت کالاهای اساسی در استان  به بهانه تغییر نرخ بنزین به هیچ وجه پذیرفته نیست چون عمده کالاهای اساسی تحت تأثیر حمل ‌و نقل هستند عمدتاً مبتنی بر حمل‌ونقل گازوئیلی می‌باشند که ربطی به بنزین ندارد و اگر عده‌ای بخواهند از افزایش قیمت بنزین سوءاستفاده کنند، با آنان برخورد می‌شود.</p>
      <p> مس فروش افزود: بر روی بحث بازرسی و نظارت به صورت جدی تکلیف داریم و با همکاری بسیج و بازرسان اصناف و سایر دستگاه‌های اجرایی که همیشه در کنار ما بودند، با تخلفات افزایش قیمت مقابله می‌کنیم.</p>
      <p> وی تصریح کرد: از ابتدای سال جاری تا کنون 9 طرح ویژه نظارتی در استان اجرا شده است و به طور کلی سیصد و 35 هزار مورد بازرسی از واحدهای اقتصادی استان انجام شده است .</p>
      <p>رئیس سازمان صنعت، معدن و تجارت خراسان رضوی خاطر نشان کرد: در این راستا بیش از  21هزار و پانصد فقره پرونده تخلف به ارزش 13 هزار و دویست و نوزده میلیارد ریال برای واحدهای صنفی و غیرصنفی متخلف در استان تشکیل که جهت سیر مراحل قانونی به تعزیرات حکومتی ارسال شده است.</p>
      <p>مس فروش با بیان اینکه اصناف به طور عموم کسبه امین هستند تأکید کرد: اگر مردم در بازار شاهد برخی تخلفات اقتصادی نظیر گران‌فروشی، کم‌فروشی و ...بودند ، مراتب را به شماره تلفن 124 و یا سامانه پیامکی 30008124 اطلاع دهند تا در اسرع وقت به آن رسیدگی شود.</p>
      <p>وی گفت: شکایات تخلفات اقتصادی در خصوص کالای اساسی در همان روز اعلام نتیجه می‌شود .</p>
      <figure>
        <img src="http://newsroom.dana.ir/content/upload/4732ac8d-a8c1-43b2-9d18-75f93fb66a99.jpg"/>
      </figure>
      <p>
        <b>همان‌طور که قول دادیم هیچگونه افزایش قیمتی نداشتیم/ افزایش قیمت گوشت ارتباطی به بنزین ندارد</b>
      </p>
      <p>محمود بنانژاد، رئیس اتاق اصناف مشهد در گفت‌وگو با صبح توس اظهار داشت: پس از بالا رفتن نرخ بنزین خوشبختانه با پیگیری‌های انجام شده، همکاری مردم و اصناف همان‌طور که به شهروندان قول داده بودیم هیچ گونه افزایش قیمتی نداشته‌ایم و تنها در قسمت حمل و نقل شهری، تاکسی‌ها و باربری‌ها به دلیل نگرانی‌هایی که از نحوه اختصاص سهمیه بنزین دارند، شاهد افزایش خودسرانه کرایه‌ها بودیم که با آن‌ها برخورد می‌شود.</p>
      <p>وی با تأکید بر اینکه هیچ‌کس حق افزایش قیمت خودسرانه قیمت‌ها و کرایه‌ها را ندارد، گفت: اتاق اصناف به همراه تعزیرات حکومتی و سازمان صمت در خصوص کنترل قیمت‌ها ورود جدی داشته‌اند و قطعاً هیچ افزایش قیمتی بدون برخورد دستگاه‌های نظارتی نخواهد بود و با متخلفان برخورد جدی می‌شود.</p>
      <p>بنانژاد در خصوص بالا رفتن چند درصدی قیمت گوشت قرمز، افزود: بالا رفتن قیمت گوشت قرمز ارتباطی به افزایش نرخ بنزین ندارد و از روز چهارشنبه هفته گذشته به دلیل خروج بی‌رویه دام زنده و قاچاق آن از استان شاهد آن بودیم که قیمت لاشه از 29 هزار تومان به 45 هزار تومان در روز شنبه رسید.</p>
      <p>رئیس اتاق اصناف مشهد خاطرنشان کرد: در روز شنبه با برگزاری جلسه تنظیم بازار به سرعت جلوی خروج بی‌رویه دام از استان گرفته شد و هم‌اکنون قیمت لاشه گوسفند به حدود 34 هزار تومان و قیمت گوشت گوسفندی در بازار به حدود 85 هزار تومان رسیده است که امیدواریم طی چند روز آینده قیمت گوشت قرمز به زیر 80 هزار تومان برسد.</p>
      <p>وی یادآور شد: به تمامی اتحادیه‌ها اعلام شد تا نباید هیچ‌گونه افزایش قیمتی داشته باشند لذا همانند گذشته بازرسی اتحادیه‌ها و اتاق اصناف به طور مداوم در حال گشت زنی در شهر هستند و در صورت مشاهده هرگونه تخلف با افراد متخلف برخورد می‌شود.</p>
      <p>بنانژاد در پایان با بیان اینکه مردم باید ما را در نظارت‌ها و تنظیم بازار یاری برسانند، گفت: شهروندان محترم می‌توانند از طریق شماره 124 و بازرسی اتاق اصناف شکایات خود را با ما در میان بگذارند و قطعاً با سودجویانی که به بهانه بالا رفتن نرخ بنزین، قیمت‌ها را افزایش داده‌اند برخورد جدی و قاطعی صورت می‌گیرد.</p>
      <figure>
        <img src="http://newsroom.dana.ir/content/upload/a7da6896-b52a-4b63-888a-dbddf6a5ab8e.jpg"/>
      </figure>
      <p>
        <b>پلمپ 3 مرکز عرضه گوشت به دلیل گران فروشی در مشهد/ افزایش هزینه حمل بار غیرقانونی است</b>
      </p>
      <p>امید جلیلی تقویان، رئیس شعبه سیار اداره کل تعزیرات حکومتی خراسان رضوی در گفت‌وگو با خبرنگار ما اظهار کرد: طبق اعلامی که به تمامی واحدهای صنفی داشته‌ایم، هیچ‌کس مجوز بالا بردن قیمت اجناس را به بهانه گرانی بنزین را ندارد از این رو از اول هفته گشت‌های ویژه‌ای را با همکاری اتاق اصناف و سازمان صنعت و معدن راه‌اندازی شده است.</p>
      <p>وی با اشاره به اینکه تمامی گشت‌های نظارتی ما به صورت 24 ساعته مشغول به گشت زنی هستند، گفت: از ابتدای هفته تاکنون سه واحد عرضه گوشت در منطقه قاسم‌آباد به دلیل گران‌فروشی و یک تالار پذیرایی به دلیل عدم رعایت بهداشت پلمپ شده‌اند.</p>
      <p>رئیس شعبه سیار اداره کل تعزیرات حکومتی خراسان رضوی یادآور شد: به دلیل بالا بردن قیمت آهن از طرف کارخانه ذوب اصفهان، شاهد رشد قیمت آهن در بازار خراسان رضوی بوده‌ایم اما ما همچنان پیگیر این موضوع هستیم که قیمت‌های کنونی به قیمت قبلی آن بازگردد.</p>
      <p>جلیلی با بیان اینکه متأسفانه رانندگان وانت‌بار هزینه حمل بار را از ابتدای هفته 2 برابر کرده‌اند، تصریح کرد: این افزایش قیمت غیرقانونی بوده و با متخلفان برخورد می‌شود، از طرف دیگر با توجه به اینکه از ابتدای ماه سهمیه وانت‌بارها در کارت‌های سوخت آن‌ها ریخته می‌شود دیگر توجیهی برای گرانی هزینه‌های حمل‌ونقل نیز وجود ندارد.</p>
      <p>وی ادامه داد: مردم می‌توانند با مراجعه به سامانه سازمان صنعت، معدن تجارت به آدرس 124.ir و یا از طریق تماس با شماره 124 از قیمت مصوب تمامی اجناس و خدمات مطلع شوند و در صورت مشاهده هرگونه گران‌فروشی شکایات خود را از طریق شماره تلفن‌های 135 و 124 اعلام کنند تا در اسرع وقت به آن‌ها رسیدگی شود.</p>
      <p>رئیس شعبه سیار اداره کل تعزیرات حکومتی خراسان رضوی در خصوص گرانی تخم‌مرغ در برخی مراکز فروش گفت: قیمت مصوب تخم‌مرغ هم‌اکنون 8900 تومان است و در صورتی که هر واحد صنفی چه بزرگ چه کوچک، اقدام به گران‌فروشی کند، پلمپ خواهد شد.</p>
      <p> </p>
      <p>
        <b>پلمپ 2 واحد عرضه عمده لوازم خانگی به دلیل گران‌فروشی در مشهد</b>
      </p>
      <p>امید جلیلی تقویان، رئیس شعبه سیار اداره کل تعزیرات حکومتی خراسان رضوی در گفت‌وگو با صبح توس اظهار کرد: به دنبال گشت زنی ها و کنترل مستمر بازار در خراسان رضوی امروز طی بازرسی انجام شده از بازار بزرگ «امیر» که یکی از مراکز عمده فروش لوازم خانگی مشهد به شمار می آید، تا کنون 2 واحد صنفی به دلیل گران فروشی و عدم نصب قیمت پلمپ شده اند.</p>
      <p>وی افزود: این دو واحد صنفی متخلف، شاکی خصوصی داشته و علت گرانی اجاس خود را گرانی بنزین اعلام کردند که بر حسب دستور مقام محترم قضایی پلمپ شده اند.</p>
      <p>جلیلی با تاکید بر اینکه هیچ واحد صنفی مجاز به بالا بردن قیمت اجناس خود به بهانه گرانی بنزین نیست: گفت: یکی از دیگر تخلف های واحد صنفی عدم نصب قیمت اجناس است لذا طی بازرسی هایی که از بازار امیر داشتیم به واحدهایی که اقدام به نسب قیمت ها نکرده بودند تذکر داده شد.</p>
      <p>رئیس شعبه سیار اداره کل تعزیرات حکومتی خراسان رضوی ادامه داد: چند روز گذشته طی بازرسی از یکی از مراکز بزرگ فروش در مشهد تعداد زیادی کالای قاچاق کشف شد و در صورتی که صاحب این فروشگاه تا فردا نتواند مدارکی دال بر قاچاق نبودن این اجناس ارائه دهد، این فروشگاه نیز پلمپ خواهد شد.</p>
      <p>وی تصریح کرد: گرانی آهن که طی چند روز گذشته خبر ساز شد نیز به دلیل نوسانات بهای شرکت ذوب آهن اصفهان در بورس بوده و این گرانی ربطی به بنزین نداشته که هم اکنون منتظر جوابیه وزارت صنعت، معدن و تجارت در خصوص بالا رفتن قیمت آهن هستیم.</p>
      <p>جلیلی خاطر نشان کرد: مردم می توانند گزارش های خود را در خصوص گرانی اجناس به سامانه 135 تعزیرات حکومتی و 124 سازمان صنعت، معدن و تجارت خراسان رضوی اعلام کنند و این شکایات در اسرع وقت رسیدگی می شود.</p>
      <figure>
        <img src="http://newsroom.dana.ir/content/upload/c2451d20-32e6-4791-9d9b-337d01199f27.jpg"/>
      </figure>
      <p>
        <b>پلمپ یکی از بزرگ‌ترین مراکز عرضه موبایل در مشهد به دلیل گران‌فروشی</b>
      </p>
      <p>امید جلیلی تقویان، رئیس شعبه سیار اداره کل تعزیرات حکومتی خراسان رضوی در گفت‌وگو با خبرنگار ما اظهار کرد: به دنبال گشت زنی ها و کنترل مستمر بازار در خراسان رضوی امروز طی بازرسی انجام شده از بازار موبایل مشهد واقع در خیابان احمد آباد یک واحد صاحب نام عرضه عمده موبایل به دلیل گران فروشی و عدم نصب قیمت پلمپ شد.</p>
      <p>وی با اشاره به اینکه این واحد صنفی حاضر به پس گرفتن کالای گران فروخته شده خود نشد، افزود: این واحد صنفی متخلف، شاکی خصوصی داشته که بر حسب دستور مقام محترم قضایی با همکاری واحد بازرسی سازمان صنعت، معدن و تجارت پلمپ شد تا به تخلفات آن رسیدگی شود.</p>
      <figure>
        <img src="http://newsroom.dana.ir/content/upload/4fcd5e86-c55d-4873-b81d-3972ef53c0a8.jpg"/>
      </figure>
      <p>رئیس شعبه سیار اداره کل تعزیرات حکومتی خراسان رضوی ادامه داد: یکی از دیگر تخلف های واحد صنفی عدم نصب قیمت اجناس است لذا طی بازرسی های امروز از واحد های عرضه موبایل مشهد این تخلف زیاد به چشم می خورد از این رو به 2 واحد دیگر نیز تذکر کتبی داده شد.</p>
      <p>جلیلی خاطر نشان کرد: مردم می توانند گزارش های خود را در خصوص گرانی اجناس به سامانه 135 تعزیرات حکومتی و 124 سازمان صنعت، معدن و تجارت خراسان رضوی اعلام کنند و این شکایات در اسرع وقت رسیدگی می شود.</p>
      <figure>
        <img src="http://newsroom.dana.ir/content/upload/1441db1f-201c-480e-9107-b9c16b6e8a29.jpg"/>
      </figure>
      <p>لازم به ذکر است که طرح ویژه نظارت بر قیمت کالاها تا پس از عید نوروز ادامه دارد.</p>
      <p> </p>
      <p>
        <b>ذخایر کالاهای اساسی به اندازه کافی در استان وجود دارد</b>
      </p>
      <p>علی رسولیان در حاشیه بازدید از مراکز عرضه کالاهای اساسی و فروشگاه‌های مواد غذایی واقع در بلوار فرامرز عباسی مشهد اظهار کرد: از توان بخش خصوصی، تشکل ها و اتحادیه‌ها برای تنظیم بازار و تامین کالاهای مورد نیاز مردم استفاده خواهیم کرد</p>
      <p>وی با اشاره به ترویج رویکرد ارزان فروشی با همکاری بخش خصوصی افزود: در قالب توافق انجمن صنایع غذایی استان با بخش خصوصی، 26 برند تولید رب، محصول خود را در مرکز عرضه کالا با قیمت 7 هزار و 500 تومان به فروش می‌رسانند.</p>
      <p>معاون هماهنگی امور اقتصادی استانداری خراسان رضوی ادامه داد: با هدف تامین کالای مورد نیاز مردم با قیمت مناسب، امروز پانزدهمین جلسه ستاد تنظیم بازار استان برگزار شد که پنجمین جلسه این ستاد بعد از طرح سهیمه‌بندی بنزین بود.</p>
      <p>رسولیان با بیان اینکه 3 فروشگاه زنجیره‌ای بزرگ استان برای عرضه محصولات با تخفیف‌های ویژه اعلام آمادگی کرده‌اند، تصریح کرد: طبق توافق صورت گرفته، از فردا عرضه تخم مرغ با قیمت 8 هزار و 900 تومان در خرده‌فروشی با محوریت سازمان جهاد کشاورزی خراسان رضوی و اتحادیه‌ها عرضه می‌شود.</p>
      <p>وی با اعلام اینکه اتحادیه گوشت استان در 20 واحد صنفی از فردا گوشت گوسفندی را با قیمت 70 هزار تومان عرضه می‌کند، خاطرنشان کرد: بر این اساس گوشت مخلوط 55 هزار تومان و گوشت گاوی هم با قیمت 60 هزارتومان عرضه می‌شود؛ از طرفی شهرداری اعلام آمادگی کرده است تا فضا را برای عرضه این کالا در اختیار توزیع کنندگان بگذارد.</p>
      <p>معاون هماهنگی امور اقتصادی استانداری خراسان رضوی با بیان اینکه با اتحادیه میوه و تره‌بار مذاکره شد تا عرضه مستقیم سیب‌زمینی و پیاز با قیمت مناسب صورت گیرد، تاکید کرد: این مهم در قالب یک کمپین با عنوان «ارزان فروشی» توسط اتحادیه‌ها ‌ انجام می‌شود.</p>
      <p>رسولیان با اشاره به اینکه جلسات ستاد تنظیم بازار استان یک روز در میان برگزار می‌شود، افزود: بالغ بر 200 تن گاز مایع طی چند روز اخیر وارد استان شده است و این روند تداوم دارد، همچنین شرکت نفت تلاش می‌کند تا افرادی که نیازمند کپسول گاز مایع هستند به موقع با قیمت مناسب این کالا را دریافت کنند.</p>
      <p>وی ضمن قدردانی از روزنامه‌ها بابت ایجاد کمپین‌های موضوعی نظیر «گران نخرید» عنوان کرد: در کنار کمپین «به قیمت بخرید» که در آن به مردم تاکید شده تا کالاهای دارای لیبل قیمت را خریداری کنند، کمپین «ارزان بفروشید» هم با مدیریت اتحادیه‌ها و تشکل‌ها اجرا می‌شود.</p>
      <p>معاون هماهنگی امور اقتصادی استانداری خراسان رضوی با بیان اینکه بازدید‌های سرزده از مراکزعرضه کالا تداوم خواهد داشت، تاکید کرد: بعضی از جلسات ما زین پس در محل فروشگاه‌های زنجیره‌ای با حضور مردم و مدیران برگزار خواهد شد، باید تلاش کرد تا فشاری از نظر اقتصادی به مردم تحمیل نشود.</p>
      <p>رسولیان خاطرنشان کرد: مردم به اندازه نیاز کالا را خریداری کنند، ذخایر اساسی کالا به اندازه کافی در استان وجود دارد و قیمت ها رو به کاهش است.</p>
      <p>وی گفت: تقاضای ما از مردم این است که حتما تخلفات اصناف را به سامانه 124 اعلام کنند، از طرفی تعزیرات حکومتی استان متعهد شده تا هر روز به تخلفات گزارش شده از سوی سازمان صمت رسیدگی کند و پاسخ لازم را بدهد. </p>
      <p>وی با بیان اینکه با کمک دستگاه قضایی واحد‌های صنفی متخلف را پلمپ خواهیم کرد، افزود: یک واحد عرضه کالا، برنج را با قیمت 9 هزار و 800 تومان به قیمت 19 هزارتومان فروخته بود که بلافاصله آن واحد پلمپ و برنج بین مردم عرضه شد، این روند ادامه خواهد داشت و برخورد جدی با متخلفین صورت می‌گیرد.</p>
      <p>انتهای پیام/</p>
    </article>
  </body>
</html>