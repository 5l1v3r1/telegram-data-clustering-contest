<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/risc-ridicat-de-furtuni-in-grecia-in-unele-zone-a-fost-emis-cod-rosu.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T16:24:54+00:00"/>
    <meta property="og:title" content="Risc ridicat de furtuni în Grecia, în unele zone a fost emis cod roșu"/>
    <meta property="og:description" content="Ministerul Afacerilor Externe informează cetăţenii români care se află, tranzitează sau intenţionează să călătorească în Republica Elenă că Secretariatul"/>
  </head>
  <body>
    <article>
      <h1> Risc ridicat de furtuni în Grecia, în unele zone a fost emis cod roșu </h1>
      <address><time datetime="2019-11-25T16:24:54+00:00">25 Nov 2019, 16:24</time> by <a rel="author">Redacția</a></address>
      <p>Ministerul Afacerilor Externe informează cetăţenii români care se află, tranzitează sau intenţionează să călătorească în Republica Elenă că Secretariatul General de Protecţie Civilă şi Serviciul de meteorologie local au precizat că, începând cu data de 25 noiembrie, există un risc ridicat pentru fenomene şi condiţii meteo foarte intense, generate de prezenţa unui câmp ciclonic care traversează în această perioadă teritoriul elen.</p>
      <p>A fost emis şi un cod roşu de furtună (precipitaţii puternice, descărcări electrice, intensificări ale vântului) pentru regiunile Macedonia Centrală (unităţile administrative Salonic, Pieria, Halkidiki, Kozani, Imathia, Pella, Kilkis), Thessalia (Larissa, Magnisia, Karditsa, Trikala) şi Peloponez (Argolida, Arkadi), respectiv cod portocaliu pentru regiunile Tracia (Serres, Drama, Kavala, Xanti, Rodopi, Evrou), Macedonia de Est (Florina, Grevena, Ioannina), insulele Dodecanese (Thasos, Limnos, Samothraki, Lesvos, Samos, Kos, Ikaria) şi nord-estul insulelor din Marea Egee (la graniţa cu Turcia).</p>
      <p>În celelalte zone ale Republicii Elene, condiţiile meteo sunt normale pentru această perioadă, autostrada Atena – Korint fiind redeschisă circulaţiei în dimineaţa acestei zile.</p>
      <p>Cetăţenii români pot solicita asistenţă consulară la numărul de telefon al Ambasadei României la Atena: +30210 6728879, apelurile fiind redirecţionate către Centrul de Contact şi Suport al Cetăţenilor Români din Străinătate (CCSCR) şi preluate de către operatorii Call Center în regim de permanenţă.</p>
      <p>De asemenea, cetăţenii români care se confruntă cu o situaţie cu caracter de urgenţă, au la dispoziţie şi telefonul de permanenţă al Ambasadei României în Republica Elenă +306978996222 şi cel al Consulatului General al României la Salonic +306906479076.</p>
      <p>Ministerul Afacerilor Externe recomandă consultarea paginilor de internet <a href="http://atena.mae.ro/">http://atena.mae.ro</a>, <a href="http://www.meteoalarm.eu/">www.meteoalarm.eu</a>, <a href="http://www.mae.ro/">www.mae.ro</a> și reamintește faptul că cetățenii români care călătoresc în străinătate au la dispoziție aplicația “Călătorește în siguranță” (<a href="http://www.mae.ro/app_cs">http://www.mae.ro/app_cs</a>), care oferă informații și sfaturi de călătorie.</p>
      <p>
        <i>Foto: Pexels.com</i>
      </p>
    </article>
  </body>
</html>