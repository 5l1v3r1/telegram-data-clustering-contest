<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/romanca-identificata-verigheta-italia-327555.html"/>
    <meta property="og:site_name" content="Observator"/>
    <meta property="article:published_time" content="2019-11-25T16:03:00+00:00"/>
    <meta property="og:title" content="Trupul neînsufleţit al unei românce din Italia, identificat după verighetă"/>
    <meta property="og:description" content="Trupul neînsufleţit al unei românce din Italia a fost descoperit, la sfârşitul săptămânii trecute, plutind în apele din portul Civitanova."/>
  </head>
  <body>
    <article>
      <h1>Trupul neînsufleţit al unei românce din Italia, identificat după verighetă</h1>
      <address><time datetime="2019-11-25T16:03:00+00:00">25 Nov 2019, 16:03</time> by <a rel="author">Cristi Ioniţă</a></address>
      <p>
        <b>
          <b>Trupul neînsufleţit al unei românce din Italia a fost descoperit, la sfârşitul săptămânii trecute, plutind în apele din portul Civitanova.</b>
        </b>
      </p>
      <p>Trupul neînsufleţit a fost observat de un localnic, care a solicitat intervenţia de urgenţă a autorităţilor.</p>
      <h3>Unde a fost identificat trupul neînsufleţit al româncei</h3>
      <p>Conform <a href="https://www.cronachemaceratesi.it/2019/11/23/trovata-morta-in-mare-la-vittima-e-una-44enne/1328613/">Cronache Maceratesi</a>, trupul neînsufleţit a fost scos din apă, iar poliţiştii au demarat o anchetă, primul punct fiind stabilirea identităţii.</p>
      <p>Românca nu avea elemente de identificare asupra ei, însă a fost stabilit un prim indiciu graţie verighetei pe care o avea pe mână.</p>
      <p>Verigheta conţinea, pe interior, numele soţului şi data căsătoriei.</p>
      <p>Bărbatul, cetăţean italian, a fost anunţat, iar vestea a ajuns şi la urechile rudelor femeii.</p>
      <p>Aceştia au sperat până în ultima clipă că nu este vorba de ea, însă, în cele din urmă, au identificat-o la morgă.</p>
      <p>Nu au fost descoperite urme de violenţă pe corp, aşa că se merge pe ideea sinuciderii. </p>
      <p>Totuşi, ancheta continuă urmând să se stabilească eventual motivul care a împins-o pe româncă să-şi pună capăt zilelor.</p>
    </article>
  </body>
</html>