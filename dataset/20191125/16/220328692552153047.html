<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/evrokomisiyata-dade-pari-za-gorene-na-bokluka-v-sofiya-407611.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="ЕК даде пари за горене на отпадъците в София"/>
    <meta property="og:description" content="Комисията одобрява близо 94 млн. евро подкрепа за проекта"/>
  </head>
  <body>
    <article>
      <h1>ЕК даде пари за горене на отпадъците в София</h1>
      <address><time datetime="2019-11-25T16:38:00+00:00">25 Nov 2019, 16:38</time> by <a rel="author">Редактори</a></address>
      <p>Европейската комисия одобри изграждането и експлоатацията на високоефективна централа в София за комбинирано производство на електроенергия и топлинна енергия, използваща гориво, получено от негодни за рециклиране битови отпадъци. Комисията одобрява близо 94 млн. евро подкрепа за проекта.</p>
      <p>"Мярката за подкрепа ще помогне на България да постигне целите си по отношение на енергийната ефективност и ще допринесе за намаляване на емисиите на CO2 в съответствие с целите на ЕС в областта на околната среда, без да се нарушава ненужно конкуренцията", отбеляза Комисарят по въпросите на конкуренцията Маргрете Вестегер.</p>
      <p>Централата ще произвежда топлинна енергия и електричество с мощност приблизително 55 мегавата (MW) за топлинната енергия и 19 MW за електроенергията.</p>
      <p>За гориво ще бъдат използвани около 180 000 тона негодни за рециклиране битови отпадъци годишно.</p>
      <p>Инсталацията, която ще бъде изградена от „Топлофикация“ ЕАД, дружество изцяло притежавано от Столична община, ще бъде свързана с топлофикационната мрежа на София. Изграждането ще приключи до края на 2023 г., посочват от европейската комисия.</p>
      <p>Подкрепата ще се състои от пряка безвъзмездна помощ приблизително от 90,8 милиона евро (около 177,6 милиона лева), финансирана от структурните фондове на ЕС, управлявани от България. Другата мярка е заем, отпуснат от Столична община на „Топлофикация“ ЕАД с преференциална лихва, възлизащ на приблизително 3 милиона евро (около 5,8 милиона лева).</p>
      <p>Според ЕК, комбинираното производство на електроенергия и топлинна енергия от новата инсталация ще позволи икономия на 46,5 % първична енергия в сравнение с разделното производство на електроенергия и топлинна енергия.</p>
      <p>Изграждането и експлоатацията на високоефективната централа е третият етап от дългогодишния проект в областта на околната среда, финансиран от структурните фондове на ЕС (ЕСИФ/ЕФРР) за подобряване на третирането на отпадъците в Софийска област.</p>
      <p>Първата фаза, завършена през 2014 г., включваше изграждането на ново депо, ново анаеробно разлагане с енергопроизводство и инсталация за компостиране. Втората фаза, завършена през 2015 г., включваше подобряване на рециклирането и създаване на съоръжение за механично биологично третиране на отпадъците.</p>
    </article>
  </body>
</html>