<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/sgk-acigi-1990lara-donebilir-257887h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T16:36:00+00:00"/>
    <meta property="og:title" content="SGK açığı 1990'lara dönebilir"/>
    <meta property="og:description" content="İYİ Parti Bursa Milletvekili İsmail Tatlıoğlu, Meclis'te düzenlediği basın toplantısında sosyal güvenlik sistemini eleştirdi. Tatlıoğlu, &quot;Kara delik olarak adlandırılan SGK açığı 1990'lara dönebilir&quot; ifadelerini kullandı."/>
  </head>
  <body>
    <article>
      <h1>SGK açığı 1990'lara dönebilir</h1>
      <address><time datetime="2019-11-25T16:36:00+00:00">25 Nov 2019, 16:36</time> by <a rel="author">Yeni Çağ Gazetesi</a></address>
      <p>
        <b>İYİ Parti Bursa Milletvekili İsmail Tatlıoğlu, Meclis'te düzenlediği basın toplantısında sosyal güvenlik sistemini eleştirdi. Tatlıoğlu, "Kara delik olarak adlandırılan SGK açığı 1990'lara dönebilir" ifadelerini kullandı.</b>
      </p>
      <p>İYİ Parti Bursa Milletvekili İsmail Tatlıoğlu, Sosyal Güvenlik Kurumu'nun (SGK) 524,6 milyar liralık bütçesiyle en büyük bakanlıktan daha fazla bütçeye sahip olduğuna işaret ederek, "Sosyal güvenlik sistemindeki gelir gider arasındaki denge her geçen gün ciddi bozulma gösteriyor." diye savundu.<br/><br/>Hükümetin 2008 yılında önemli bir reform yaptığını kaydeden İsmail Tatlıoğlu, "Geldiğimiz noktada ciddi bir değişimin olmadığını ve SGK açığının hızla eskiye döndüğünü görüyoruz. 'Kara delik' olarak adlandırılan SGK açığı 1990'lara dönebilir." şeklinde konuştu.<br/><br/>İstihdamdaki kayıt dışılığa dikkati çeken Tatlıoğlu, "28 milyon çalışan insanla, 82 milyona hizmet vermeye çalışıyoruz. Gelinen süreç, yapılan reformun anlamlı bir sonuç ortaya koymadığını gösteriyor. Türkiye büyük fedakârlıklarla kapattığı kamu açıklarını 3 yıldır tekrar görmekte ve bu açık giderek büyümektedir." ifadelerini kullandı.<br/><br/>İYİ Parti'li Tatlıoğlu, bütçe açığının 165 milyar liranın üzerine çıktığını belirterek, sorunların yapısal olduğunu ve çözümünün de ancak yapısal reformlarla gerçekleşebileceğini iddia etti.<br/><br/>Çalışan insan sayısının 28 milyondan 40 milyona çıkarılması gerektiğini dile getiren Tatlıoğlu, "Türkiye ancak bu şekilde düze çıkabilir. Aksi takdirde kamu dengesinde çok ciddi çıkmazlar yaşanacaktır. Yeni bir siyasal iklimde yeni bir hikâye yazmak zaruri hale gelmiştir." değerlendirmesinde bulundu.</p>
    </article>
  </body>
</html>