<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/nasilieto-nad-zheni-u-doma-ili-na-rabota-naj-chesto-ot-revnost.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T16:29:00+00:00"/>
    <meta property="og:title" content="Насилието над жени у дома или на работа – най-често от ревност"/>
    <meta property="og:description" content="През 2018 г. повече от 1500 български жени и деца са били жертви на насилие"/>
  </head>
  <body>
    <article>
      <h1>Насилието над жени у дома или на работа – най-често от ревност</h1>
      <h2>През 2018 г. повече от 1500 български жени и деца са били жертви на насилие</h2>
      <address><time datetime="2019-11-25T16:29:00+00:00">25 Nov 2019, 16:29</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Всяка четвърта жена в България е подложена на насилие в ежедневието и дома си. През 2018 г. повече от 1500 български жени и деца са били жертви на насилие. За сравнение през 2017 г. са 1300.</p>
      <p>За последните четири години броят на убитите жени е почти 100. Техният брой може и да е повече, тъй като има и такива, които не са идентифицирани като жертви на домашно насилие, отбелязват в доклад от фондация "Анимус".</p>
      <p>
        <b>Насилие от ревност</b>
      </p>
      <p>Домашното насилие е един от най-големите проблеми у нас. Ревността е най-честият мотив.</p>
      <p>Всеки трети човек у нас е ставал свидетел или познава някой, който страда или е бил малтретиран в дома си. Мъже също стават жертва на домашно насилие и тормоз.</p>
      <p>
        <b>Ръст на убийствата</b>
      </p>
      <p>През последните три години с 50% са се увеличили убийствата на жени, извършени от съпрузи, партньори и близки роднини, сочи доклад на МВР от началото на тази година. През 2016 г. те са 22, за 2017 г. - 27, а през 2018 г. - 33 жени. От началото на 2019-а живота си изгубиха седем жени, а други бяха жестоко пребити.</p>
      <p>Справка от 7 окръжни съдилища показва, че над 90% от случаите убийствата на жени са извършени от мъже, като при две трети от убийствата са извършени в дома на жертвата.</p>
      <p>
        <b>Бич за жените в Европа</b>
      </p>
      <p>Агресията срещу нежния пол е шокираща и в Европа. Само от началото на годината във Франция са убити повече от 100 жени. В други европейски страни хрониката отчита, че най-често престъплението или сексуалния тормоз е на работното място.</p>
      <p>
        <b>Спешен зов за промяна</b>
      </p>
      <p>Промяната на ужасната ежедневна реалност за хиляди жени в България и по света изисква твърди и решителни мерки, апелират организациите за правата на човека. Според правозащитниците, за да бъде постигната промяна, е необходимо да се изгради основа, чиито фундаменти са солидарност, морал, уважение и на пълна равнопоставеност на половете не само в обществената сфера, но и в дома.</p>
      <p>Спешните мерки срещу насилието над жени са крайно наложителни. В тази връзка за поредна година организации и институции инициират различни кампании.</p>
    </article>
  </body>
</html>