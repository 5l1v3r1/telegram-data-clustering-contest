<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/no-le-donne-non-si-dividono-tra-le-morte-e-quelle-che-denunciano/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T16:45:54+00:00"/>
    <meta property="og:title" content="No, le donne non si dividono tra le morte e quelle che denunciano"/>
    <meta property="og:description" content="Questa volta il famoso social manager di Taffo prende una cantonata: dividere le donne tra morte e denuncianti non rispetta assolutamente la realtà. I dati ci dicono che denunciare non garantisce protezione e soprattutto che denunciare in un Paese che ritiene quasi 'normali' le violenze domestiche è un'impresa difficile."/>
  </head>
  <body>
    <article>
      <h1>No, le donne non si dividono tra le morte e quelle che denunciano</h1>
      <h2>Questa volta il famoso social manager di Taffo prende una cantonata: dividere le donne tra morte e denuncianti non rispetta assolutamente la realtà. I dati ci dicono che denunciare non garantisce protezione e soprattutto che denunciare in un Paese che ritiene quasi “normali” le violenze domestiche è un’impresa difficile.</h2>
      <address><time datetime="2019-11-25T16:45:54+00:00">25 Nov 2019, 16:45</time> by <a rel="author" href="https://www.fanpage.it/author/giuliocavalli/" target="_blank">Giulio Cavalli</a></address>
      <p>Il social manager dell'agenzia funebre Taffo, molto popolare sul web per le sue freddure legate spesso ai fatti di cronaca, oggi <b>decide di <i>celebrare </i>la giornata internazionale per l'eliminazione della violenza contro le donne con un discusso post</b> che mostra una bara e la frase "ci sono due tipi di donne" alludendo al fatto che solo quelle che denunciano riescano a salvarsi e che chi non denuncia invece troppo spesso deve fare i conti con la morte. Il post, inevitabilmente, ha acceso una lunga serie di commenti pro e a favore. È la natura dei social, del resto.</p>
      <p>Eppure nell'iperbole (l'azienda ha definito così il post, rispondendo alle lamentele di alcuni utenti) <b>manca sostanzialmente, ancora una volta, l'elemento fondamentale di ogni femminicidio</b>, quello che si continua a mantenere tenue o addirittura a omettere come se non fosse il responsabile (anche giuridico) del delitto: <b>l'uomo, l'assassino</b>. Le donne non muoiono da sole: c'è un esercito di uomini (spesso mariti, compagni o amanti) che impugnano un'arma e decidono di eliminarle.</p>
      <p>Ma non solo: Ana Maria Lacramioara Di Piazza, uccisa venerdì mattina a Partinico, non ha denunciato semplicemente perché credeva di essere con l'uomo che l'amava (e che lei sicuramente amava) e gli stava comunicando di aspettare un figlio da lui. Avrebbe potuto denunciarlo solo nell'attimo prima che la lama del coltello le passasse sopra la gola e per questo viene piuttosto difficile includerla nelle donne "colpevoli di non avere denunciato". Oppure c'è Immacolata Villani, uccisa un anno fa a Terzigno, che aveva denunciato quello stesso marito che l'ha uccisa con un colpo di pistola davanti alla scuola della figlia. Aveva denunciato. non stata protetta. <b>E di donne che hanno denunciato e sono state lasciate sole e mandate a morire ce ne sono tantissime.</b> Così come sono innumerevoli i casi in cui le forze dell'ordine, di fronte a una donna che era lì proprio per denunciare, l'hanno invitata a considerare le violenze come normali accadimenti domestici e l'hanno invitata a tornare <i>a casa</i>.</p>
      <p>Poi c'è il punto che è il nocciolo sostanziale della questione: denunciare in un Paese che insiste ancora sulla colpevolizzazione delle vittime è <b>un'impresa ardua dal punto di vista giuridico e dal punto di vista culturale</b>. I dati dicono che per il 23,9% degli italiani la causa delle violenze delle donne è il loro modo di vestire: in sostanza un italiano su quattro trova <i>normale </i>che si usi violenza su una donna considerata discinta. Non male, eh? Il 15% degli italiani pensa anche che una donna ubriaca o sotto effetto di droghe sia in parte colpevole di un'eventuale violenza subita. Il 13% ritiene <i>accettabili </i>degli schiaffi in un rapporto di coppia.</p>
      <p>Quelle che sono morte sono quelle che hanno denunciato e non le hanno ascoltate, che non avevano la forza di denunciare e nessuno gliel'ha data, che non hanno i soldi per andarsene chissà dove senza nessun posto dove andare e magari hanno intorno gente che gli dice che è giusto così, di sopportare.</p>
      <p>Allora la domanda sorge spontanea: se voi aveste a disposizione lo spazio di un tweet veramente dividereste le donne tra morte e denuncianti? No, non credo. Questa volta Taffo non è stato nemmeno simpatico.</p>
    </article>
  </body>
</html>