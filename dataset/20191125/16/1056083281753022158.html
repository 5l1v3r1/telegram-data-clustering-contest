<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402727/%D8%AF%D8%B9%D9%88%D8%AA-%D8%A7%D8%B2-%D9%87%D9%86%D8%B1%D9%85%D9%86%D8%AF%D8%A7%D9%86-%D8%A8%D8%B1%D8%A7%DB%8C-%D8%AA%DA%A9%D9%85%DB%8C%D9%84-%D9%85%D8%AC%D8%B3%D9%85%D9%87-%D9%87%D8%A7%DB%8C-%D9%85%DB%8C%D8%AF%D8%A7%D9%86-%D9%85%D8%B4%D8%A7%D9%87%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T16:50:35+00:00"/>
    <meta property="og:title" content="دعوت از هنرمندان برای تکمیل مجسمه‌های میدان مشاهیر"/>
    <meta property="og:description" content="مدیرعامل سازمان زیباسازی شهر تهران تاکید کرد: در فراخوانی از همه هنرمندان برای تکمیل مجسمه‌های میدان مشاهیر در مجموعه اراضی عباس‌آباد دعوت خواهیم کرد."/>
  </head>
  <body>
    <article>
      <h6 class="kicker">مدیرعامل سازمان زیباسازی شهر تهران:</h6>
      <h1>دعوت از هنرمندان برای تکمیل مجسمه‌های میدان مشاهیر</h1>
      <address><time datetime="2019-11-25T16:50:35+00:00">25 Nov 2019, 16:50</time> by <a rel="author">سیدمیثاق اختر</a></address>
      <p>مدیرعامل سازمان زیباسازی شهر تهران تاکید کرد: در فراخوانی از همه هنرمندان برای تکمیل مجسمه‌های میدان مشاهیر در مجموعه اراضی عباس‌آباد دعوت خواهیم کرد.</p>
      <p>به گزارش ایسنا، برزین ضرغامی در آیین اختتامیه نهمین سمپوزیوم بین‌المللی مجسمه‌سازی تهران ضمن قدردانی از همه کسانی که در برگزاری این رویداد بین‌المللی مشارکت و کمک کردند، گفت: شهردار تهران حمایت‌ها و راهنمایی و توجه جدی‌ای به این سمپوزیوم داشتند که موجب شد این رویداد به سرانجام برسد.</p>
      <p>وی افزود: انجمن مجسمه‌سازی نیز به عنوان بازوی سازمان زیباسازی در برگزاری این رویداد کمک بسیاری کرد.</p>
      <p>مدیرعامل سازمان زیباسازی شهر تهران در تشریح تفاوت‌های نهمین دوره سمپوزیوم بین‌المللی مجسمه‌سازی تهران با دوره‌های گذشته گفت: دوره نهم با وقفه‌ای یک ساله برگزار شد اما قطعا از همین امروز به دنبال برگزاری دوره بعدی این سمپوزیوم خواهیم بود لذا از همه هنرمندان می‌خواهم به دنبال طرح و برنامه‌های سال بعد باشند.</p>
      <p>وی افزود: در این دوره از حضور دانشجویان مجسمه‌سازی در کنار هنرمندان حرفه‌ای بهره گرفته شد تا به این ترتیب در دوره‌های بعد شاهد خلق آثار این دانشجویان به عنوان هنرمندان حرفه‌ای باشیم.</p>
      <p>وی در بخش دیگری از صحبت‌های خود به رویداد بهارستان اشاره کرد و افزود: رویداد بهارستان در آستانه سال نو و همزمان با ایام نوروز برگزار می‌شود که بخشی از آن توسط هنرمندان به ویژه مجسمه‌سازان شکل می‌گیرد. امیدواریم شاهد خلق آثار این هنرمندان و کار آنها در سطح شهر در رویداد بهارستان باشیم.</p>
      <p>وی تاکید کرد: در مجموعه اراضی عباس‌آباد در میدان مشاهیر بخشی از مجسمه‌های آن نصب شده، تعداد دیگری در دست ساخت است و در فراخوانی برای ساخت مابقی مجسمه‌ها از همه هنرمندان دعوت می‌کنیم که در این کار مشارکت داشته باشند. همچنین آثار هنرمندان مجسمه‌ساز در سایر بخش‌های شهر نیز به نمایش گذاشته خواهد شد تا موجب رونق شهر باشد.</p>
      <p>به گزارش ایسنا، در بخش دیگری از این مراسم حجازی مدیرعامل شرکت نوسازی اراضی عباس‌آباد با اشاره به حضور سفرای کشورهای بلغارستان و نیکاراگوئه گفت: حضور هنرمندان حرفه‌ای به همراه سفرای کشورهای مختلف نشان از اهمیت برگزاری این سمپوزیوم دارد.</p>
      <p>وی افزود: در مجموعه اراضی عباس‌آباد با حمایت شورا و شهرداری تهران تلاش کردیم رویدادهای فاخری را برای کشور برنامه‌ریزی کنیم و تداعی‌کننده رویدادها و فرایندهای بزرگی در این مجموعه باشیم.</p>
      <p>حجازی به عضویت مجموعه اراضی عباس‌آباد در سازمان جهانی گردشگری اشاره کرد و افزود: این عضویت نشان از نگاه و فرایند مجموعه مدیریت شهری برای بسترسازی و ایجاد فضای مناسب برای هنرمندان در عرصه‌های مختلف است و امیدواریم این ظرفیت را در عرصه جهانی به کمک خود هنرمندان به خوبی معرفی کنیم. مجموعه‌ای بسیار بزرگ به وسعت ۵۶۰ هکتار، مجموعه اراضی عباس‌آباد را تشکیل می‌دهد که می‌تواند در عرصه‌های مختلف ارتباطات خوبی میان هنرمندان فراهم کند. بی‌تردید هنر یکی از شیواترین نوع گفتمان فرهنگی است که تا به امروز خود را به علاقه‌مندان معرفی کرده است. امیدواریم با حمایت هنرمندان این مجموعه با نگاهی هنری به همه جهان معرفی شود.</p>
      <p>به گزارش ایسنا، در ادامه این جلسه مجتبی موسوی معاون فرهنگی سازمان زیباسازی شهر تهران و دبیر نهمین سمپوزیوم بین‌المللی مجسمه‌سازی تهران در تشریح روند داوری و انتخاب هنرمندان برای این دوره گفت: در این دوره میزبان ۲۵ هنرمند در دو بخش اصلی و دانشجویی سمپوزیوم بودیم. البته با احتساب دستیاران این هنرمندان در حقیقت ما میزبان ۴۰ هنرمند بودیم که به خلق آثار خود پرداختند.</p>
      <p>وی افزود: این هنرمندان از میان ۴۰۰ هنرمندی که برای این دوره ثبت‌نام کرده بودند با توجه به رزومه‌های خود و طرح‌هایی که ارائه کرده بودند، انتخاب شدند. علاوه بر این ۴۰ هنرمند در تیم ستاد اجرایی سمپوزیوم حضور داشتند که ۲۰ نفر از آنها از هنرمندان رشته مجسمه‌سازی و رشته‌های تجسمی بودند.</p>
      <p>وی تاکید کرد: در این دوره با آثاری که از هنرمندان به جا می‌ماند، باغ جدید مجسمه‌ای در تهران شکل خواهد گرفت. براساس سیاستی که داشتیم مقرر بود در هر دوره باغ مجسمه‌ای جدید پدید بیاید لذا مجسمه‌های خلق شده در این دوره در محلی مناسب جانمایی و نصب خواهند شد و به عنوان یادگاری از نهمین دوره سمپوزیوم بین‌المللی مجسمه‌سازی تهران باقی خواهند ماند.</p>
      <p>انتهای پیام</p>
    </article>
  </body>
</html>