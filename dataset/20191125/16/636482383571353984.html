<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/procurorii-cer-pedeapsa-maxima-in-cazul-colectiv-la-cati-ani-ar-putea-fi-condamnat-fostul-primar-piedone-20099235"/>
    <meta property="og:site_name" content="Cancan.ro"/>
    <meta property="article:published_time" content="2019-11-25T16:41:20+00:00"/>
    <meta property="og:title" content="Procurorii cer pedeapsă maximă în cazul Colectiv! La câţi ani ar putea fi condamnat fostul primar Piedone"/>
    <meta property="og:description" content="DNA a cerut luni la Tribunalul Bucureşti condamnarea fostului primar al Sectorului 4 Cristian Popescu-Piedone la 15 ani de închisoare pentru săvârşirea"/>
  </head>
  <body>
    <article>
      <h1>Procurorii cer pedeapsă maximă în cazul Colectiv! La câţi ani ar putea fi condamnat fostul primar Piedone</h1>
      <address><time datetime="2019-11-25T16:41:20+00:00">25 Nov 2019, 16:41</time> by <a rel="author">Loredana T.</a></address>
      <p>DNA a cerut luni la Tribunalul Bucureşti condamnarea fostului primar al Sectorului 4 Cristian Popescu-Piedone la 15 ani de închisoare pentru săvârşirea infracţiunii de abuz în serviciu în legătură cu eliberarea autorizaţiilor de funcţionare pentru clubul Colectiv.</p>
      <p>Tribunalul Bucureşti a început luni dezbaterile finale în dosarul Colectiv, în care sunt judecaţi, printre alţii, fostul primar al Sectorului 4 Cristian Popescu-Piedone şi patronii clubului.</p>
      <p>La acest termen de judecată se discută partea din dosar în care sunt judecaţi patru inculpaţi: fostul primar Cristian Popescu – Piedone, precum şi trei funcţionari din Primărie – Aurelia Iofciu (şef al Serviciului autorizări comerciale), Larisa Luminiţa Ganea (consilier superior), Ramona Sandra Moţoc (referent superior).</p>
      <p>Procurorul DNA a solicitat condamnarea celor patru inculpaţi pentru abuz în serviciu cu consecinţe deosebit de grave, urmând ca pedepsele să fie orientate spre maximul prevăzut de legea penală, care este de 15 ani, scrie <a href="https://www.agerpres.ro/justitie/2019/11/25/procurorii-cer-15-ani-de-inchisoare-pentru-fostul-primar-piedone-in-dosarul-colectiv--409290">Agerpres</a>. Procurorul i-a spus judecătorului care se ocupă de acest caz să aibă în vedere şi faptul că inculpaţii nu şi-au recunoscut vinovăţia.</p>
      <p>Procurorul a spus că fostul primar a încălcat HG 1.739/2006 şi Legea 307/2006 privind apărarea împotriva incendiilor şi a eliberat acordul şi autorizaţia de funcţionare pentru SC Colectiv Club SRL, deşi clubul nu era autorizat pentru securitatea la incendiu.</p>
      <p>„<i><b>Inculpatul Paul Gancea s-a dus la Primărie şi a depus o cerere pentru a obţine autorizaţie de funcţionare, însă a recunoscut că nu ştia să o completeze. El a trecut acolo că este vorba de un local de 80 de locuri pe scaune, pentru că aşa i-a spus inculpata Larisa Luminiţa Ganea, pentru că, dacă trecea 100 de locuri, avea nevoie de autorizaţie de mediu. Clubul Colectiv nu avea nici autorizaţie sanitar – veterinară şi nici autorizaţie în construcţii. În interiorul clubului s-au făcut mai multe modificări şi avea nevoie de autorizare în construcţii pentru asta. (…) Primarul conduce serviciile publice şi putea oricând să facă controale şi în teritoriu şi la serviciul autorizări din Primărie. (…) Inculpatul Piedone a recunoscut în instanţă că nu a cerut niciodată de la Serviciul autorizări documentele anexă pentru a emite avizul de funcţionare. Noi apreciem că la mapa primarului trebuiau să existe toate documentele depuse de agentul economic</b></i>„, a adăugat procurorul.</p>
    </article>
  </body>
</html>