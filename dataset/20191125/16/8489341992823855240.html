<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807476/%D9%85%D8%AD%D9%85%D8%AF-%D8%A8%D9%86-%D8%B3%D9%84%D9%85%D8%A7%D9%86-%D8%B4%D9%85%D8%A7%D8%B1%DB%8C-%D8%AF%DB%8C%DA%AF%D8%B1%DB%8C-%D8%B1%D8%A7-%D8%AF%D8%B1-%D8%B1%DB%8C%D8%A7%D8%B6-%D9%88-%D8%AC%D8%AF%D9%87-%D8%A8%D9%87-%D8%A8%D9%86%D8%AF-%DA%A9%D8%B4%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T16:14:00+00:00"/>
    <meta property="og:title" content="محمد بن سلمان شماری دیگری را در ریاض و جده به بند کشید"/>
    <meta property="og:description" content="در جدیدترین موج بازداشت‌ها از سوی ولیعهد سعودی، شماری دیگر از جمله روشنفکران و نویسندگان و تاجران بازداشت شده اند."/>
  </head>
  <body>
    <article>
      <h1>محمد بن سلمان شماری دیگری را در ریاض و جده به بند کشید</h1>
      <h2>در جدیدترین موج بازداشت‌ها از سوی ولیعهد سعودی، شماری دیگر از جمله روشنفکران و نویسندگان و تاجران بازداشت شده اند.</h2>
      <address>
        <time datetime="2019-11-25T16:14:00+00:00">25 Nov 2019, 16:14</time>
      </address>
      <p>به گزارش گروه سیاسی خبرگزاری دانشجو به نقل از النشره، منابع خبری از بازداشت شماری از روشنفکران و نویسندگان در شهر‌های ریاض و جده عربستان خبر دادند.<br/><br/>رویترز گزارش داد: حداقل هشت نفر که بیشتر آن‌ها را نویسندگان و روشنفکران تشکیل می‌دهند در شهر‌های ریاض و جده طی روز‌های گذشته بازداشت شده اند. پلیس‌هایی که لباس شخصی بر تن داشتند این افراد را در منازلشان بازداشت کرده اند بدون اینکه دلیل بازداشت توضیح داده شود. این بازداشت شدگان از فعالان رده اولی نیستند و برخی از آن‌ها روشنفکرانی هستند که مقالاتی منتشر کرده اند یا در تلویزیون حرف زده اند یا از تاجران هستند.<br/><br/>حساب کاربری «زندانیان عقیده» در عربستان هم در توئیتی نوشت که مقامات سعودی طی چند ساعت گذشته شماری از شخصیت‌های آکادمیک و تاجران را بازداشت کرده است.<br/><br/>«زندانیان عقیده» نوشت که بیش از هشت نفر دستگیر شدند که در میان آن‌ها زن نیز وجود دارد.<br/><br/>طبق این منبع، «مها الرفیدی» روزنامه نگار روزنامه «الوطن» از جمله بازداشت شدگان است. وی به سبب حمایت از افراد زندانی و نوشته‌های انتقادی اش درباره «استبداد و عدم آزادی عقیده» در توئیتر بازداشت شده است.<br/><br/>«سلیمان الناصر» نویسنده و اندیشمند سعودی به سبب ترویج اندیشه و مواضع خود و نیز «فواد الفرحان» موسس یک نهاد فرهنگی به دلیل فعالیت‌های فرهنگی و مواضعش نیز در میان بازداشت شدگان هستند.<br/><br/>طبق اعلام منابع مطلع، الفرحان پیشتر در سال ۲۰۰۷ نیز برای مدت کوتاهی به دلیل حمایت از زندانیان عقیده بازداشت شده بود. وی چند روز پیش در مطلبی نوشت که طی دو هفته آینده به سبب نوشتن مطلبی درباره زندانیان اصلاح طلب، دستگیر خواهد شد.<br/><br/>با وجود اینکه «محمد بن سلمان» ولیعهد سعودی همواره دم از اصلاحات اقتصادی و اجتماعی در عربستان می‌زند، اما در عمل شمار زیادی از فعالان شبکه‌های اجتماعی، نویسندگان، استادان، علمای دین و حتی تاجران سعودی به اتهام توطئه چینی علیه آل سعود و همکاری با طرف‌های خارجی بازداشت شدند.<br/><br/>طبق این گزارش، از ۱۰ سپتامبر ۲۰۱۷ (۱۹ شهریور ۹۶) نزدیک به ۲۵۰ نفر از نخبگان، مخالفان سیاسی، فعالان مدنی، شعرا و کارشناسان اقتصادی و دانشگاهیان را با وجود مخالفت‌های داخلی و خارجی بازداشت کرده است.<br/><br/>سازمان ملل و سایر نهاد‌های حقوق بشری بار‌ها از عربستان خواستند که افرادی را که تنها به سبب ابراز عقیده بازداشت کرده، آزاد کند.</p>
    </article>
  </body>
</html>