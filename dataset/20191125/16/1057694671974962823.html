<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2052131/sintagmatiki-anatheorisi-perase-i-psifos-ton-apodimon.html"/>
    <meta property="og:site_name" content="News.gr"/>
    <meta property="article:published_time" content="2019-11-25T16:18:31+00:00"/>
    <meta property="og:title" content="Συνταγματική Αναθεώρηση: «Πέρασε» η ψήφος των αποδήμων"/>
    <meta property="og:description" content="Ποιες είναι οι λοιπές διατάξεις που τροποποιήθηκαν"/>
  </head>
  <body>
    <article>
      <h1>Συνταγματική Αναθεώρηση: «Πέρασε» η ψήφος των αποδήμων</h1>
      <address>
        <time datetime="2019-11-25T16:18:31+00:00">25 Nov 2019, 16:18</time>
      </address>
      <h3>Ποιες είναι οι λοιπές διατάξεις που τροποποιήθηκαν</h3>
      <p>Ολοκληρώθηκε σήμερα Δευτέρα η ψήφιση των διατάξεων που αφορούν την <a href="https://www.news.gr/tag/anatheorisi-sintagmatos"><b>Αναθεώρηση του Συντάγματος</b></a>, με σημαντικότερες αυτές της ψήφου των <a href="https://www.news.gr/tag/apodimi"><b>αποδήμων</b></a> και της αποσύνδεσης της εκλογής του <a href="https://www.news.gr/tag/proedros-tis-dimokratias"><b>Προέδρου της Δημοκρατίας</b> </a>από πρόωρες εκλογές.</p>
      <p>Στη διαδικασία ψήφισαν 297 βουλευτές από τους 300 και αυτές είναι οι τροποποιημένες διατάξεις:</p>
      <p>Αναφορικά με το άρθρο 32 παράγραφος 4 σχετικά με την εκλογή Προέδρου της Δημοκρατίας, πέρασε η πρόταση της ΝΔ με 158 «ναι» έναντι 138 «όχι». Η πρόταση του ΣΥΡΙΖΑ για το ίδιο θέμα απερρίφθη με 212 ψήφους κατά, 83 υπέρ και 1 λευκό.</p>
      <p>Σχετικά με την πρόταση της ΝΔ για την ψήφο των αποδήμων (άρθρο 54) πέρασε με ευρύτατη πλειοψηφία 212 βουλευτών, έναντι 84 και 1 λευκού. Η αντίστοιχη πρόταση του ΣΥΡΙΖΑ απερρίφθη με 108 «ναι», 178 «όχι και 11 λευκά.</p>
      <p>Το άρθρο 62 που αναφέρεται στον περιορισμό της βουλευτικής ασυλίας αποκλειστικά για τα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής, ψηφίστηκε με ευρεία πλειοψηφία 179 βουλευτών έναντι 117 αρνητικών ψήφων και 1 λευκού. Η αντίστοιχη πρόταση του ΣΥΡΙΖΑ απερρίφθη με 117 ψήφους υπέρ , 171 κατά και 9 λευκά.</p>
      <h4>Νόμος περί ευθύνης υπουργών</h4>
      <p>Επίσης το άρθρο 86 παρ. 3 που αφορά στο νόμο περί ευθύνης υπουργών πέρασε με ευρύτατη πλειοψηφία 274 βουλευτών, 0 κατά και 23 λευκά. Με την αναθεώρηση καταργείται η σύντομη αποσβεστική προθεσμία και έτσι τα αδικήματα των υπουργών θα έχουν πια τον ίδιο χρόνο παραγραφής με αυτά των υπολοίπων πολιτών.</p>
      <p>Σε αυτό το άρθρο ο ΣΥΡΙΖΑ είχε ζητήσει να προστεθεί ερμηνευτική δήλωση με αναδρομική ισχύ που να αναφέρει ότι το αδίκημα της παθητικής δωροδοκίας δεν είναι υπουργικό, δήλωση που η Νέα Δημοκρατία δεν δέχθηκε με αποτέλεσμα να απορριφθεί με 84 θετικές ψήφου, 188 αρνητικές και 25 λευκά.</p>
      <p>Το άρθρο 73 για την θέσπιση της λαϊκής νομοθετικής πρωτοβουλίας η πρόταση της ΝΔ πέρασε με 254 ναι, 32 όχι και 11 λευκά. Η πρόταση του ΣΥΡΙΖΑ για τροποποίηση της παρ. 1 δεν πέρασε αφού συγκέντρωσε 98 «ναι», 189 «όχι» και 9 λευκά.</p>
      <p>Το Άρθρο 21 παρ 1, που αφορά στην συνταγματική διασφάλιση του ελάχιστου εγγυημένου εισοδήματος. Οι βουλευτές ψήφισαν: 190 ναι, 107 όχι, 0 παρών</p>
      <p>Το άρθρο 96 παρ. 5, που αφορά τα στρατιωτικά δικαστήρια. Οι βουλευτές ψήφισαν: 189 ναι, 94 όχι, 14 παρών</p>
      <p>Παράλληλα, για τις διατάξεις κατάργησης των άρθρων 112 παρ. 4 κατάργηση 113 κατάργηση, 114 παρ. 1 κατάργηση, 114 παρ. 2 κατάργηση, 115 παρ. 1 κατάργηση και 115 παρ. 2 κατάργηση υπήρξε απόλυτη πλειοψηφία των παρόντων 297 βουλευτών.</p>
      <p>Η διαδικασία είχε ξεκινήσει από το πρωί της Δευτέρας 25 Νοεμβρίου με τις ομιλίες των αρχηγών των κοινοβουλευτικών κομμάτων από το βήμα της Ολομέλειας της Βουλής.</p>
      <p>Οι βουλευτές κλήθηκαν να ψηφίσουν επί 49 συνολικά προτάσεων που έχουν καταθέσει ΝΔ και ΣΥΡΙΖΑ και αφορούν 28 διατάξεις του συντάγματος.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2050222/anatheorisi-sintagmatos-i-vouli-tha-sfragisi-to-neo-sintagmatiko-charti.html"/>
        <a href="https://www.news.gr/politikh/article/2049602/tin-deftera-i-psifoforia-gia-tin-anatheorisi-tou-sintagmatos.html"/>
        <a href="https://www.news.gr/politikh/article/2047517/stin-olomelia-to-teliko-kimeno-gia-tin-psifo-ton-apodimon.html"/>
      </related>
    </article>
  </body>
</html>