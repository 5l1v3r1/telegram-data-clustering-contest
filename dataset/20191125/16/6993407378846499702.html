<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-iran-zvynuvazhuie-zahid-u-protestah/30291462.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T16:52:49+00:00"/>
    <meta property="og:title" content="Влада Ірану звинувачує США та їхніх союзників у організації протестів"/>
    <meta property="og:description" content="Представники іранської влади погрожують країнам Заходу на тлі протестів в Ірані. Голова «Корпусу вартових ісламської революції» генерал Хоссейн Саламі, виступаючи на проурядовому мітингу 25 листопада,"/>
  </head>
  <body>
    <article>
      <h1>Влада Ірану звинувачує США та їхніх союзників у організації протестів</h1>
      <address>
        <time datetime="2019-11-25T16:52:49+00:00">25 Nov 2019, 16:52</time>
      </address>
      <p>Представники іранської влади погрожують країнам Заходу на тлі протестів в Ірані. Голова «Корпусу вартових ісламської революції» генерал Хоссейн Саламі, виступаючи на проурядовому мітингу 25 листопада, заявив, що Сполучені Штати, Велика Британія, Ізраїль та Саудівська Аравія підбурюють протести, а збільшення цін на пальне, яке їх спричинило – «лише привід» для атаки на Іран.</p>
      <p>«Якщо ви перетнете червону лінію, ми вас знищимо. Ми не залишимо жодного кроку без відповіді», – сказав Саламі.</p>
      <p>Перед акцією міністерство закордонних справ засудило «втручання іноземних країн» у протистояння між владою та протестувальниками.</p>
      <p>«Ми б радили, аби вони подивилися на (проурядові – ред.) мітинги, що відбуваються цими днями в нашій країні, щоб зрозуміти, хто є справжнім народом у цій країні», – заявив речник іранського МЗС Аббас Мусаві.</p>
      <p>
        <b>Читайте також: <a href="https://www.radiosvoboda.org/a/news-us-iran-sanktsii/30287253.html">США запровадили санкції проти іранського міністра за інтернет-цензуру​</a></b>
      </p>
      <p>Раніше 25 листопада іранське державне агентство ІРНА повідомило про затримання поліцією близько 180 учасників антиурядових демонстрацій.</p>
      <p>Масові демонстрації пройшли в Ірані в середині листопада. Вони були спровоковані зростанням цін на бензин, але швидко переросли в антиурядові виступи. Деякі учасники виступали також проти ісламу як державної релігії Ірану. Демонстрації розігнали поліцейські сили спеціального призначення, які застосували силу і сльозогінний газ проти протестувальників.</p>
      <p>Влада Ірану заявляє, що багато протестуючих були підготовлені країнами Заходу і отримували гроші за участь в демонстраціях.</p>
      <p>За даними правозахисної організації Amnesty International при розгоні демонстрацій було вбито не менше 106 осіб по всій країні, <a href="https://apnews.com/748a8fcfdd9a48c79823142fbf97b5a6">повідомляло</a> агентство AP. Представники ООН заявляють про «десятки» убитих. Влада Ірану ставить під сумнів ці цифри, однак не надає свою статистику.</p>
    </article>
  </body>
</html>