<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/incidentul-din-portul-midia-putea-fi-evitat-dac-rom-nia-nu-ar-mai-exporta-animale-vii-spune-organiza-ia-animals-international-1323140"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-25T16:39:00+00:00"/>
    <meta property="og:title" content="Incidentul din portul Midia putea fi evitat dacă România nu ar mai exporta animale vii, spune organizația Animals International"/>
    <meta property="og:description" content="Tragedia din portul Midia, în care vaporul Queen Hind încărcat cu 14.600 de oi s-a răsturnat, duminică dimineaţa, putea fi evitată dacă existau proceduri pentru astfel de situaţii de urgenţă şi, mai ales, dacă România ar exporta carne în loc de animale vi"/>
  </head>
  <body>
    <article>
      <h1>Incidentul din portul Midia putea fi evitat dacă România nu ar mai exporta animale vii, spune organizația Animals International</h1>
      <address><time datetime="2019-11-25T16:39:00+00:00">25 Nov 2019, 16:39</time> by <a rel="author">ZIUA NEWS</a></address>
      <p>
        <b>Tragedia din portul Midia, în care vaporul Queen Hind încărcat cu 14.600 de oi s-a răsturnat, duminică dimineaţa, putea fi evitată dacă existau proceduri pentru astfel de situaţii de urgenţă şi, mai ales, dacă România ar exporta carne în loc de animale vii, susţine organizaţia Animals International, într-un comunicat.</b>
      </p>
      <p>"Această tragedie putea fi evitată dacă existau proceduri pentru astfel de situaţii de urgenţă şi, mai ales, dacă România ar exporta carne în loc de animale vii. Imaginile pe care le-am obţinut includ mii de animale prăbuşite în pereţii laterali ai vasului înainte ca acesta să intre sub apă şi animalele să se înece, urmate de filmări de astăzi (luni, 25 noiembrie 2019, n.r.) dimineaţă cu animale moarte plutind pe apă. Nava a fost abandonată pe timpul nopţii, iar dimineaţă nu s-a efectuat nicio operaţiune de salvare pentru bietele animale", acuză Gabriel Păun, directorul UE al Animals International.</p>
      <p>Potrivit organizaţiei, Queen Hind a fost implicată în decembrie 2018 într-un incident în Marea Marmara unde s-a defectat motorul, nava plutind zile în şir în derivă, după care a realizat până în data de 24 noiembrie 2019 mai multe transporturi cu animale vii din România spre Iordania, dar şi spre Arabia Saudită, Dubai şi Qatar.</p>
      <p>Ultimul transport fusese efectuat din portul Midia de unde nava plecase, la 1 noiembrie, spre portul Jeddah din Arabia Saudită, unde ajunsese pe 9 noiembrie. O zi mai târziu, pe 10 noiembrie, nava a pornit din Jeddah cu destinaţia Midia, unde vasul a revenit pe 23 noiembrie.</p>
      <p>"Suspectăm o supraîncărcare a navei şi o proastă distribuţie a greutăţii care au dus la înclinarea decisivă a navei şi răsturnarea pe o parte. Cerem o anchetă încrucişată a Ministerului Agriculturii şi a celui al Transporturilor pentru a se vedea cauzele tragediei, precum şi în ce fel legislaţia pentru bunăstarea animalelor şi pentru transportul maritim au fost respectate şi unde acestea necesită îmbunătăţire urgentă", afirmă Păun.</p>
      <p>Nava Queen Hind, sub pavilion Palau, de 3785 tdw, încărcată cu 14.600 de oi şi un echipaj de 22 de marinari de naţionalitate siriană, s-a scufundat parţial pe bordul drept, duminică dimineaţa, în bazinul Portului Midia, după ce a plecat de la cheu, a informat Inspectoratul Poliţiei Judeţene (IPJ) Constanţa.</p>
      <p>Conform sursei citate, apelul de urgenţă a fost primit la ora 11:51, prin dispeceratul 112, fiind solicitată intervenţia pentru salvarea echipajului de la bord şi a unui marinar căzut în apa Portului Midia.</p>
      <p>Luni, ministrul Transporturilor, Infrastructurii şi Comunicaţiilor, Lucian Bode, a dispus, la prima oră, prin ordin de ministru, iniţierea investigaţiei tehnice privind siguranţa şi constituirea comisiei de investigaţie în cazul incidentului din Portul Midia.</p>
      <p>Totodată, Bode a semnat un ordin comun, alături de ministrul Mediului, Apelor şi Pădurilor, Costel Alexe, şi preşedintele Autorităţii Naţionale Sanitare Veterinare şi pentru Siguranţa Alimentelor, Csutak Nagy Laszlo, pentru constituirea de echipe mixte care să verifice modul în care au fost respectate prevederile legale privind încărcarea-descărcarea, îndeplinirea serviciilor de siguranţă maritimă, gradul de poluare, contaminarea apei în urma incidentului, respectarea condiţiilor de transport privind suprafaţa necesară îmbarcării, verificarea documentelor însoţitoare, dar şi alte elemente ce pot rezulta în urma investigaţiilor.</p>
      <p>La rândul lor, crescătorii de animale din Asociaţia Crescătorilor şi Exportatorilor de Ovine, Caprine şi Porcine din România (ACEBOP) au solicitat instituţiilor responsabile o anchetă urgentă şi pedepsirea celor vinovaţi de "dezastrul transportului maritim de animale vii din România".</p>
    </article>
  </body>
</html>