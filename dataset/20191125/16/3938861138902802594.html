<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/avto/_sluzhbi-taksi-vstanovili-doplatu-za-avtokrislo/939818"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T16:29:00+00:00"/>
    <meta property="og:title" content="Служби таксі встановили доплату за автокрісло"/>
    <meta property="og:description" content="За кожне встановлене в салон дитяче автокрісло деякі служби таксі почали брати додаткову плату в 30-50 грн. Частина служб таксі відмовляється брати пасажирів із дітьми, щоб не платити штрафу. Певні таксисти в Україні все ж погоджуються перевозити дітей без автокрісел. &quot;Таксі в ..."/>
  </head>
  <body>
    <article>
      <h1>Служби таксі встановили доплату за автокрісло</h1>
      <address><time datetime="2019-11-25T16:29:00+00:00">25 Nov 2019, 16:29</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939818_w_300.jpg?v=0"/>
        <figcaption>Автокрісла в службах таксі пропонують за додаткову плату Фото: rivnepost.rv.ua</figcaption>
      </figure>
      <p>За кожне встановлене в салон дитяче автокрісло деякі служби таксі почали брати додаткову плату в 30-50 грн.</p>
      <p>Частина служб таксі відмовляється брати пасажирів із дітьми, щоб не платити штрафу. Певні таксисти в Україні все ж погоджуються перевозити дітей без автокрісел.</p>
      <p>"Таксі в холодну пору року для мене завжди було порятунком під час наших із дітьми поїздок до мами, - говорить жителька Сум <b>Ксенія Гриник</b>. Жінка має десятирічну доньку і дворічного сина. - Коли мені необхідно було скористатися даною послугою нещодавно, то я дізналася, що в службі таксі до основного тарифу додали ще по 50 грн за кожне автокрісло. Вважаю, що вартість наданої послуги - завищена".</p>
      <p>З п'яти найпопулярніших сервісів із замовлень таксі у Києві в двох можна замовити транспортний засіб із дитячим автокріслом. У службі "Шансон" такі автомобілі є, однак за додаткових 30 грн. "Еліт-таксі" машин зі спеціальними кріслами не має. В сервісі пропонують батькам пристібати дітей пасками безпеки. Якщо таку автівку зупинять, то пасажир жодної відповідальності не нестиме, обіцяють диспетчери. Така сама ситуація в "Експрес-таксі".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/regions/_mamu-z-ditinoyu-vignali-z-taksi-zi-svoyim-avtokrislom/939627"/>
      </related>
      <p>В додатку Uklon про бажання отримати машину з автокріслом потрібно вказувати в уточненнях для водія. Наразі така послуга додатково не оплачується. В сервісі Uber про своє побажання отримати машину з автокріслом для дітей також потрібно уточнювати. Це можна зробити після замовлення оформлення, коли приходить смс про поїздку з контактним номером водія. Однак в службі не можуть сказати, хто сплачуватиме штраф, якщо такий автомобіль зупинять.</p>
      <p>Столичні власники автомобілів із кріслами, аби допомогти батькам без машин, створили групи в соцмережах. Пропонують допомогу в перевезенні дітей за мінімальними тарифами таксі без додаткової доплати за крісло.</p>
      <blockquote>Закон про обов'язкове перевезення дітей в автокріслах набув чинності цього місяця. Почав діяти 20 листопада. Сума стягнення за перше порушення становить 510 грн. Якщо ситуація повториться - 850 грн.</blockquote>
    </article>
  </body>
</html>