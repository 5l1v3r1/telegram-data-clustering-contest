<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574697851-rostyslav-liakh-postiino-prokruchuiu-v-holovi-svii-udar-v-poperechku.html"/>
    <meta property="og:site_name" content="Footboom.com"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="Ростислав Лях: &quot;Постійно прокручую в голові свій удар в поперечку&quot;"/>
    <meta property="og:description" content="Двобій з &quot;Олімпіком&quot; став для 19-річного Ростислава Ляха лише третім у головній команді. Уродженець Мукачева міг вчора відзначитися дебютним голом, втім на заваді став каркас воріт. Про свої враження від зустрічі з донеччанами карпатівець розповів у інтерв’ю Інформаційному центру &quot;зелено-білого&quot; клубу."/>
  </head>
  <body>
    <article>
      <h1>Ростислав Лях: "Постійно прокручую в голові свій удар в поперечку"</h1>
      <address><time datetime="2019-11-25T16:17:00+00:00">25 Nov 2019, 16:17</time> by <a rel="author" href="https://www.footboom.com/news/author/%D0%90%D1%80%D0%BA%D0%B0%D0%B4%D0%B8%D0%B9+%D0%9A%D0%B0%D0%BF%D0%B5%D0%BB%D1%8C%D0%BA%D0%B0" target="_blank">Аркадий Капелька</a></address>
      <p>Двобій з "Олімпіком" став для 19-річного <b>Ростислава Ляха</b> лише третім у головній команді. Уродженець Мукачева міг вчора відзначитися дебютним голом, втім на заваді став каркас воріт. Про свої враження від зустрічі з донеччанами карпатівець розповів у інтерв’ю <i>Інформаційному центру "зелено-білого" клубу</i>.</p>
      <p>– Хоч вже минуло трохи часу після вчорашньої гри, однак все одно важко все це сприймати, – зізнається Ростислав. – Емоції негативні, адже ми дуже хотіли перемогти і наблизитися до першої шістки. З самого старту діяли агресивно, у нас все вдавалося, забили швидкий гол. Не думали зупинятися, проте пропустили вперше, а потім ще раз під кінець тайму. Це сильно нас надломило. По перерві прагнули відігратися, втім не склалося. Ми всі дуже розчаровані.</p>
      <p>
        <b>– Твоя заміна на Олексія Гуцуляка у перерві – це бажання тренерського штабу внести корективи у гру?</b>
      </p>
      <p>– Так, Роман Миколайович подякував за роботу на полі. Тренери намагалися змінити хід гри, підсилити команду в другому таймі.</p>
      <p>
        <b>– Вчорашня поява у стартовому складі "Карпат" була для тебе другою, однак проти "Олімпіка" ти провів свій прем’єрний матч з перших хвилин у рідних стінах.</b>
      </p>
      <p>– Це моя дитяча мрія! З того часу, як сім років тому я потрапив у клубну структуру, я завжди прагнув зіграти на "Україні" у зелено-білій футболці. Для мене це дуже важлива річ, адже я часто відвідував матчі і уявляв, як одного дня вийду на поле львівського стадіону. Вчора було дуже холодно, однак "Карпати" прийшли підтримати віддані вболівальники. Радий, що моя мрія здійснилася. Тепер залишається ще наполегливіше працювати.</p>
      <p>
        <b>– На матчах юнацької та дублюючої команд у тебе завжди була персональна підтримка. Вчорашній поєдинок не став винятком?</b>
      </p>
      <p>– Так, на трибунах були присутні мої батьки, сестра і дідусь. Вони щиро раділи за мене, я по-особливому відчував цю підтримку. Прикро тільки, що в підсумку "Карпати" не перемогли.</p>
      <p>
        <b>– Поява у старті не стала для тебе несподіванкою?</b>
      </p>
      <p>– Протягом всього тижня ми багато працювали в тактичному плані, награвали склад. Розумів, що матиму шанс зіграти з перших хвилин. Хоча остаточно про все дізнався тільки тоді, коли у день гри тренер назвав основний склад.</p>
      <p>
        <b>– Не менш важливий і знаковий матч був для Андрія Артима, якого ти знаєш багато років.</b>
      </p>
      <p>– Тренерський штаб і партнери максимально намагалися підтримати Андрія, всі розуміли, що це його перша гра і уникнути хвилювання нереально. Кожен розумів, що йому потрібна підтримка. Думаю, він непогано впорався.</p>
      <p>
        <b>– Гол Єгора Назарини став приємною несподіванкою. Коли ти віддавав передачу на партнера, то очікував, що він одразу проб’є?</b>
      </p>
      <p>– Як тільки віддав пас на Єгора, то кричав йому, щоб він бив по воротах. По-перше, у нього була хороша позиція. По-друге, його ніхто не встигав зустрічати. Та й всі ми знаємо, що у Єгора чудовий удар. На щастя, все склалося.</p>
      <p>
        <b>– Забити міг і ти, однак м’яч влучив у поперечку. Цей епізод не снився тобі?</b>
      </p>
      <p>– Ой, я не перестаю думати про нього... Постійно прокручую в голові свій удар в поперечку. Хлопці неодноразово запитували про це. Намагаюся спрогнозувати, яким чином склалася б гра, якби я зумів забити. Сам все розумію... Я дотягувався до м’яча і, мабуть, трохи зросту не вистачило. Якби спіймав м’яч на ногу краще, то відповідно і удар вийшов би точнішим.</p>
      <p>
        <b>– На протистояння з "Олімпіком" львів’яни вийшли з великою кількістю молоді у старті. Ти, як наймолодший гравець, не відчував потреби у підказках чи підтримці від досвідченіших партнерів?</b>
      </p>
      <p>– У нас справді чудовий колектив, відмінна атмосфера. В кожній команді мають бути футболісти, які ведуть за собою. Можливо, вчора був саме такий матч, коли необхідні досвід і знання. Здавалося, що треба просто дотиснути суперника, використати досвід. Нинішні "Карпати" мають потенціал, напевно, просто потрібен час.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1574611702--karpaty-olimpik-pisliamatcheva-pres-konferentsiia-visente-homesa.html"/>
      </related>
    </article>
  </body>
</html>