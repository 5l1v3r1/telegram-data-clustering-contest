<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/prumysl-a-energetika/bude-mit-boeing-737-max-kratky-zivot-spekulace-o-brzkem-prichodu-nastupce-se-mnozi-1364519"/>
    <meta property="og:site_name" content="E15.cz"/>
    <meta property="article:published_time" content="2019-11-25T16:40:00+00:00"/>
    <meta property="og:title" content="Bude mít Boeing 737 MAX krátký život? Spekulace o brzkém příchodu nástupce se množí"/>
    <meta property="og:description" content="Ani ne tři roky po předání prvního letounu 737 MAX zákazníkovi společnost Boeing zřejmě uvažuje o jeho rychlém nahrazení zcela novým modelem. Naznačují to informace od insiderů. Americký výrobce by kvůli vývoji nového letadla mohl poslat k ledu projekt připravovaného stroje pro střední tratě (NMA)."/>
  </head>
  <body>
    <article>
      <h1>Bude mít Boeing 737 MAX krátký život? Spekulace o brzkém příchodu nástupce se množí</h1>
      <address><time datetime="2019-11-25T16:40:00+00:00">25 Nov 2019, 16:40</time> by <a rel="author">Štěpán Bruner</a></address>
      <p>
        <b>Ani ne tři roky po předání prvního letounu 737 MAX zákazníkovi společnost Boeing zřejmě uvažuje o jeho rychlém nahrazení zcela novým modelem. Naznačují to informace od insiderů. Americký výrobce by kvůli vývoji nového letadla mohl poslat k ledu projekt připravovaného stroje pro střední tratě (NMA).</b>
      </p>
      <p>Ve světle stále se protahující odstávky letounů Boeing 737 MAX se objevují pochyby o budoucnosti celé modelové řady, jejíž historie sahá do 60. let minulého století. Jak už na konci října napsal sever <a href="https://theaircurrent.com/aircraft-development/boeings-nma-in-doubt-as-airlines-take-fresh-look-at-737-max-757-replacement/">The Air Current</a> s odvoláním na zdroje z řad odběratelů, leteckého průmyslu i samotného Boeingu, čelní představitelé aerolinek a leasingových společností v zákulisí tlačí na Boeing, aby zahájil vývoj zcela nového letounu pro 180 až 210 cestujících. Tedy zjevného nástupce 737 MAX.</p>
      <p>Projekt označovaný jako FSA (malé letadlo budoucnosti) by mohl z plánů Boeingu vytlačit koncept středně velkého letounu NMA. Ten se ocitl v jakémsi vakuu a jeho budoucnost je nejistá i kvůli tomu, že aerolinky, u kterých Boeing sondoval případný zájem, by daly přednost právě moderní náhradě za 737 MAX, dodal The Air Current.</p>
      <p>Podle serveru se přitom touto možností vážně zabývá i samotný výrobce, který již o konceptu FSA jednal s vybranými potenciálními zákazníky.</p>
      <related>
        <a href="https://www.e15.cz/byznys/prumysl-a-energetika/airbus-srazil-celorocni-vyhled-nezvlada-dost-rychle-vyrabet-1363744"/>
      </related>
      <p>Spekulace živí i způsob, jakým Boeing na konci minulého týdne představil prodlouženou verzi řady 737, MAX 10. Letoun se odhalil během skromného ceremoniálu v areálu výrobního závodu v Rentonu, určeného jen pro zaměstnance.</p>
      <p>K těm, kteří brzký vývoj zcela nového nástupce řady 737 považují za pravděpodobnou variantu, se o víkendu přidal i šéf analytiků renomované poradenské společnosti Teal Group Richard Aboulafia ve svém komentáři pro magazín <a href="https://aviationweek.com/new-civil-aircraft/opinion-case-shelving-boeing-s-nma?utm_rid=CPEN1000002199999&amp;utm_campaign=22085&amp;utm_medium=email&amp;elq2=143f3133bc024283bc5c821be732f83c">Aviation Week</a>. Nový letoun by byl podle něj nejbezpečnějším způsobem, jak se postavit konkurenčnímu letounu Airbus A321neo, který jen v posledních měsících nasbíral stovky objednávek. Projekt FSA, mírně větší než stávající 737 MAX, by navíc uvolnil místo pro nové společné projekty menších letadel s brazilským Embraerem. A do třetice – větší projekt NMA by mohl kanibalizovat na prodejích sesterské řady 787 Dreamliner. U FSA nic takového nehrozí.</p>
      <related>
        <a href="https://www.e15.cz/byznys/prumysl-a-energetika/lide-vitezi-nad-stroji-boeing-po-letech-testovani-stahl-roboty-montujici-model-777-1364240"/>
      </related>
      <p>Odklon od projektu NMA má ale i své zápory. „NMA by využil komponenty a systémy ‚z regálu‘ a na trh by mohl dorazit v polovině 20. let. Náklady na výrobu kompozitového letounu tempem 10 až 14 strojů měsíčně jsou dobře známé,“ uvádí Aboulafia.</p>
      <p>Vývoj FSA by trval o několik let více. A dosud nikdo se také nepustil do výroby velkých kompozitových struktur ve vyšším tempu. Předpokládaná poptávka po FSA by si přitom vyžadovala tempo výroby kolem 60 až 70 letadel za měsíc.</p>
      <p>A to není vše. Zahájení vývoje FSA by znamenalo, že výroba 737 MAX skončí přibližně v roce 2026, namísto v 30. letech, jak se dosud plánovalo. „Boeing stále více bere ohledy na spokojenost investorů, a tento příběh by se jim těžko vysvětloval, zvlášť pokud by to doprovázel větší než očekávaný účet za vývoj FSA,“ dodává analytik.</p>
      <p>Do konečného rozhodnutí v každém případě výrazně promluví i ti největší odběratelé. Například aerolinky Southwest Airlines nedávno oznámily, že přehodnocují svou strategii spoléhání na jediný typ letounu ve flotile. Názor společnosti, která už 48 let využívá pouze Boeing 737 a je největší provozovatelem tohoto typu na světě, bude mít svou váhu. </p>
      <related>
        <a href="https://www.e15.cz/byznys/doprava-a-logistika/beluga-miri-na-nebe-giganticky-airbus-ziskal-dulezitou-certifikaci-1364192"/>
      </related>
      <related>
        <h4>Související články</h4>
        <a href="https://www.e15.cz/byznys/doprava-a-logistika/navrat-boeingu-737-max-do-provozu-brzdi-politika-tvrdi-jeden-z-nejvetsich-odberatelu-1360146"/>
        <a href="https://www.e15.cz/byznys/prumysl-a-energetika/airbus-z-problemu-boeingu-s-modelem-737-max-8-nejspis-nedokaze-tezit-1357243"/>
        <a href="https://www.e15.cz/byznys/prumysl-a-energetika/boeing-si-v-dubnu-nepripsal-ani-jednu-novou-objednavku-na-sva-letadla-1358940"/>
        <a href="https://www.e15.cz/byznys/doprava-a-logistika/dalsi-letadlo-ma-problemy-s-rizenim-airbus-nasel-chybu-v-modelu-a320-1361204"/>
        <a href="https://www.e15.cz/byznys/doprava-a-logistika/saudske-aerolinky-rusi-velkou-objednavku-na-odstavene-boeingy-budou-letat-jen-s-airbusy-1360420"/>
      </related>
    </article>
  </body>
</html>