<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/smolyan/konsorcium-pashmakli-shte-izpylni-chast-ot-vodnija-cikyl-na-smoljan-news_1409607.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T16:47:00+00:00"/>
    <meta property="og:title" content="Консорциум &quot;Пашмакли&quot; ще изпълни част от водния цикъл на Смолян"/>
    <meta property="og:description" content="Консорциум Пашмакли е определен да изпълни част от водния цикъл на Смолян – за строително-монтажни работи по Червен FIDIC."/>
  </head>
  <body>
    <article>
      <h1>Консорциум "Пашмакли" ще изпълни част от водния цикъл на Смолян</h1>
      <address><time datetime="2019-11-25T16:47:00+00:00">25 Nov 2019, 16:47</time> by <a rel="author" href="https://www.actualno.com/editors/uid/124" target="_blank">Анита Чолакова</a></address>
      <p>Консорциум "Пашмакли" е определен да изпълни част от водния цикъл на Смолян – за строително-монтажни работи по Червен FIDIC. Ако решението на комисията, назначена от шефа на „ВиК“ ЕООД - Смолян, инж. Мариян Николов, не бъде обжалвано, предстои да се подпише договор с консорциума. <br/><br/><br/>Той ще е на стойност 27 млн. лв. с ДДС - каквато е оферираната цена от изпълнителя, като средствата са осигурени от ОП "Околна среда". Участници в консорциума са фирмите „Автомагистрали Хемус“ АД, „Променергомонтаж“ АД и „Автомагистрали Черно море“ АД. За тази част от втория воден цикъл на областния град има изготвен инвестиционен проект във фаза „работен проект“. По нея е планирано изграждане на 2,7 км. нова водопроводна мрежа и 8,5 км. нова канализация. Освен това е предвидена реконструкция на 5.5 км. водопровод и 9 км. канализация за срок от две години. Освен ДЗЗД „Пашмакли“ кандидати да изпълнят проекта са били: „ИСА 2000“ ЕООД; ДЗЗД „КВ ПС СМОЛЯН 2019“ с членове „Кристална вода“ АД, "ПС Инженеринг" ЕООД, „Инфрастройгруп“ ЕООД и „Ивелинстрой“ ЕООД); „Темпус-Системс“ ДЗЗД (с членове „Акватемпус“ ООД и „Аквасистемс“ ЕАД); ДЗЗД „Смолян Груп“ (с членове “Джи Пи Груп“ АД и „Крис-МТ“ ООД - Смолян); „Запрянови-03“ ООД; „Трейсгрупхолд“ АД; „ГромаХолд“ ЕООД (бившата „Агромах“), но те са отстранени в хода на процедурата. За другата част от проекта - по Червен FIDIC, процедурата още не е завършена. Общата стойност на инженеринговата поръчка е 46 590 549 без ДДС (55,9 млн. лв. с ДДС). По проекта предстои да се подменят и изградят общо 22 км водопроводи и 46 км канализация в областния град. Според правилата на програмата водният оператор на съответната агломерация е възложител на дейностите, които предстои да се изпълнят. Първият воден цикъл на Смолян бе изпълнен със средства от предприсъединителната програма ИСПА. Възложител тогава беше държавата в лицето на МОСВ.</p>
    </article>
  </body>
</html>