<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/25/ukininkai-perspeja-i-kauno-rajono-kelius-isriedes-pusantro-simto-traktoriu/"/>
    <meta property="og:site_name" content="alkas.lt"/>
    <meta property="article:published_time" content="2019-11-25T16:46:00+00:00"/>
    <meta property="og:title" content="Ūkininkai perspėja: Į Kauno rajono kelius išriedės pusantro šimto traktorių"/>
    <meta property="og:description" content="Lapkričio 26 d., nuo 11 val., maždaug pusantro šimto traktorių stovės Babtų, Vandžiogalos ir Garliavos apylinkių seniūnijų keliuose – taip Kauno rajono ūkininkai protestuos prieš Lietuvos valdžios institucijų vykdomą žemės ūkio politiką. "/>
  </head>
  <body>
    <article>
      <h1>Ūkininkai perspėja: Į Kauno rajono kelius išriedės pusantro šimto traktorių</h1>
      <address>
        <time datetime="2019-11-25T16:46:00+00:00">25 Nov 2019, 16:46</time>
      </address>
      <p>Lapkričio 26 d., nuo 11 val., maždaug pusantro šimto traktorių stovės Babtų, Vandžiogalos ir Garliavos apylinkių seniūnijų keliuose – taip Kauno rajono ūkininkai protestuos prieš Lietuvos valdžios institucijų vykdomą žemės ūkio politiką. </p>
      <p>„Mūsų santykiai su Kauno rajono savivaldybe geri, jaučiame nuolatinį vietos valdžios dėmesį, tačiau mūsų netenkina bendra Lietuvoje vykdoma žemės ūkio politika“, – sako Kauno rajono ūkininkų sąjungos pirmininkė Genutė Staliūnienė.</p>
      <p>Viena protestuotojų grupė rinksis Babtų seniūnijoje, ties automagistrale Kaunas-Klaipėda esančiame Kaniūkų kaimo kelyje. Kita protestų vieta numatyta kelyje A8, ties Vandžiogala. Trečia protestuojančių ūkininkų grupė rinksis Garliavos apylinkių seniūnijoje, Kazliškių kaime, Geležinkeliuko gatvėje. Iš viso į akciją su traktoriai ketina atvykti maždaug pusantro šimto Kauno rajono ūkininkų.</p>
      <p>„Žemdirbiai labiausiai jaučia klimato kaitos padarinius, todėl džiaugiamės Kauno rajono savivaldybės sprendimais atleisti ūkininkus nuo žemės mokesčio“, – sakė G. Staliūnienė, kartu pabrėždama, kad šalies mastu vykdoma žemės ūkio politika žemdirbius stumia į neviltį.</p>
      <p>Labiausiai ūkininkus glumina siūlymai kitais metais taikyti didesnius individualios veiklos mokesčius, didinti  kuro kainas. Tuo pat metu mažinamas finansavimas sektoriui, mažėja žemės ūkio produkcijos supirkimo kainos, kai maisto produktų kainos prekybos centruose – didėja.</p>
      <p>„Ūkininkų protestai vyksta visoje  Europoje: statomi žali kryžiai, traktoriai važiuoja į gatves, o mūsų šalyje krizė žemės ūkyje jaučiama kur kas labiau, nei kitose šalyse“, – pastebėjo G. Staliūnienė.</p>
      <p>Pirmoji akcijos dalis „Žaliasis kryžius“ vyksta nuo lapkričio pradžios. Ūkininkai savo laukuose stato žalius kryžius, kurie, anot akcijos rengėjų, simbolizuoja ne tik derlingą dirvožemį, sveiką aplinką, sveiką ir skanų maistą, bet ir  atspindi Lietuvos žemdirbių diskriminaciją Europos Sąjungoje, žemdirbių ir visuomenės supriešinimą.</p>
      <figure>
        <img src="http://alkas.lt/wp-content/uploads/2019/11/Zaliasis-kryzius.jpg"/>
        <figcaption>Rengėjų nuotr.</figcaption>
      </figure>
      <p>Antroji akcijos dalis „Traktoriai“ Lietuvoje vyks lapkričio 26-ąją. Akciją palaikantys Kauno rajono ūkininkai tą dieną traktoriais išriedės į kelius, tačiau eismo netrikdys. Nesulaukę valdžios dėmesio, gruodžio mėnesio pradžioje visos Lietuvos ūkininkai ketina keliauti traktoriais į Vilnių.</p>
      <related>
        <h4>Susiję straipsniai:</h4>
        <a href="http://alkas.lt/2018/06/23/sausrai-ukininkai-galejo-pasiruosti-is-anksto/"/>
        <a href="http://alkas.lt/2013/01/15/d-grybauskaite-baltijos-saliu-ukininkai-neturi-buti-diskriminuojami/"/>
        <a href="http://alkas.lt/2019/11/25/kaune-apdovanoti-geriausi-lietuvos-ukininkai/"/>
        <a href="http://alkas.lt/2014/04/07/mokslo-sriuba-ar-genetiskai-modifikuotas-maistas-yra-saugus/"/>
        <a href="http://alkas.lt/2013/05/21/pritarta-nutarimo-del-zemes-pardavimo-uzsienieciams-pereinamojo-laikotarpio-pratesimo-projektui/"/>
      </related>
    </article>
  </body>
</html>