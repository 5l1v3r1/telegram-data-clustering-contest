<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/nba/779377/ntontsits-otan-sta-20-kanis-ton-planiti-na-paramila/"/>
    <meta property="og:site_name" content="to10.gr"/>
    <meta property="article:published_time" content="2019-11-25T16:53:39+00:00"/>
    <meta property="og:title" content="Ντόντσιτς : Όταν στα 20 κάνεις τον πλανήτη να παραμιλά"/>
    <meta property="og:description" content="Από τον καιρό της Μπρουκ Σιλντς είχαμε να… χαζέψουμε. Ήρθε ο Λούκα Ντόντσιτς για να μας δείξει ότι στα 20 μπορείς να γίνεις… πλανητάρχης"/>
  </head>
  <body>
    <article>
      <h1>Ντόντσιτς : Όταν στα 20 κάνεις τον πλανήτη να παραμιλά</h1>
      <h2>Από τον καιρό της Μπρουκ Σιλντς είχαμε να… χαζέψουμε. Ήρθε ο Λούκα Ντόντσιτς για να μας δείξει ότι στα 20 μπορείς να γίνεις… πλανητάρχης</h2>
      <address><time datetime="2019-11-25T16:53:39+00:00">25 Nov 2019, 16:53</time> by <a rel="author">Γιώργος Κογκαλίδης</a></address>
      <p>Ενδεχομένως ο Λούκα Ντόντσιτς να μην έχει δει τη «Γαλάζια Λίμνη». Ενδεχομένως να μην γνώριζε, πηγαίνοντας στους Μάβερικς, ότι στο Ντάλας δολοφονήθηκε ο Πρόεδρος των ΗΠΑ, Τζον Φιτζέραλντ Κένεντι (22 Νοεμβρίου του 1963). Ενδεχομένως κι η ομάδα που -σύμφωνα με το Forbes- αξίζει 1.4 δισεκατομμύρια δολάρια, να μην πίστευε ότι με την απόκτησή του θα έκανε την καλύτερη επένδυση της τελευταίας… δεκαετίας. Όταν, όμως, στα 20 χρόνια σου κάνεις τον πλανήτη να παραμιλά, τότε κάτι καλό συμβαίνει.</p>
      <p>Η αλήθεια είναι πως οι Αμερικανοί, παρότι αρέσκονται στις σαπουνόπερες, στις ιστορίες και στα αφηγήματα, σπάνια μένουν με ανοιχτό το στόμα. Συνέβη όταν κυκλοφόρησε η ταινία «Blue Lagoon», ή όπως τη γνωρίσαμε εμείς «Γαλάζια Λίμνη». Η Μπρουκ Σιλντς (το κορίτσι της φωτογραφίας, δηλαδή) μάγεψε με την ομορφιά της και πέντε χρόνια μετά (το 1985) άφησε άφωνο τον πλανήτη, ομολογώντας -μέσω της αυτοβιογραφίας της, «On Your Own» ότι στα 20 ήταν ακόμα… παρθένα.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>«Περιμένω τον μεγάλο έρωτα γι’ αυτό και παραμένω ακόμη παρθένα. Νομίζω ότι είναι κάτι πολύ σημαντικό. Θέλω η πρώτη μου φορά να συμβεί επειδή είμαι ερωτευμένη και όχι γιατί θέλω να πειραματιστώ από περιέργεια» είχε πει η τότε φοιτήτρια του Πρίνστον.</p>
      <p>Ο Λούκα Ντόντσιτς δεν χρειάστηκε να κάνει αντίστοιχη δήλωση. Καθήλωσε τους Αμερικανούς με τα νούμερά του. Ο Σλοβένος έγινε ο μοναδικός Ευρωπαίος που έχει «γεμίσει» τη στατιστική του με <a href="https://www.facebook.com/thebuzz.nba/photos/a.433893786718070/2729622083811884/?type=3&amp;theater">απίστευτα νούμερα</a>. Με 30.6 πόντους, 10.1 ριμπάουντ κι 9.8 ασίστ (σε 16 αγώνες), όχι μόνο βάζει πλώρη για MVP, αλλά τρελαίνει τον πορτοκαλί πλανήτη. Είναι 20 χρονών, όσο ήταν κι η πανέμορφη Μπρουκ.</p>
      <p>Ο Ντόντσιτς έγινε ο <a href="https://www.to10.gr/basket/nba/762751/spoudea-epitevgmata-tou-ntontsits-pic-vid/?fbclid=IwAR3VuZClw2hTUlzDkfcrRRbgx8D7FGi2e-WAtHZqYqn0-uvvUaIusVP5BJI">πρώτος παίκτης στην ιστορία του ΝΒΑ</a> που πετυχαίνει τουλάχιστον 29 πόντους, 15 ασίστ και 14 ριμπαόυντ σε δύο σερί ματς, αλλά και ο νεότερος στην ιστορία του ΝΒΑ που έχει συνεχόμενα triple doubles, με 25 πόντους τουλάχιστον στο ενεργητικό του. Η χειρότερη επίδοσή του είναι οι 24 πόντοι κόντρα στους Γκρίζλις, ενώ στις τελευταίες 10 εμφανίσεις του έχει γράψει δύο 40+ και πέντε 30+, όσον αφορά στους πόντους.</p>
      <figure>
        <img src="https://www.to10.gr/wp-content/uploads/2019/11/docic_stats.jpg"/>
      </figure>
      <p>Ακόμα και το… φαινόμενο Αντετοκούνμπο υποχωρεί μπροστά στον φοβερό και τρομερό Ντόντσιτς, που αν δοκίμαζε να παίξει στον κινηματογράφο, μάλλον θα είχε τον ρόλο… σπασίκλα μαθητή, που θα ήταν ερωτευμένος με μια γυναικάρα σαν την Μπρουκ Σιλντς (σταθερά η… όμορφη του σχολείου) κι επειδή σε αυτού του είδους τις ταινίες δεν χωράνε δράματα, στο τέλος θα κατακτούσε το κορίτσι της καρδιάς του. Ευτυχώς, τον κέρδισε το μπάσκετ κι έτσι αντί να είναι το παιδί της διπλανής πόρτας, είναι ο σταρ που κάθε κοριτσόπουλο θα ήθελε να έχει σχέση μαζί του.</p>
      <p>Όσο για την… μπασκετική γαλάζια λίμνη, με αυτά τα νούμερα, μάλλον σαν… λίμνη βλέπει το καλάθι ο Λούκα!</p>
      <figure>
        <iframe src="https://www.youtube.com/embed/eLcbOIDlJTY" width="640" height="360" data-service="Youtube" scrolling="no"/>
      </figure>
      <p>
        <b>
          <a href="https://www.to10.gr/basket/nba/779377/ntontsits-otan-sta-20-kanis-ton-planiti-na-paramila/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>