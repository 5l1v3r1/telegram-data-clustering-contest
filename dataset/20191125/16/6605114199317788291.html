<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/pique-nyitottak-vagyunk-a-valtozasokra-2052102/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Pique: nyitottak vagyunk a változásokra"/>
    <meta property="og:description" content="A Barcelona sztárja egyben a teniszkupát átalakító csoport elnök-vezérigazgatója is."/>
  </head>
  <body>
    <article>
      <h6 class="kicker">DAVIS-KUPA</h6>
      <h1>Pique: nyitottak vagyunk a változásokra</h1>
      <address>
        <time datetime="2019-11-25T16:00:00+00:00">25 Nov 2019, 16:00</time>
      </address>
      <h4>Új időpontban gondolkozik Gerard Pique, a férfi tenisz Davis-kupát átalakító Kosmos-csoport elnök-vezérigazgatója.</h4>
      <p>Az FC Barcelona labdarúgója a múlt héten lezajlott döntőről közölte,</p>
      <blockquote>elégedett a szervezéssel, de jövőre még jobb finálét kívánnak rendezni Madridban.</blockquote>
      <p>A 18 csapatosra duzzasztott torna során több probléma is felmerült,</p>
      <blockquote>az első napokon a nézőszám elmaradt a várakozásoktól,</blockquote>
      <p>néhány esti párharc pedig csak másnap hajnalban ért véget.</p>
      <blockquote>„Nyitottak vagyunk a tárgyalásra a férfi versenyeket szervező ATP-vel, hogy a Davis-kupát és az ATP Kupát egyesítve egy kéthetes szupertornát hozzunk létre, és találjunk egy jobb időpontot a versenynaptárban”</blockquote>
      <p>– mondta a Kosmos vezetője, amely társaság nagyban hozzájárult az 1900-ban elrajtolt DK átalakításához, 25 év alatt hárommilliárd dollárt költ a sorozatra.</p>
      <p>A januárban Ausztráliában bemutatkozó ATP Kupa során tíz nap alatt 24 csapat küzd meg egymással Sydneyben, Brisbane-ben és Perth-ben.</p>
      <p>A sztárok közül a világelső Rafael Nadal és a szerb Novak Djokovic is támogatja a DK és az ATP Kupa összeolvadását, időpontnak pedig szeptembert javasolták.</p>
      <p>Pique és a nemzetközi szövetséget (ITF) irányító David Haggerty azt sem zárta ki, hogy a nők csapatversenyét, a Fed Kupát is bevonják a lebonyolításba. Az ugyancsak átszervezett Fed Kupa 16 csapatos döntőjének 2020-tól három éven át Budapest a házigazdája.</p>
      <p>A Davis-kupa-döntőt a házigazda spanyol válogatott nyerte meg, a vasárnapi végjátékban 2-0-ra legyőzte a kanadaiakat.</p>
      <blockquote>A Rafael Nadal vezette spanyolok hatodszor hódították el a trófeát.</blockquote>
      <hr/>
      <p>A sorozat 119 éves történetében tavaly még hagyományos formában rendezték meg a finálét, akkor a horvátok 3-1-re nyertek Franciaországban. Idén az ITF reformjának értelmében a selejtezőre és a 18 csapatos madridi döntőre redukálódott a DK-program.</p>
      <hr/>
      <p>Forrás: MTI</p>
      <p>
        <i>Borítókép: Pique és felesége, Shakira a Davis-kupa döntőjén</i>
      </p>
    </article>
  </body>
</html>