<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1032341/synagermos-sti-germania-arpaxan-1-dis-eyro-apo-moyseio-h-megalyteri-diarrixi-olon-ton-epoxon"/>
    <meta property="og:site_name" content="Newsbomb"/>
    <meta property="article:published_time" content="2019-11-25T16:20:36+00:00"/>
    <meta property="og:title" content="Συναγερμός στη Γερμανία: Άρπαξαν 1 δισ. ευρώ από μουσείο - Η μεγαλύτερη διάρρηξη όλων των εποχών"/>
    <meta property="og:description" content="Τρία σετ κοσμημάτων με διαμάντια και ρουμπίνια «ανεκτίμητης αξίας» εκλάπησαν σήμερα το πρωί από μουσείο της Δρέσδης στη Γερμανία, ανακοίνωσε η διευθύντρια του μουσείου Μάριον Άκερμαν."/>
  </head>
  <body>
    <article>
      <h1>Συναγερμός στη Γερμανία: Άρπαξαν 1 δισ. ευρώ από μουσείο - Η μεγαλύτερη διάρρηξη όλων των εποχών</h1>
      <h2>Τρία σετ κοσμημάτων με διαμάντια και ρουμπίνια «ανεκτίμητης αξίας» εκλάπησαν σήμερα το πρωί από μουσείο της Δρέσδης στη Γερμανία, ανακοίνωσε η διευθύντρια του μουσείου Μάριον Άκερμαν.</h2>
      <address><time datetime="2019-11-25T16:20:36+00:00">25 Nov 2019, 16:20</time> by <a rel="author">Ελένη Κολιοφούτη</a></address>
      <p>
        <b>Πρόκειται για τη διάρρηξη με τη μεγαλύτερη λεία όλων των εποχών.</b>
      </p>
      <p>Τουλάχιστον δύο διαρρήκτες κατάφεραν σήμερα (25/11) λίγο πριν από τις 5 το πρωί (τοπική ώρα) να μπουν μέσα σ' αυτό το μουσείο για να κλέψουν αυτά τα τρία σετ κοσμημάτων, που χρονολογούνται από τον 18ο αιώνα, και στη συνέχεια να διαφύγουν, ανέφεραν οι ερευνητές της αστυνομίας στη διάρκεια συνέντευξης Τύπου.</p>
      <p>Τα κοσμήματα περιλαμβάνονταν στα εκθέματα του μουσείου Grunes Gewolbe (Πράσινος Θόλος), το οποίο βρίσκεται μέσα σ' ένα κάστρο της πόλης και φιλοξενεί μία από τις σημαντικότερες συλλογές θησαυρών στην Ευρώπη.</p>
      <p>
        <b>Δείτε φωτογραφίες από το σημείο:</b>
      </p>
      <slideshow>
        <figure>
          <img src="https://nb.bbend.net/media/news/2019/11/25/1032341/photos/full/AP_19329402537705.jpg"/>
          <figcaption>Η αστυνομία απέκλεισε το κτήριο και ανακοίνωσε ότι εξακολουθεί να προσπαθεί να διαπιστώσει τι λείπει.<cite>ap</cite></figcaption>
        </figure>
        <figure>
          <img src="https://nb.bbend.net/media/news/2019/11/25/1032341/photos/full/AP_19329348949702.jpg"/>
          <figcaption>Μέχρι στιγμής δεν υπάρχει σχόλιο από το προσωπικό του μουσείου.<cite>ap</cite></figcaption>
        </figure>
        <figure>
          <img src="https://nb.bbend.net/media/news/2019/11/25/1032341/photos/full/AP_19329350207494.jpg"/>
          <figcaption>Η συλλογή ιδρύθηκε τον 18ο αιώνα από τον Αύγουστο τον Δυνατό, Εκλέκτορα της Σαξονίας και μετέπειτα Βασιλιά της Πολωνίας.<cite>ap</cite></figcaption>
        </figure>
        <figure>
          <img src="https://nb.bbend.net/media/news/2019/11/25/1032341/photos/full/AP_19329399902473.jpg"/>
          <figcaption>Ένας από τους γνωστότερους θησαυρούς της -το 41 καρατίων «Πράσινο Διαμάντι» της Δρέσδης- δεν βρισκόταν εκεί όταν έγινε η διάρρηξη επειδή ήταν δανεισμένο στο Μητροπολιτικό Μουσείο της Νέας Υόρκης.<cite>ap</cite></figcaption>
        </figure>
        <figure>
          <img src="https://nb.bbend.net/media/news/2019/11/25/1032341/photos/full/AP_19329400895567.jpg"/>
          <figcaption>Ανάμεσα στα άλλα εκθέματα στη Δρέσδη περιλαμβάνεται ένα μεγέθους τραπεζιού γλυπτό ινδικής βασιλικής αυλής του 18ου αιώνα φτιαγμένο από χρυσό, ασήμι, σμάλτο, πολύτιμους λίθους και μαργαριτάρια.<cite>ap</cite></figcaption>
        </figure>
        <figure>
          <img src="https://nb.bbend.net/media/news/2019/11/25/1032341/photos/full/AP_19329397724245.jpg"/>
          <figcaption>Ένα άλλο είναι ένα χρυσό σερβίτσιο του καφέ φιλοτεχνημένο το 1701 από τον κοσμηματοποιό της αυλής Μέλχιορ Ντινγκλίνγκερ, διακοσμημένο με νωχελικά χερουβείμ.<cite>ap</cite></figcaption>
        </figure>
        <figure>
          <img src="https://nb.bbend.net/media/news/2019/11/25/1032341/photos/full/AP_19329424608898.jpg"/>
          <figcaption>Η κλοπή είναι ένα πλήγμα για ολόκληρο το κρατίδιο, δήλωσε ο Μίχαελ Κρέτσμερ, επικεφαλής της κυβέρνησης του κρατιδίου της Σαξονίας.<cite>ap</cite></figcaption>
        </figure>
        <figcaption>
          <b>GALLERY</b>
        </figcaption>
      </slideshow>
      <p>Στις εικόνες από τις κάμερες ασφαλείας δύο άνδρες φαίνονται να εισέρχονται στο μουσείο <b>από ένα παράθυρο με κάγκελα</b>. Στη συνέχεια σπάζουν τρεις προθήκες και αφαιρούν τα σετ των κοσμημάτων που βρίσκονταν μέσα σ' αυτές.</p>
      <p>Λίγο πριν από την κλοπή,<b> πυρκαγιά είχε καταστρέψει κοντά στο μουσείο έναν ηλεκτρικό μετασχηματιστή,</b> με αποτέλεσμα να διαταραχθεί η λειτουργία του συστήματος συναγερμού. Οι ερευνητές αρνήθηκαν πάντως σ' αυτό το στάδιο να συσχετίσουν τα δύο γεγονότα.</p>
      <p>Η διευθύντρια δεν ήταν σε θέση να ανακοινώσει κάποιο ποσό για τη ζημιά που υπέστη το μουσείο. «Δεν μπορούμε να τα περιορίσουμε (τα κλαπέντα κοσμήματα) σε μια αξία διότι δεν είναι προς πώληση», εξήγησε η Άκερμαν προσθέτοντας πάντως πως η ιστορική και πολιτιστική αξία των τριών κοσμημάτων είναι «ανεκτίμητη».</p>
      <p>Κατασκευασμένο τον 16ο αιώνα, το μουσείο φημίζεται ότι διαθέτει μία από τις σημαντικότερες συλλογές παλαιών κοσμημάτων στην Ευρώπη.</p>
      <p>Ένα μέρος του μουσείου, το οποίο είναι ένα από τα παλαιότερα της Ευρώπης, είχε καταστραφεί στη διάρκεια του Δεύτερου Παγκόσμιου Πολέμου στη διάρκεια του συμμαχικού βομβαρδισμού της 13ης Φεβρουαρίου 1945 και στη συνέχεια ανοικοδομήθηκε.</p>
      <p>Ο Κόκκινος Στρατός είχε πάρει στη Σοβιετική Ένωση ένα μέρος των έργων, τα οποία όμως επαναπατρίσθηκαν το 1958 στη Δρέσδη.</p>
      <p>
        <b>Δείτε όλες τις τελευταίες </b>
        <a href="https://www.newsbomb.gr/oles-oi-eidhseis">
          <b>Ειδήσεις</b>
        </a>
        <b> από την Ελλάδα και τον Κόσμο, τη στιγμή που συμβαίνουν, στο </b>
        <a href="https://www.newsbomb.gr/">
          <b>Newsbomb.gr</b>
        </a>
      </p>
      <p>
        <b>Διαβάστε επίσης:</b>
      </p>
      <p>
        <b>
          <a href="https://www.newsbomb.gr/ellada/story/1032214/koinoniko-merisma-2019-kleidonoyn-oi-dikaioyxoi-deite-se-poioys-tha-dothei">Κοινωνικό μέρισμα 2019: «Κλειδώνουν» οι δικαιούχοι – Δείτε σε ποιους θα δοθεί</a>
        </b>
      </p>
      <p>
        <b>
          <a href="https://www.newsbomb.gr/ellada/story/1032305/ores-agonia-gia-44xrono-poy-agnoeitai-kineito-me-to-oxima-toy-stin-kinetta">Ώρες αγωνίας για 44χρονο που αγνοείται - Πήγαινε στην Κινέτα την ώρα της κακοκαιρίας</a>
        </b>
      </p>
    </article>
  </body>
</html>