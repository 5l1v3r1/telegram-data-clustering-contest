<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654105/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T16:33:00+00:00"/>
    <meta property="og:title" content="2025 рік: 2,6 мільярда пристроїв в 5G, 75% трафіка буде витрачатися на відео"/>
    <meta property="og:description" content="До кінця 2025 року 2,6 мільярдів пристроїв буде підключено до 5G, а споживання трафіку зросте до 24 ГБ від теперішніх 7,2 ГБ."/>
  </head>
  <body>
    <article>
      <h1>2025 рік: 2,6 мільярда пристроїв в 5G, 75% трафіка буде витрачатися на відео</h1>
      <address>
        <time datetime="2019-11-25T16:33:00+00:00">25 Nov 2019, 16:33</time>
      </address>
      <p>До кінця 2025 року 2,6 мільярдів пристроїв буде підключено до 5G, а споживання трафіку зросте до 24 ГБ від теперішніх 7,2 ГБ.</p>
      <p>Про це повідомляє дослідження Ericsson Mobility Report.</p>
      <p>Майбутнє стрімке зростання пов’язане з появою нових послуг, серед яких — можливість дивитися потокове відео з використанням технологій віртуальної і доповненої реальностей. 7,2 ГБ на місяць — це 21 хвилина HD відео (1280 x 720) на день. 24 ГБ на місяць — це 30 хвилин HD відео і 6 хвилин контенту у VR щодня. </p>
      <p>У 2019 році запущено послуги 5G у країнах Азії, Європи, Близького Сходу та Північної Америки. Загалом, намір запустити комерційні мережі 5G анонсували близько половини операторів у світі. У жовтні 2019 року в мережах 5G зареєстровано 10 млн підключень. </p>
      <p>Попит на послуги 5G швидко зростає. У Південній Кореї, де комерційні послуги 5G з квітня цього року надають усі три оператори, вже зафіксовано 3 мільйони підключень до мереж 5G. </p>
      <p>Очікується, що за результатами 2019 року в мережах 5G буде 13 млн підключень. У 2020 році розвиток послуг 5G пришвидшиться — будуть сформовані умови для масового впровадження технологій 5G, і до кінця 2025 року у світі буде вже 2,6 млрд підключень до мереж 5G. </p>
      <p>Згідно з прогнозом, представленим у звіті, до кінця 2025 року 65 % населення світу житиме в зоні дії мереж 5G, у якій генеруватиметься 45 % всесвітнього мобільного трафіку. </p>
      <p>Уже сьогодні очевидно, що мережі 5G розвиватимуться швидше, ніж мережі LTE в момент їх запуску у 2009 році. Згідно з прогнозом Ericsson, лідерство за рівнем проникнення послуг 5G в найближчі роки належатиме Північній Америці, де наприкінці 2025 року 74 % мобільних підключень припадатиме на мережі 5G. На другому місці — країни Північно-Східної Азії з показником 56 %, на третьому — Європа з 55 %. </p>
      <p>Незважаючи на розвиток мереж 5G, у найближчі шість років домінуючою технологією мобільного зв’язку залишатиметься LTE. У 2022 році очікується 5,4 млрд світових підключень до мереж LTE, а далі, у зв’язку з міграцією абонентів до мереж 5G, кількість підключень до LTE скорочуватиметься і у 2025 році зменшиться до 4,8 млрд. </p>
      <p>Варто також зазначити, що в новому звіті Ericsson прогнозує повільніше скорочення кількості підключень до мереж 2G (GSM/EDGE-only), ніж очікувалося раніше. </p>
      <p>В основному це пов’язано з інтересом до цієї технології в країнах Близького Сходу та Африки — пристрої 2G мають подовжений життєвий цикл, а смартфони коштують відносно дорого. </p>
      <p>Згідно з прогнозом, наразі у світі 5,9 млрд абонентів стільникового зв’язку і 8 млрд підключень. У зв’язку із цим світовий рівень проникнення мобільного зв’язку становить 104 %. </p>
      <p>До кінця 2025 року у світі буде 8,9 млрд підключень до мобільних мереж, з них 90 % припадатиме на мережі мобільного широкосмугового доступу (МШСД).</p>
      <figure>
        <img src="https://eimg.pravda.com/images/doc/5/9/5926385-unnamed--1-.jpg"/>
        <figcaption>Підключення і користувачі (млрд)</figcaption>
      </figure>
      <p>Продовжує зростати кількість користувачів смартфонів: до кінця 2019 року очікується 5,6 млрд підключень за допомогою смартфонів — це 70 % усіх підключень. У 2025 році на смартфони припадатиме 7,4 млрд або 83 % всіх підключень.</p>
      <p>У період з 2019 до 2025 років трафік у мережах стільникового зв’язку зростатиме на 27 % на рік, і основним драйвером зростання, як і в попередні роки, буде відео.  У 2019 році щомісячний обсяг трафіку у стільникових мережах становить близько 38 ЕБ (ексабайт - ред.) , з яких 63 % припадає на відео. У 2025 році світовий мобільний трафік зросте до 160 ЕБ на місяць, а на відео припадатиме 76 % трафіку.</p>
      <figure>
        <img src="https://eimg.pravda.com/images/doc/7/d/7d4b544-unnamed--2-.jpg"/>
        <figcaption>Щомісячний мобільний трафік за категоріями застосунків (відсотки)</figcaption>
      </figure>
      <p>Значна роль досі належить інтернету речей. Технології IoT продовжують активно розвиватися: кількість IoT-підключень зростатиме з CAGR у 25 % і до кінця 2025 року сягне 5 млрд проти 1,3 млрд за результатами 2019 року. У 2025 році 52 % IoT-підключень припадатиме на технології NB-IoT і Cat-M. </p>
      <p>Згідно з дослідженням, пакети послуг 5G коштують приблизно на 20 % дорожче, ніж аналогічні послуги 4G. </p>
      <p>Економічна правда</p>
    </article>
  </body>
</html>