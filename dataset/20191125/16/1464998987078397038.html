<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/anti-corruption-ajith-pawar-maharashtra"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-25T16:39:00+00:00"/>
    <meta property="og:title" content="ഉപമുഖ്യമന്ത്രിയായി സത്യപ്രതിജ്ഞ ചെയ്ത് 48 മണിക്കൂറിനകം ക്ലീന്‍ ചിറ്റ്"/>
    <meta property="og:description" content="മുംബൈ: എഴുപതിനായിരം കോടിയുടെ വിദര്‍ഭ ജലസേചന അഴിമതിക്കേസില്‍ അജിത് പവാറിന് ക്ലീന്‍ ചിറ്റ്.  അജിത് പവാര്‍  ഉപമുഖ്യമന്ത്രിയായി സത്യപ്രതിജ്ഞ ചെയ്ത് 48 മണിക്കൂറിനകമാണ് കേസ് എഴുതിത്തളളിയത്. മഹാരാഷ്ട്ര ആന്റി കറപ്ഷൻ ബ്യൂറോ ആണ് ക്ലീന്‍ചിറ്റ്..."/>
  </head>
  <body>
    <article>
      <h1>ഉപമുഖ്യമന്ത്രിയായി സത്യപ്രതിജ്ഞ ചെയ്ത് 48 മണിക്കൂറിനകം ക്ലീന്‍ ചിറ്റ്</h1>
      <address><time datetime="2019-11-25T16:39:00+00:00">25 Nov 2019, 16:39</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>മുംബൈ: എഴുപതിനായിരം കോടിയുടെ വിദര്‍ഭ ജലസേചന അഴിമതിക്കേസില്‍ അജിത് പവാറിന് ക്ലീന്‍ ചിറ്റ്.  അജിത് പവാര്‍  ഉപമുഖ്യമന്ത്രിയായി സത്യപ്രതിജ്ഞ ചെയ്ത് 48 മണിക്കൂറിനകമാണ് കേസ് എഴുതിത്തളളിയത്. മഹാരാഷ്ട്ര ആന്റി കറപ്ഷൻ ബ്യൂറോ ആണ് ക്ലീന്‍ചിറ്റ് നൽകിയത്. അജിത് പവാറിന് എതിരെയുളള ജലസേചന അഴിമതി അടക്കമുളള വിഷയങ്ങള്‍ ഉയര്‍ത്തിക്കാട്ടിയാണ് ബിജെപി നിയമസഭാ തിരഞ്ഞെടുപ്പിനെ നേരിട്ടത്. അമിത് ഷാ അടക്കമുളള നേതാക്കള്‍ തിരഞ്ഞെടുപ്പ് റാലികളില്‍ അഴിമതി ഉയര്‍ത്തിക്കാട്ടി വന്‍ പ്രചാരണം നടത്തിയിരുന്നു. അധികാരത്തില്‍ എത്തിയാല്‍ അജിത് പവാറിനെ ജയിലിലേക്ക് അയക്കുമെന്ന് ദേവേന്ദ് ഫട്‌നാവിസും പ്രഖ്യാപിച്ചിരുന്നു. ഒരു രാത്രി കൊണ്ട് ബിജെപിക്കൊപ്പം പോകാനുളള കാരണങ്ങളിലൊന്ന് ഈ അഴിമതിക്കേസുകളാണെന്ന് അഭ്യൂഹങ്ങളുയർന്നിരുന്നു. </p>
      <p>ശനിയാഴ്ച രാവിലെയാണ് അജിത് പവാര്‍ മഹാരാഷ്ട്ര ഉപമുഖ്യമന്ത്രിയായി സത്യപ്രതിജ്ഞ ചെയ്തത്. ബിജെപിയെ സഹായിച്ചതിനുളള സമ്മാനമാണ് അജിത് പവാറിനുളള ക്ലീന്‍ ചിറ്റ് എന്ന് എന്‍സിപിയും ശിവസേനയും ആരോപിച്ചു. വെള്ളിയാഴ്ച രാത്രി ഉദ്ധവ് താക്കറെയുടെ മന്ത്രിസഭയില്‍ ഉപമുഖ്യമന്ത്രിയായി നിശ്ചയിച്ച അജിത് പവാര്‍ ഇരുട്ടിവെളുത്തപ്പോള്‍ ദേവേന്ദ്ര ഫഡ്നാവിസിന്റെ പടത്തലവനാകുകയായിരുന്നു. അജിത്തുമായുള്ള ഫഡ്നാവിസിന്റെ ചര്‍ച്ചകള്‍ പുലര്‍ച്ചെ 2.30–നാണ് പൂര്‍ത്തിയായത്. പുലര്‍ച്ചെ 5.47ന് സംസ്ഥാനത്ത് രാഷ്ട്രപതി ഭരണം പിന്‍വലിച്ചുകൊണ്ടുള്ള കേന്ദ്ര ആഭ്യന്തരമന്ത്രാലയത്തിന്റെ വിജ്ഞാപനം പുറത്തിറങ്ങി. തുടര്‍‌ന്ന് രാജ്ഭവനില്‍ ഒരുക്കങ്ങള്‍ തിരക്കിട്ട് പൂര്‍ത്തിയാക്കി. എട്ട് മണിയോടെ സത്യപ്രതിജ്ഞയുടെ ദൃശ്യങ്ങള്‍ പുറത്തുവന്നപ്പോളാണ് കോണ്‍ഗ്രസ്–എന്‍സിപി–ശിവസേന നേതാക്കള്‍‌ വിവരം അറിയുന്നത്. അഞ്ചുവര്‍ഷവും സുസ്ഥിര സര്‍ക്കാര്‍ ഭരിക്കുമെന്നായിരുന്നു ഫഡ്നാവിസിന്റെ പ്രതികരണം.<br/> </p>
    </article>
  </body>
</html>