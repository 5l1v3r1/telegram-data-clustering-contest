<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170038/prioritou-budu-personalne-otazky-tvrdil-na-vypocuvani-sikuta.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T16:58:00+00:00"/>
    <meta property="og:title" content="Prioritou budú personálne otázky, tvrdil na vypočúvaní Šikuta"/>
    <meta property="og:description" content="Kandidát na funkciu predsedu Najvyššieho súdu Ján Šikuta považuje za prioritu NS SR personálne otázky. S médiami a komunikáciou s nimi nemá problém. Sudcov z..."/>
  </head>
  <body>
    <article>
      <h1>Prioritou budú personálne otázky, tvrdil na vypočúvaní Šikuta</h1>
      <h2>Kandidát na funkciu predsedu Najvyššieho súdu Ján Šikuta považuje za prioritu NS SR personálne otázky. S médiami a komunikáciou s nimi nemá problém. Sudcov z Threemy by na odchod nevyzýval, podľa neho na nich výzvy nefungujú.</h2>
      <address>
        <time datetime="2019-11-25T16:58:00+00:00">25 Nov 2019, 16:58</time>
      </address>
      <p>Za najväčší problém súčasného NS SR považuje Šikuta personálne otázky. Súd je podľa neho poddimenzovaný. Za prioritu by považoval zvolenie riaditeľa Kancelárie NS SR, ktorý je preňho manažérom, posilnil by aj status asistentov. <b>„Médiá sú strážny pes demokracie. Keby mnoho vecí nepriniesli médiá, tak by sa ich verejnosť ani nedozvedela,“</b> uviedol na margo médií, ktoré vo svojej výpovedi kritizovala jeho protikandidátka Alena Šišková.</p>
      <p>K odôvodneniam súdnych rozhodnutí uviedol, že by mali byť dostatočné natoľko, aby k nim sudca nemal čo dodávať. Problém preňho nastáva, keď rozhodnutie nespĺňa všetky náležitosti a potom vznikajú otázky. <b>„Ak sa také niečo stane, tak by nemalo podľa mňa nič brániť tomu sudcovi, aby to vysvetlil,“ </b>spresnil. Na otázku ohľadom výziev sudcov z Threemy Mariana Kočnera, aby odišli, uviedol, že výzvu nepodpísal aj preto, lebo výzvy nepovažuje za účinné. <b>"Ak je pravda, že niečo také urobil, je veľmi malá pravdepodobnosť, že si vstúpi do svedomia,“ </b>uviedol na margo sudcov, s ktorými mal Marian Kočner komunikovať, alebo boli predmetom jeho komunikácie.</p>
      <p>Súdna rada volí v pondelok opakovane predsedu NS SR. O predsednícke kreslo sa uchádzajú Alena Šišková a Ján Šikuta. Šikutu navrhol ako kandidáta člen Súdnej rady Branislav Jablonka. V prvej voľbe predsedu NS SR, ktorá sa konala v septembri, sa nepodarilo zvoliť žiadneho kandidáta. Úlohy chýbajúceho predsedu NS SR vykonáva momentálne podpredsedníčka Jarmila Urbancová.</p>
    </article>
  </body>
</html>