<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/iphone-se-2-brezen-iphone-12-specifikace/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-25T16:26:41+00:00"/>
    <meta property="og:title" content="iPhone SE 2 se představí v březnu. Unikly i první podrobnější specifikace iPhonu 12"/>
    <meta property="og:description" content="Letošek se pomalu chýlí ke svému konci a analytici tak začínají vyhlížet, jaké novinky od Applu nás čekají v příštím roce. Kromě informací o chystaném iPhonu SE 2, jenž si má odbýt premiéru už na jaře, se dozvídáme i podrobnější specifikace o iPhonech 12."/>
  </head>
  <body>
    <article>
      <h1>iPhone SE 2 se představí v březnu. Unikly i první podrobnější specifikace iPhonu 12</h1>
      <address><time datetime="2019-11-25T16:26:41+00:00">25 Nov 2019, 16:26</time> by <a rel="author">Dan Pražák</a></address>
      <p>Letošek se pomalu chýlí ke svému konci a analytici tak začínají vyhlížet, jaké novinky od Applu nás čekají v příštím roce. Kromě informací o chystaném iPhonu SE 2, jenž si má odbýt premiéru už na jaře, se dozvídáme i podrobnější specifikace o iPhonech 12.</p>
      <p>Analytici z finanční společnosti Barclays, kteří se v minulosti prokázali jako velmi spolehlivý zdroj informací, před nedávném navštívili několik asijských dodavatelů Applu a zjistili tak další podrobnosti o chystaných iPhonech.</p>
      <p>Podle zdrojů by měl Apple své nadcházející iPhony osadit operační pamětí s vyšší kapacitou. iPhone 12 Pro a iPhone 12 Pro Max konkrétně dostanou 6 GB RAM, zatímco základní iPhone 12 si ponechá 4 GB RAM.</p>
      <p>Pro srovnání: všechny tři letošní iPhony 11 disponují operační pamětí o velikosti 4 GB, z čehož vyplývá, že verze „Pro“ si příští rok polepší o celé 2 gigabajty. Apple tak učiní pravděpodobně kvůli náročnějšímu fotoaparátu, protože oba vyšší modely by měly být vybaveny senzorem pro mapování prostoru ve 3D. Už ve spojitosti s letošními iPhony se spekulovalo, že mají vyhrazené 2 GB RAM navíc speciálně právě pro fotoaparát, avšak ani detailní rozborka telefonů tuto informaci nepotvrdila.</p>
      <slideshow>
        <figure>
          <img src="https://jablickar.cz/wp-content/uploads/2019/10/iPhone-12-no-notch-concept-3.jpg"/>
        </figure>
        <figure>
          <img src="https://jablickar.cz/wp-content/uploads/2019/10/iPhone-12-no-notch-concept-5.jpg"/>
        </figure>
        <figure>
          <img src="https://jablickar.cz/wp-content/uploads/2019/10/iPhone-12-no-notch-concept-1.jpg"/>
        </figure>
        <figcaption>
          <a href="https://jablickar.cz/iphone-se-2-brezen-iphone-12-specifikace/gallery/145980,145977,145979,145980,145976,145550,145548,145978,147205">+ 5 Fotek</a>
        </figcaption>
      </slideshow>
      <p>Důležitou informací také je, že iPhone 12 Pro a 12 Pro Max by měly podporovat technologii milimetrových vln (mmWave). To v praxi znamená, že by dokázaly komunikovat na frekvencích v řádu až desítek GHz a využít tak hlavní přednosti 5G sítí – velmi vysoké přenosové rychlosti. Zdá se, že Apple chce do svých telefonů implementovat podporu 5G v té nejvyšší možné kvalitě, avšak pouze do těch dražších modelů – základní iPhone 12 by sice 5G sítě podporovat měl, ale technologii milimetrových vln už nikoli.</p>
      <figure>
        <a href="https://jablickar.cz/iphone-se-2-brezen-iphone-12-specifikace/iphone-12-pro-koncept-fb/">
          <img src="https://jablickar.cz/wp-content/uploads/2019/11/iPhone-12-Pro-koncept-FB.jpg"/>
        </a>
      </figure>
      <h3>iPhone SE 2 se představí v březnu</h3>
      <p>Analytici z Barclays také potvrdili několik informací o chystaném <a href="https://jablickar.cz/iphone-se-2-se-predstavi-uz-na-jare/">nástupci iPhonu SE</a>. Výroba tohoto modelu by měla začít v únoru, což potvrzuje, že k jeho odhalení dojde na jarní keynote v průběhu března.</p>
      <p>Znovu se potvrzuje, že nový cenově dostupný iPhone má vycházet z iPhonu 8, avšak s tím rozdílem, že nabídne rychlejší procesor A13 Bionic a 3 GB RAM. Touch ID a 4,7palcový displej ale telefonu zůstane.</p>
      <slideshow>
        <figure>
          <img src="https://jablickar.cz/wp-content/uploads/2019/10/iPhone-SE-2-gold-concept-FB.jpeg"/>
        </figure>
        <figure>
          <img src="https://jablickar.cz/wp-content/uploads/2019/10/new-iPhone-SE-2-concept-3.jpg"/>
        </figure>
        <figure>
          <img src="https://jablickar.cz/wp-content/uploads/2019/10/iPhone-SE-2-concept-EAP-1.jpeg"/>
        </figure>
        <figcaption>
          <a href="https://jablickar.cz/iphone-se-2-brezen-iphone-12-specifikace/gallery/147190,147176,146710,147190,147185,147189,146711,147184,147187">+ 5 Fotek</a>
        </figcaption>
      </slideshow>
      <p>Zdroj: <a href="https://www.macrumors.com/2019/11/22/barclays-iphone-12-pro-likely-6gb-ram/">Macrumors</a></p>
    </article>
  </body>
</html>