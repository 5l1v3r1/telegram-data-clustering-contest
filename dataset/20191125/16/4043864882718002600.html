<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232994/"/>
    <meta property="og:site_name" content="Українська правда"/>
    <meta property="article:published_time" content="2019-11-25T16:21:33+00:00"/>
    <meta property="og:title" content="Зеленський &quot;чорним&quot; жартом проілюстрував ситуацію з пунктами швидкої допомоги"/>
    <meta property="og:description" content="Серед пріоритетів 2020 року президент Володимир Зеленський називає оновлення автопарку “швидких” та збільшення пунктів швидкої допомоги."/>
  </head>
  <body>
    <article>
      <h1>Зеленський "чорним" жартом проілюстрував ситуацію з пунктами швидкої допомоги</h1>
      <address>
        <time datetime="2019-11-25T16:21:33+00:00">25 Nov 2019, 16:21</time>
      </address>
      <p>Серед пріоритетів 2020 року президент Володимир Зеленський називає оновлення автопарку "швидких" та збільшення пунктів швидкої допомоги.</p>
      <p><b>Джерело</b>: Глава держави у відеоролику, викладеному 25 листопада на портал Youtube</p>
      <p><b>Пряма мова:</b> "Одним з пріоритетів наступного року буде відкриття пунктів швидкої допомоги… У бюджеті на це заплановано багато коштів. "Швидкі" є, а пунктів допомоги немає. Знаєте, є такий чорний жарт медиків: якщо ви на мосту Патона зламали, не дай Боже, руку чи ногу, то треба переповзати на лівий берег, бо саме там є пункт швидкої допомоги.</p>
      <p>Зараз ми поставили задачу, щоб МОЗ підготував велику  кількість у містах і містечках пунктів швидкої допомоги. До кінця цього року ми купуємо 500 "швидких". Завдання на наступний рік – щоб не було жодної "швидкої", якій більше 6 років".</p>
      <p><b>Деталі:</b> Зеленський на записаному і змонтованому відео крокує урядовим порталом і говорить про "новини за тиждень". Зокрема про газ, майбутні переговори в "Нормандському форматі", про втрати на фронті. Президент обіцяє робити такі звернення до громадян (які сам називає "зустрічами" -ред.) щотижня. Прощається Зеленський лаконічним англійським "bye!".</p>
      <figure>
        <iframe src="https://www.youtube.com/embed/d0CIAj9tlZ0" width="640" height="360" data-service="Youtube" scrolling="no"/>
      </figure>
      <p><b>Нагадаємо:</b> Президент Володимир Зеленський полюбляє "звертатись до народу" через соцмережі. В мережі раніше з’явилося два відео з главою держави <a href="https://www.pravda.com.ua/news/2019/11/7/7231308/">за кермом автомобіля Tesla</a>. На них він звертається до співрозмовника, якого не видно в кадрі.</p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/25/7232951/"/>
        <a href="https://www.pravda.com.ua/news/2019/11/25/7232935/"/>
        <a href="https://www.pravda.com.ua/news/2019/11/25/7232934/"/>
      </related>
    </article>
  </body>
</html>