<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/25/843387"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T16:44:00+00:00"/>
    <meta property="og:title" content="কারাগারেই মৃত্যু হতে পারে জুলিয়ান অ্যাসাঞ্জ"/>
    <meta property="og:description" content="কারাগারেই যেকোনো সময় মৃত্যু হতে পারে উইকিলিকসের প্রতিষ্ঠাতা জুলিয়ান অ্যাসাঞ্জের। যুক্তরাজ্যের স্বরাষ্ট্রমন্ত্রণালয়ের সচিব প্রীতি প্যাটেলকে খোলা চিঠি লিখে এরকমটাই উদ্বেগ প্রকাশ করেছেন বিশ্বের ৬০ জন বিশেষজ্ঞ ডাক্তার। যতো তাড়াতাড়ি সম্ভব তাকে কারাগার থেকে হাসপাতালে স্থানান্তরিত করার আবেদন জানান তারা। জানা যায়, ৪৮ বছর বয়সী অস্ট্রেলীয় নাগরিক জুলিয়ান অ্যাসাঞ্জ ২০১০ সালে আফগানিস্তান ও ইরাকে মার্কিন সেনাদের আক্রমণ নিয়ে বেশ কিছু গুরুত্বপূর্ণ ও গোপন কূটনৈতিক ফাইল প্রকাশ করেন। যার ফলে বেশ অস্বস্তির মধ্যে পড়তে হয় মার্কিন প্রশাসনকে। ব্রিটেনের জেলে বন্দি জুলিয়ান অ্যাসাঞ্জকে যুক্তরাষ্ট্রে নিয়ে যেতে চায় সে দেশের সরকার। মার্কিন আইনে গুপ্তচরবৃত্তির যে অভিযোগ তার বিরুদ্ধে আনা হয়েছে, তাতে ১৭৫ বছর পর্যন্ত জেল হতে পারে তার।  এর আগে গত মাসেই আদালতে শুনানির সময় ছয় মাসে প্রথমবার জুলিয়ান অ্যাসাঞ্জকে প্রকাশ্যে দেখা যায়। তখনই অত্যন্ত দুর্বল ও অসুস্থ মনে হয়েছিল তাকে। এমনকি নিজের জন্মতারিখ এবং আদালতে তিনি কেন এসেছেন, তাও ঠিকমতো মনে করতে পারেননি অ্যাসাঞ্জ।  আর এখনই তাকে হাসপাতালে স্থানান্তরিত করে বিশেষ শারীরিক ও মানসিক চিকিৎসা না করা হলে…"/>
  </head>
  <body>
    <article>
      <h1>কারাগারেই মৃত্যু হতে পারে জুলিয়ান অ্যাসাঞ্জ</h1>
      <address><time datetime="2019-11-25T16:44:00+00:00">25 Nov 2019, 16:44</time> by <a rel="author">কালের কণ্ঠ অনলাইন</a></address>
      <p>কারাগারেই যেকোনো সময় মৃত্যু হতে পারে উইকিলিকসের প্রতিষ্ঠাতা জুলিয়ান অ্যাসাঞ্জের। যুক্তরাজ্যের স্বরাষ্ট্রমন্ত্রণালয়ের সচিব প্রীতি প্যাটেলকে খোলা চিঠি লিখে এরকমটাই উদ্বেগ প্রকাশ করেছেন বিশ্বের ৬০ জন বিশেষজ্ঞ ডাক্তার। যতো তাড়াতাড়ি সম্ভব তাকে কারাগার থেকে হাসপাতালে স্থানান্তরিত করার আবেদন জানান তারা।</p>
      <p>জানা যায়, ৪৮ বছর বয়সী অস্ট্রেলীয় নাগরিক জুলিয়ান অ্যাসাঞ্জ ২০১০ সালে আফগানিস্তান ও ইরাকে মার্কিন সেনাদের আক্রমণ নিয়ে বেশ কিছু গুরুত্বপূর্ণ ও গোপন কূটনৈতিক ফাইল প্রকাশ করেন। যার ফলে বেশ অস্বস্তির মধ্যে পড়তে হয় মার্কিন প্রশাসনকে। ব্রিটেনের জেলে বন্দি জুলিয়ান অ্যাসাঞ্জকে যুক্তরাষ্ট্রে নিয়ে যেতে চায় সে দেশের সরকার। মার্কিন আইনে গুপ্তচরবৃত্তির যে অভিযোগ তার বিরুদ্ধে আনা হয়েছে, তাতে ১৭৫ বছর পর্যন্ত জেল হতে পারে তার। </p>
      <p>এর আগে গত মাসেই আদালতে শুনানির সময় ছয় মাসে প্রথমবার জুলিয়ান অ্যাসাঞ্জকে প্রকাশ্যে দেখা যায়। তখনই অত্যন্ত দুর্বল ও অসুস্থ মনে হয়েছিল তাকে। এমনকি নিজের জন্মতারিখ এবং আদালতে তিনি কেন এসেছেন, তাও ঠিকমতো মনে করতে পারেননি অ্যাসাঞ্জ। </p>
      <p>আর এখনই তাকে হাসপাতালে স্থানান্তরিত করে বিশেষ শারীরিক ও মানসিক চিকিৎসা না করা হলে কারাবন্দি অবস্থাতেই তার মৃত্যু হতে পারে বলে উদ্বেগ প্রকাশ করেছেন ৬০ জন চিকিৎসক। যুক্তরাষ্ট্র, অস্ট্রেলিয়া, যুক্তরাজ্য, সুইডেন, ইতালি, জার্মানি, শ্রীলঙ্কা ও পোলান্ড থেকে চিকিৎসকরা এই চিঠি লিখেছেন।</p>
      <p>সূত্র: খালিজ টাইমস,এই সময়।</p>
    </article>
  </body>
</html>