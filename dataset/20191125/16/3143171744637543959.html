<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-borse-di-studio-ersu-i-fondi-non-sono-sufficienti-per-tutti-gli-idonei.html"/>
    <meta property="og:site_name" content="Tempostretto"/>
    <meta property="article:published_time" content="2019-11-25T16:37:18+00:00"/>
    <meta property="og:title" content="Messina. Borse di studio Ersu, i fondi non sono sufficienti per tutti gli idonei"/>
    <meta property="og:description" content="Il collettivo universitario Link Messina - Studenti Indipendenti rivendica un diritto allo studio garantito per tutti e tutte, universale e gratuito"/>
  </head>
  <body>
    <article>
      <h1>Messina. Borse di studio Ersu, i fondi non sono sufficienti per tutti gli idonei</h1>
      <address><time datetime="2019-11-25T16:37:18+00:00">25 Nov 2019, 16:37</time> by <a rel="author" href="https://www.tempostretto.it/author/danila-la-torre" target="_blank">Danila La Torre</a></address>
      <p>
        <i>Il collettivo universitario Link Messina - Studenti Indipendenti rivendica un diritto allo studio garantito per tutti e tutte, universale e gratuito</i>
      </p>
      <p>Il 47% degli studenti aventi diritto alla borsa di studio Ersu non ne potrà usufruire: le risorse non bastano per tutti. E’ quanto denuncia in un comunicato il collettivo universitario Link Messina – Studenti Indipendenti dopo aver preso visione, sul sito dell’ERSU Messina, delle graduatorie delle borse di studio per l’anno accademico 2019/20.</p>
      <p>“Abbiamo fatto un’analisi della condizione dei richiedenti al primo anno di studi, da cui è risultato che il ben 47% degli studenti è idoneo non beneficiario ovvero hanno diritto alla borsa di studio ma non possono averla a causa di mancanza di fondi”, denunciano.</p>
      <p>Il collettivo universitario Link Messina – Studenti Indipendenti definisce situazione inaccettabile: “parliamo di più di 800 persone su 1716 che non potranno usufruire di un loro diritto, negato a causa di mancanza di investimenti sul diritto allo studio universitario”.</p>
      <p>Lo stesso problema si è registrato anche a Catania e a Palermo. Nel capoluogo siciliano- racconta ancora l’associazione studentesca – da più di un mese migliaia di studenti e studentesse protestano per la mancata assegnazione delle borse e per dire basta alla condizione di idoneo non beneficiario.</p>
      <p>Il collettivo universitario rivendica “un diritto allo studio garantito per tutti e tutte, universale e gratuito; lo Stato e la regione devono compiere investimenti strutturali sull’università e la ricerca sforando i vincoli di bilancio, per dare una istruzione dignitosa a tutti”.</p>
      <p>L’associazione lancia quindi un appello a tutti gli studenti e le studentesse idonei non beneficiari a segnalare il loro caso nelle loro pagine Facebook e Instagram, o all’indirizzo e-mail linkmessina.studenti@gmail.com .</p>
    </article>
  </body>
</html>