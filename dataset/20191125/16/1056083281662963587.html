<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402722/%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D8%B3%D8%A7%D9%85%D8%A7%D9%86%D8%AF%D9%87%DB%8C-%D8%A2%D8%A8-%D8%A8%D9%86%D8%AF%D8%A7%D9%86-%D9%87%D8%A7-%D9%86%DB%8C%D8%A7%D8%B2%D9%85%D9%86%D8%AF-%D9%BE%DB%8C%D9%88%D8%B3%D8%AA-%D8%A2%D9%85%D9%88%D8%B2%D8%B4-%D9%85%D9%87%D8%A7%D8%B1%D8%AA%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T16:31:08+00:00"/>
    <meta property="og:title" content="برنامه‌های ساماندهی آب‌بندان‌ها، نیازمند پیوست آموزش مهارتی است"/>
    <meta property="og:description" content="ایسنا/گیلان استاندار گیلان برنامه‌های سه استان شمالی کشور در حوزه آب‌بندان‌ها را نیازمند پیوست آموزش مهارتی خواند و تأکید کرد که سازمان آموزش فنی و حرفه‌ای می‌تواند در این بخش نقش موثری ایفا کند."/>
  </head>
  <body>
    <article>
      <h6 class="kicker">استاندار گیلان:</h6>
      <h1>برنامه‌های ساماندهی آب‌بندان‌ها، نیازمند پیوست آموزش مهارتی است</h1>
      <address><time datetime="2019-11-25T16:31:08+00:00">25 Nov 2019, 16:31</time> by <a rel="author">الهه ابراهیمی</a></address>
      <p>ایسنا/گیلان استاندار گیلان برنامه‌های سه استان شمالی کشور در حوزه آب‌بندان‌ها را نیازمند پیوست آموزش مهارتی خواند و تأکید کرد که سازمان آموزش فنی و حرفه‌ای می‌تواند در این بخش نقش موثری ایفا کند.</p>
      <p>ارسلان زارع در نشست با رئیس سازمان آموزش فنی و حرفه‌ای کشور در تهران اظهار کرد: طی سال های گذشته تمرکز آموزش‌های فنی و حرفه‌ای گیلان در بخش صنعت بوده که هم اکنون بر اساس نتایج بررسی اسناد بالادستی و نیاز واقعی بازار کار استان، زمینه های کشاورزی و گردشگری به توجه بیشتری نیاز دارد.</p>
      <p>وی بر لزوم فراهم شدن ساز و کارهای لازم برای آموزش‌های منجر به اشتغال در سطح ملی تأکید و اضافه کرد: اقدامات بخشی و استانی، اثراتی کوتاه مدت دارند و ممکن است با تغییر مدیران دچار آسیب شوند.</p>
      <p>استاندار گیلان به منظور اجرای برنامه ریزی مطلوب در راستای اقدامات مشترک مهارتی، پیشنهاد داد شورای عالی مهارت استان با حضور رئیس سازمان فنی و حرفه ای کشور تشکیل شود.</p>
      <p>وی با یادآوری امضاء تفاهم‌نامه بین استاندار سابق گیلان رئیس پیشین سازمان فنی و حرفه ای کشور با موضوع توسعه آموزش های گردشگری گفت: هم اکنون امکان تقویت مفاد این تفاهم نامه در استان وجود دارد.</p>
      <p>زارع با بیان اینکه برنامه های سه استان شمالی کشور در حوزه آب بندان ها نیازمند پیوست آموزش مهارتی است، تصریح کرد: سازمان آموزش فنی و حرفه‌ای می‌تواند در این بخش نقش موثری ایفا کند.</p>
      <p>نماینده عالی دولت در گیلان با اشاره به نیازمندی های گیلان در برخی عناوین آموزشی خاطرنشان کرد: نیازمند تقویت و تجهیز کارگاه های آموزشی در رشته های مختلف همچون خانه های هوشمند، سرد کننده های خانگی و تجاری، تعمیرات خودروهای وارداتی منطقه آزاد، تکنولوژی آب، اینترنت اشیاء، تعمیر موتورهای بنزینی و قایق موتوری، انرژی های تجدید پذیر، جوش لیزری و نوغانداری در استان هستیم که این دوره ها بر اساس نیازسنجی های آموزشی اداره کل آموزش فنی حرفه ای استان، و تعامل با بخش خصوصی و دولتی احصا شده است.</p>
      <p>انتهای پیام </p>
    </article>
  </body>
</html>