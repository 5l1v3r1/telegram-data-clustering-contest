<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ygeia/story/1032420/syriza-oyte-ta-prosximata-den-tirithikan-gia-tis-nees-dioikiseis-sta-nosokomeia"/>
    <meta property="og:site_name" content="Newsbomb"/>
    <meta property="article:published_time" content="2019-11-25T16:23:03+00:00"/>
    <meta property="og:title" content="ΣΥΡΙΖΑ: Ούτε τα προσχήματα δεν τηρήθηκαν για τις νέες διοικήσεις στα νοσοκομεία"/>
    <meta property="og:description" content="«Το προεκλογικό αφήγημα του πρωθυπουργού για αξιοκρατία, αριστεία και διαφάνεια καταποντίζεται και με τις επιλογές των νέων διοικητών και αναπληρωτών διοικητών στα νοσοκομεία του ΕΣΥ» τονίζει το Τμήμα Υγείας του ΣΥΡΙΖΑ, με αφορμή την απόφαση διορισμού των νέων διοικήσεων του υπουργού Υγείας, Βασίλη Κικίλια, η οποία δημοσιεύθηκε την Παρασκευή (29/11/2019)."/>
  </head>
  <body>
    <article>
      <h1>ΣΥΡΙΖΑ: Ούτε τα προσχήματα δεν τηρήθηκαν για τις νέες διοικήσεις στα νοσοκομεία</h1>
      <h2>«Το προεκλογικό αφήγημα του πρωθυπουργού για αξιοκρατία, αριστεία και διαφάνεια καταποντίζεται και με τις επιλογές των νέων διοικητών και αναπληρωτών διοικητών στα νοσοκομεία του ΕΣΥ» τονίζει το Τμήμα Υγείας του ΣΥΡΙΖΑ, με αφορμή την απόφαση διορισμού των νέων διοικήσεων του υπουργού Υγείας, Βασίλη Κικίλια, η οποία δημοσιεύθηκε την Παρασκευή (29/11/2019).</h2>
      <address><time datetime="2019-11-25T16:23:03+00:00">25 Nov 2019, 16:23</time> by <a rel="author">Διονυσία Προκόπη</a></address>
      <p>Η επιλογή των προσώπων έχει προκαλέσει κριτική από διάφορες πλευρές, καθώς στη λίστα διορισμών περιλαμβάνονται αρκετοί <b>πολιτευτές</b> <b>της Νέας Δημοκρατίας</b>, <b>απόστρατοι αξιωματικοί, συνεργάτες βουλευτών</b> του κυβερνώντος κόμματος κ.α.</p>
      <p>«Φαίνεται καθαρά ότι <b>δεν τηρήθηκαν ούτε τα προσχήματα για μια στοιχειωδώς αξιοκρατική επιλογή</b>» προσθέτει το Τμήμα Υγείας της αξιωματικής αντιπολίτευσης. Στηλιτεύει επίσης τη <b>διαδικασία επιλογής</b> που ακολουθήθηκε, υποστηρίζοντας ότι <b>δεν ελέγχθηκαν βιογραφικά, ούτε έγιναν συνεντεύξεις</b>: <i>«Η κυβέρνηση του ΣΥΡΙΖΑ είχε εφαρμόσει για πρώτη φορά μια ανοικτή διαδικασία επιλογής διοικητών και αναπληρωτών διοικητών με στόχο την τοποθέτηση ικανών, έντιμων και σχετικών με την υγεία ανθρώπων στη διοίκηση του ΕΣΥ. Συγκεκριμένα, η ειδική επιτροπή αξιολόγησε τα βιογραφικά όσων είχαν καταθέσει δικαιολογητικά, μετά από προκήρυξη των θέσεων, προχώρησε σε έλεγχο των προσόντων, συγκρότησε συνεντεύξεις και συνέταξε πρακτικό μοριοδότησης των υποψηφίων για κάθε θέση, με δύο προτάσεις προς τον Υπουργό και τον Αναπληρωτή Υπουργό για τις τελικές αποφάσεις.</i></p>
      <p>
        <i>Με κυβέρνηση ΝΔ η επιτροπή δεν χρειάστηκε ούτε να ελέγξει βιογραφικά, ούτε να πάρει συνεντεύξεις, ούτε να εισηγηθεί προτάσεις γιατί τα ονόματα ήρθαν έτοιμα από το Μαξίμου και την Πειραιώς. Διορίζονται απόστρατοι αξιωματικοί, αποτυχημένοι πολιτευτές και κομματικά στελέχη, στην πλειοψηφία τους χωρίς προσόντα, άσχετοι με το χώρο της υγείας και της δημόσιας διοίκησης. Θα μπορούσαμε να διακωμωδήσουμε τις συγκεκριμένες επιλογές αν δεν γνωρίζαμε ότι σκοπός της κυβέρνησης είναι η συρρίκνωση του ΕΣΥ και η αντανάκλασή τους θα είναι σε βάρος του δημόσιου συστήματος υγείας.</i>
      </p>
      <p><i>Ας μη γελιόμαστε λοιπόν, αυτή είναι η κατεύθυνση του πρωθυπουργού και του υπουργού Υγείας. Βολεύουμε τους δικούς μας ανθρώπους. Φτιάχνουμε το επιτελικό μας κράτος. Γράφουμε στα παλαιότερα των υποδημάτων μας την αξιοκρατία. Απογοητεύουμε τους νέους ανθρώπους με τα αυξημένα προσόντα, που αναζητούν την τύχη τους στο εξωτερικό. Απαξιώνουμε τις δημόσιες δομές υγείας και ανοίγουμε το δρόμο στον ιδιωτικό τομέα. Να γνωρίζουν όμως ότι σε αυτές τις αδιαφανείς διαδικασίες και επιλογές θα βρουν απέναντι, πρωτίστως τους εργαζόμενους του ΕΣΥ που απαιτούν διαφάνεια, έντιμη διαχείριση και αφοσίωση στη δημόσια περίθαλψη» </i>καταλήγει το τμήμα Υγεία του ΣΥΡΙΖΑ.</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ygeia/farmako/story/1032370/ekloges-stoys-farmakeytikoys-syllogoys-attikis-kai-thessalonikis-ayta-einai-ta-apotelesmata"/>
        <a href="https://www.newsbomb.gr/ygeia/story/1032318/elleipseis-giatron-kai-nosileyton-stis-meth-2-500-astheneis-to-xrono-steroyntai-nosileia-se-entatiki"/>
        <a href="https://www.newsbomb.gr/ygeia/story/1031728/ypoyrgeio-ygeias-aytoi-einai-oi-neoi-dioikites-ton-nosokomeion"/>
      </related>
    </article>
  </body>
</html>