<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1032417/syntagmatiki-anatheorisi-perasan-eklogi-ptd-psifos-apodimon-kai-voyleytiki-asylia"/>
    <meta property="og:site_name" content="Newsbomb"/>
    <meta property="article:published_time" content="2019-11-25T16:08:22+00:00"/>
    <meta property="og:title" content="Συνταγματική Αναθεώρηση: «Πέρασαν» εκλογή ΠτΔ, ψήφος αποδήμων και βουλευτική ασυλία"/>
    <meta property="og:description" content="Συνταγματική Αναθεώρηση: Η Ολομέλεια της Βουλής ενέκρινε τη Δευτέρα την Αναθεώρηση κρίσιμων άρθρων του Συντάγματος."/>
  </head>
  <body>
    <article>
      <h1>Συνταγματική Αναθεώρηση: «Πέρασαν» εκλογή ΠτΔ, ψήφος αποδήμων και βουλευτική ασυλία</h1>
      <h2>Συνταγματική Αναθεώρηση: Η Ολομέλεια της Βουλής ενέκρινε τη Δευτέρα την Αναθεώρηση κρίσιμων άρθρων του Συντάγματος.</h2>
      <address><time datetime="2019-11-25T16:08:22+00:00">25 Nov 2019, 16:08</time> by <a rel="author">Newsroom</a></address>
      <p>Συγκεκριμένα, εγκρίθηκε η αλλαγή <b>στην εκλογή του Προέδρου της Δημοκρατίας</b>, η θεσμοθέτηση της <b>ψήφου των αποδήμων</b>, η θεσμοθέτηση <b>ελάχιστου εγγυημένου εισοδήματος</b>, καθώς και <b>ο περιορισμός του βουλευτικού ακαταδίωκτου</b>.</p>
      <p>
        <b>Ειδικότερα, σύμφωνα με την ανακοίνωση των αποτελεσμάτων της ψηφοφορίας, εγκρίθηκαν:</b>
      </p>
      <p>• <b>η αλλαγή στο άρθρο 21 παρ. 1</b>: Η πρόταση της ΝΔ για την θεσμοθέτηση ελάχιστου εγγυημένου εισοδήματος συγκέντρωσε 190 ψήφους.</p>
      <p>• <b>η αλλαγή στο άρθρο 32 παρ. 4:</b> Η πρόταση της ΝΔ για την αλλαγή στην εκλογή του Προέδρου της Δημοκρατίας συγκέντρωσε 158 ψήφους.</p>
      <p>• <b>η αλλαγή στο άρθρο 54 παρ. 4:</b> Η πρόταση της ΝΔ για την ψήφο των αποδήμων συγκέντρωσε 212 ψήφους.</p>
      <p>• <b>η αλλαγή στο άρθρο 62:</b> Η πρόταση της ΝΔ για τον περιορισμό του βουλευτικού ακαταδίωκτου συγκέντρωσε 179 ψήφους.</p>
      <h3>Συνταγματική Αναθεώρηση - Μητσοτάκης: Τις προτάσεις του ΣΥΡΙΖΑ τις απέρριψε ο λαός στις εκλογές</h3>
      <p>
        <i>
          <b>«Κύριε Τσίπρα, τις προτάσεις σας δεν τις απορρίπτει σήμερα η ΚΟ της <a href="https://www.newsbomb.gr/tags/tag/22773/nea-dhmokratia">ΝΔ</a>. Τις απέρριψε ο ελληνικός λαός στις εκλογές της 7ης Ιουλίου. Γι' αυτό μεσολαβεί η λαϊκή ετυμηγορία μεταξύ των δύο φάσεων της <a href="https://www.newsbomb.gr/tags/tag/71733/anathewrhsh-syntagmatos">συνταγματικής αναθεώρησης</a>». Αυτό τόνισε, μεταξύ άλλων, ο πρωθυπουργός<a href="https://www.newsbomb.gr/tags/tag/35911/kyriakos-mhtsotakhs"> Κυριάκος Μητσοτάκης</a> από το βήμα της Βουλής στη συζήτηση για την αναθεώρηση του Συντάγματος.</b>
        </i>
      </p>
      <p>Ο πρωθυπουργός σημείωσε επίσης και τα εξής:<i> «<b>Θα αργήσουμε πολύ κ. Τσίπρα να έχουμε άλλη αναθεωρητική διαδικασία. Η επόμενη αναθεώρηση δεν μπορεί να ολοκληρωθεί παρά μόνο αν παρέλθει μια δεκαετία.</b> Σήμερα να κάνουμε ψύχραιμη αποτίμηση για το τι ακριβώς συνέβη κατά τη διάρκεια αυτής της διαδικασίας [...] Από αύριο η χώρα θα έχει νέο Σύνταγμα, του 2019. Θα φέρει τη σφραγίδα της σημερινής κοινοβουλευτικής πλειοψηφίας αλλά [θα είναι] και προϊόν διακομματικής συναίνεσης»</i>.</p>
      <p>Επίσης ο κ. Μητσοτάκης, απευθυνόμενος στον αρχηγό της αξιωματικής αντιπολίτευσης συμπλήρωσε: <i>«Ο τόνος, κ. <a href="https://www.newsbomb.gr/tags/tag/34360/alexhs-tsipras">Τσίπρα</a>, της ομιλίας σας ήταν εκτός κλίματος.<b> Δεν ακούσατε κανένα πολιτικό αρχηγό αλλά ήταν και εκτός κλίματος σε σχέση με τη συζήτηση που έγινε στην επιτροπή [...] Όπως είχαμε δεσμευτεί, προσεγγίσαμε τη συνταγματική αναθέωρηση με διαφορετικό τρόπο από εκείνον του <a href="https://www.newsbomb.gr/tags/tag/34360/alexhs-tsipras">ΣΥΡΙΖΑ</a>.</b> Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρονο. Γιατί έμεινε αδρανές για 31 μήνες, κ. Τσίπρα; Η πλειοψηφία δεν αγνόησε τη θέση της μειοψηφίας. Το κοινοβούλιο εξέτασε τις διατάξεις που έφτασαν σε αυτό απο την απελθούσα Βουλή»</i>.</p>
      <figure>
        <img src="https://nb.bbend.net/media/news/2019/11/25/1032412/2767397.jpg"/>
      </figure>
      <p>- Η αναθεώρηση του Συντάγματος είναι ένα μεγάλο βήμα Δημοκρατίας. Ο τόνος σας, κύριε Τσίπρα, ήταν εκτός κλίματος, γιατί δεν ακούσατε κανέναν πολιτικό αρχηγό και επειδή δεν παρακολουθήσατε τις συζητήσεις στην αρμόδια της Κοινοβουλευτική Επιτροπή.</p>
      <p>- Η διαδικασία της αναθεώρησης ξεκίνησε στο φυσικό της χώρο, στη Βουλή, και όχι σε μια κομματική φιέστα.</p>
      <p>- Οδηγός για τη συνταγματική αναθεώρηση η απαρέγκλιτη τήρηση του Κανονισμού της Βουλής, γεγονός που πυροδότησε ένα γόνιμο και παραγωγικό διάλογο.</p>
      <p>- <b>Απευθυνόμενος στον Αλέξη Τσίπρα</b>: Η πρότασή της σας συμπεριελάμβανε λέξη για τη δημόσια διοίκηση, λέξη για τη εκπαίδευση, λέξη για τη δικαιοσύνη, λέξη για το περιβάλλον Εσείς, ο φίλος του περιβάλλοντος, κρίνατε πως δεν ήταν απαραίτητη η αναθεώρηση του άρθρου 24 του Συντάγματος, με φόντο την κλιματική αλλαγή.</p>
      <p>- Ενισχύοντας την <b>ανεξαρτησία της Δικαιοσύνης</b>, προκρίναμε την αποσύνδεση της εκλογής των ανώτατων δικαστικών από την κυβέρνηση. Αντίθετα με τα παραπάνω, ο ΣΥΡΙΖΑ επέμεινε σε θέσεις κομματικού καιροσκοπισμού.</p>
      <p>- <b>Για την απλή αναλογική:</b> Ο ΣΥΡΙΖΑ επέμεινε σε διαφορετική κατεύθυνση με περιττούς συνταγματικούς βερμπαλισμούς. Με επικίνδυνες κάποιες διατάξεις πολιτικού καιροσκοπισμού. Πού ακούσατε ότι εμείς προτείναμε την απλή αναλογική ως μόνιμο σύστημα; Άλλο η συνταγματική κατοχύρωση σταθερού εκλογικού συστήματος και άλλο ότι προτείναμε την απλή αναλογική ως σύστημα</p>
      <p>- Η σημερινή αξιωματική αντιπολίτευση, όταν μιλούσε για αναθεώρηση του Συντάγματος, εννοούσε τη ματαίωση μιας ριζικής αλλαγής. Χωρίς ίχνος ντροπής λέτε τώρα ότι αυτή η αναθεώρηση είναι «τζούφια». Κύριε Τσίπρα, για άλλη μια φορά, είστε κατώτερο των περιστάσεων και των ευθυνών σας απέναντι στην Ιστορία.</p>
      <p>
        <i>
          <b>Δείτε ολόκληρη την ομιλία:</b>
        </i>
      </p>
      <figure>
        <iframe src="https://www.facebook.com/plugins/video.php?href=https://www.facebook.com/kyriakosmitsotakis/videos/427629074821619/&amp;width=500&amp;show_text=false&amp;appId=151006228371001&amp;height=281" width="500" height="281" data-service="Facebook" scrolling="no"/>
      </figure>
      <p>- Η αναθεώρηση του Συντάγματος αποκαθιστά το θεσμό της Εξεταστικής Επιτροπής σε ένα κατεξοχήν εργαλείο του κοινοβουλευτικού ελέγχου και της Δημοκρατίας, γεγονός που, ούτως ή άλλως προέκρινε ως αναγκαίο το 1975 και ο συντακτικός νομοθέτης.</p>
      <p>- Τομή είναι για εμάς<b> η κατοχύρωση του ελάχιστου εγγυημένου εισοδήματος</b>. Είναι μια δέσμευση ότι το κράτος θα μεριμνά για την αξιοπρεπή διαβίωση των πολιτών του. Θεωρούμε πως αυτό το άρθρο συνιστά το εργαλείο για την καταπολέμηση των φαινομένων της ακραίας φτώχειας.</p>
      <p>- <b>Για την περιστολή των προνομίων των βουλευτών:</b> Μπαίνουν συγκεκριμένοι περιορισμοί ως προς τη βουλευτική ασυλία, ενώ καταργείται η αποσβεστική διάταξη για την <b>ευθύνη των υπουργών. </b>Ο πολιτικός να έχει την ίδια αντιμετώπιση με κάθε πολίτη. Ας χειροκροτήσουμε επιτέλους ότι το άρθρο 86 αλλάζει με τη διακομματική στήριξη της Βουλής των Ελλήνων.</p>
      <p>- <b>Για την ψήφο των Ελλήνων του εξωτερικού:</b> Πρόθεση της ΝΔ ήταν η συνταγματική κατοχύρωση του δικαιώματος των Ελλήνων που κατοικούν στο εξωτερικό. Φανήκαμε ευέλικτοι, κάναμε υποχωρήσεις και κάναμε ό,τι προβλέπει το Σύνταγμα, ζητώντας την ψήφιση με αυξημένη πλειοψηφία (200 ψήφων) μιας σημαντικής τομής. Η πατρίδα μας έχει ανάγκη τον παγκόσμιο Ελληνισμό, τα παιδιά που έφυγαν κατά τη διάρκεια της κρίσης, αλλά και τους μεγαλύτερους. Σήμερα, λοιπόν, κάνουμε το πρώτο βήμα και το βήμα αυτό θα γίνει άλμα. Μετά τη σχετική προσθήκη στο άρθρο 54, η ΝΔ θα προχωρήσει στην κατάθεση του σχετικού νομοσχεδίου για την ψήφο των Ελλήνων του εξωτερικού. Ας είναι μονάχα αυτό το νομοσχέδιο που θα ψηφιστεί και από τους 300 βουλευτές αυτής της αίθουσας.</p>
      <figure>
        <img src="https://nb.bbend.net/media/news/2019/11/25/1032412/2767397-1.jpg"/>
      </figure>
      <p>- <b>Για την εκλογή του Προέδρου της Δημοκρατίας:</b> Μια σοβαρή διάταξη που υπέστη μια σοβαρή μετάλλαξη κατά τη διάρκεια της Μεταπολίτευσης. Μετά το 2001 λειτουργούσε ως προνόμιο για την εκάστοτε αξιωματική αντιπολίτευση, ώστε να οδηγεί τη χώρα της εκλογές. Δεν αναθεωρούμε το άρθρο που περιγράφει το πώς εκλέγεται ο Πρόεδρος της Δημοκρατίας, αλλά αποσυνδέουμε την εκλογή του από τη διαδικασία διάλυσης της Βουλής. Θα ισχύσει η υφιστάμενη διάταξη που αναζητεί σε μεγάλες συνθέσεις και προκρίνει την απλή πλειοψηφία. Εσείς κύριε Τσίπρα ήσαστε εκείνος που προβήκατε την ωμή καταστρατήγηση του Συντάγματος το 2014. Ακόμα κι εσάς να προτείναμε ως Πρόεδρο της Δημοκρατίας, θα αρνιόσαστε. Τόσο πολύ θέλατε να χρησιμοποιήσετε τη διάταξη του Συντάγματος, για να διαλύσετε τη Βουλή.</p>
      <p>- <b>Είστε αδιάβαστος στα συνταγματικά, κύριε Τσίπρα!</b> Και σε αυτό πάλι αδιάβαστος είστε. Ο Κωνσταντίνος Καραμανλής εξελέγη με την ψήφο 153 βουλευτών, κύριε Τσίπρα! Εσείς προτείνετε μια έωλη πρόταση, γιατί δεν φροντίσατε να ζητήσετε την αναθεώρηση του άρθρου 30. Εσείς προκρίνατε ο πρόεδρος να ισοδυναμεί με κομματικό πρόσωπο, με λιγότερη κοινοβουλευτική νομιμοποίηση.</p>
      <p>- <b>Συμφωνήσαμε οι υπογραφές 500.000 πολιτών</b> με δικαίωμα ψήφου να οδηγούν στην <b>κατάθεση προτάσεων που θα συζητούνται στη Βουλή</b>. Μπορεί να κρύβει κινδύνους για την αντιπροσωπευτική δημοκρατία γι' αυτό και περιοριζούμε τον αριθμό σε 2 σε κάθε κοινοβουλευτική περίοδο». Αυτό τόνισε ο πρωθυπουργός Κυριάκος Μητσοτάκης, μιλώντας από το βήμα της Βουλής στη συζήτηση για την αναθεώρηση του Συντάγματος.</p>
      <h3>Τσίπρας: Άτολμη συρραφή σκόρπιων διατάξεων</h3>
      <p><b>Αμήχανη και άτολμη </b>χαρακτήρισε <b>την πρόταση της Νέας Δημοκρατίας</b> την <b>Σ<i>υνταγματική Αναθεώρηση ο πρόεδρος της αξιωματικής αντιπολίτευσης Αλέξης Τσίπρας, </i></b><i>κάνοντας παράλληλα λόγο για </i><b><i>«συρραφή σκόρπιων διατάξεων».</i></b></p>
      <p>Μιλώντας από το <b>βήμα της Βουλής</b>, ο πρόεδρος του ΣΥΡΙΖΑ κατηγόρησε την κυβέρνηση για έλλειψη σχεδίου.</p>
      <p>Όπως τόνισε ο ίδιος, η πρόταση αναθεώρησης που κατέθεσε ο <b>ΣΥΡΙΖΑ</b> τον Νοέμβριο του 2018, αποτυπώνει ένα συνολικό σχέδιο που ξεκινά από τη θεμελιώδη παραδοχή ότι το Σύνταγμα ανήκει σε όλους τους πολίτες, είπε ο Αλέξης Τσίπρας σε ομιλία του στη συνεδρίαση για τη <b>Συνταγματική Αναθεώρηση</b>.</p>
      <p>Αυτή η παραδοχή είναι και η μεγάλη διαφορά του ΣΥΡΙΖΑ από τη ΝΔ, σημείωσε ο αρχηγός της αξιωματικής αντιπολίτευσης.</p>
      <figure>
        <img src="https://nb.bbend.net/media/news/2019/11/25/1032412/2767340.jpg"/>
      </figure>
      <p>«Οι αντιδράσεις στην <b>πρωτοβουλία</b> μας αυτή τότε, από τα κόμματα του <b>παλιού πολιτικού</b> <b>συστήματος</b>, δεν είχαν να κάνουν με έναν θεσμικό καθωσπρεπισμό αλλά κυρίως υπέκρυπταν το φόβο, να χάσουν για πρώτη φορά τον έλεγχο του Συντάγματος, οι πολιτικές δυνάμεις που το μονοπώλησαν επί σαράντα χρόνια» τόνισε ο κ. Τσίπρας, και συμπλήρωσε: «Οι ίδιες πολιτικές δυνάμεις δηλαδή, που έβαλαν το άρθρο 86 στο Σύνταγμα για να εξασφαλίζουν την ατιμωρησία τους. Οι ίδιες πολιτικές δυνάμεις που έβαλαν το δικαίωμα επίταξης στο Σύνταγμα για να περιορίζουν το <b>δικαίωμα</b> της <b>απεργίας</b>. Οι ίδιες πολιτικές δυνάμεις που θέλουν το λαό απαθή, να ψηφίζει μια φορά στα τέσσερα χρόνια και μετά να <b>παρακολουθεί</b> αμέτοχος ν’ αποφασίζουν άλλοι για <b>λογαριασμό</b> του».</p>
      <p>Ο Αλέξης Τσίπρας υπογράμμισε ότι η κυβέρνησή του, μετά από μακρά και <b>γόνιμη</b> <b>διαδικασία</b> διαβούλευσης, κατέθεσε την πρότασή της το Νοέμβριο του 2018.</p>
      <p>
        <i>
          <b>Δείτε ολόκληρη την ομιλία:</b>
        </i>
      </p>
      <figure>
        <iframe src="https://www.facebook.com/plugins/video.php?href=https://www.facebook.com/tsiprasalexis/videos/992954511083852/&amp;width=500&amp;show_text=false&amp;appId=151006228371001&amp;height=281" width="500" height="281" data-service="Facebook" scrolling="no"/>
      </figure>
      <p>«Η πρόταση αναθεώρησης που καταθέσαμε αποτυπώνει ένα συνολικό σχέδιο για το Σύνταγμα και τους θεσμούς» είπε ο κ. Τσίπρας, και συνέχισε:</p>
      <p>«Ένα σχέδιο για μια <b>Νέα Μεταπολίτευση</b>, όπως το ονομάσαμε. Για μια Ελλάδα που αφήνει επιτέλους πίσω της τα βαρίδια του 20ου αιώνα και μπαίνει, έστω με καθυστέρηση, στο 21ο αιώνα. Ένα σχέδιο που βάζει μπροστά το λαό και τους πολίτες».</p>
      <p>Όπως εξήγησε, το σχέδιο του ΣΥΡΙΖΑ είχε τρεις πυλώνες:</p>
      <ul>
        <li>
          <b>Εκδημοκρατισμός του πολιτεύματος.</b>
        </li>
        <li>
          <b>Διεύρυνση της λαϊκής συμμετοχής και των κοινωνικών και ατομικών δικαιωμάτων.</b>
        </li>
        <li>
          <b>Αποκατάσταση της αξιοπιστίας της πολιτικής.</b>
        </li>
      </ul>
      <p>Ο πρόεδρος της αξιωματικής αντιπολίτευσης τόνισε, επίσης, πως όταν κατέθεσε την πρότασή του ο ΣΥΡΙΖΑ είχε απόλυτη επίγνωση ότι παίρνει ένα ρίσκο.</p>
      <p>«Η κοινοβουλευτική μας ομάδα δεν είχε καν την απόλυτη πλειοψηφία στη Βουλή. Και φυσικά γνωρίζαμε πολύ καλά ότι θα ήταν εξαιρετικά δύσκολο να διασφαλίσουμε για τις προτάσεις μας την απαιτούμενη, αυξημένη πλειοψηφία 180 βουλευτών, είτε στην προτείνουσα είτε στην αναθεωρητική Βουλή. Γνωρίζαμε όμως επίσης πολύ καλά πως η κοινωνία δεν μπορεί να περιμένει άλλο» τόνισε χαρακτηριστικά.</p>
      <p>Ο Αλέξης Τσίπρας υπογράμμισε πως το αίτημα για εξυγίανση του πολιτικού συστήματος είναι επιτακτικό, «είναι επείγον».</p>
      <p>«Γι’ αυτό και δεν διστάσαμε. Πήραμε την απόφαση να κινήσουμε τη διαδικασία της αναθεώρησης, χωρίς μικροπολιτικούς υπολογισμούς και χωρίς τακτικισμούς. Με στάση υπευθυνότητας απέναντι στην κοινωνία και απέναντι στο πολιτικό σύστημα» τόνισε χαρακτηριστικά, και συμπλήρωσε: «Το σχέδιό μας, προφανώς, δε θα υλοποιηθεί στη παρούσα αναθεώρηση. Παρόλα αυτά, δε <b>μετανιώνουμε</b> που <b>ανοίξαμε</b> αυτή τη διαδικασία. Δεν μετανιώνουμε που βάλαμε τις βάσεις της συζήτησης στην ελληνική κοινωνία για την ανάγκη μιας προοδευτικής αναθεώρησης του Συντάγματος και ενός <b>συνταγματικού</b> <b>εκσυγχρονισμού</b> της χώρας».</p>
      <p>Ξεκαθάρισε δε, πως ο ΣΥΡΙΖΑ απευθύνθηκε πρωτίστως στην κοινωνία και τους πολίτες.</p>
      <p>Ο κ. Τσίπρας, αφότου είπε πως η κυβέρνησή του κατέθεσε ένα ολοκληρωμένο σχέδιο για το οποίο το κόμμα του είναι υπερήφανο, τόνισε πως η <b>Νέα Δημοκρατία</b> έκανε μια <b>«αμήχανη και άτολμη συρραφή σκόρπιων διατάξεων».</b></p>
      <p>«Ένα <b>μνημείο</b> <b>βερμπαλισμού</b>, χωρίς άξονες και κεντρική ιδέα, χωρίς ειρμό και έρμα» είπε χαρακτηριστικά, και συνέχισε: «Εμείς δείξαμε και αποδείξαμε ότι έχουμε σχέδιο. Η Νέα Δημοκρατία, αντιθέτως, απέδειξε ότι στα του Συντάγματος κινείται χωρίς πυξίδα και χωρίς σχέδιο».</p>
      <p>Ο πρόεδρος του <b>ΣΥΡΙΖΑ</b> υποστήριξε πως η πρόταση της Νέας Δημοκρατίας του 2014 είχε μια στοιχειώδη δομή και <b>κεντρική λογική</b> -παρότι το κόμμα του διαφωνεί με αυτή.</p>
      <p>«Η πρόταση του 2018 μοιάζει να είναι ένα ποτ-πουρί ποικίλων και ασύνδετων μεταξύ τους ρυθμίσεων, που φαίνεται πως ο μόνος λόγος που <b>προτάθηκαν</b> είναι για να συγκαλύψουν τον ένα και μοναδικό σκοπό στον οποίο η πρόταση αποβλέπει: Την συνταγματοποίηση του νεοφιλελευθερισμού στη Παιδεία και στο περιβάλλον, με διατάξεις που οδηγούν ευθέως στην εμπορευματοποίηση της παιδείας και την υποβάθμιση της <b>προστασίας</b> του <b>περιβάλλοντος</b>» ανέφερε ο κ. Τσίπρας, ο οποίος ξεκαθάρισε πως ο ΣΥΡΙΖΑ δεν προτείνει στη Νέα Δημοκρατία τη συνταγματοποίηση του πολιτικού της προγράμματος αλλά «ώριμα αιτήματα της <b>ελληνικής κοινωνίας</b>».</p>
      <p>Ο πρόεδρος της αξιωματικής αντιπολίτευσης τόνισε, μάλιστα, ότι σε ορισμένες περιπτώσεις οι προτάσεις τους δυσαρέστησαν το στενό κομματικό ακροατήριο του κόμματος: <i>«Όπως για παράδειγμα στην πρότασή μας για το άρθρο 3, που προτείναμε έναν ήπιο εξορθολογισμό, και όχι τη ριζική διάρρηξη, των σχέσεων πολιτείας και εκκλησίας»</i>.</p>
      <p>«Το πόσο συναινετική και συνθετική υπήρξε η πρότασή μας φαίνεται άλλωστε και από το γεγονός ότι υιοθετήσαμε ακόμα και προτάσεις που είχε κάνει το 2014 η Νέα Δημοκρατία» είπε ο κ. Τσίπρας, και συνέχισε: «Όπως την τότε πρότασή της να εκλέγεται ο Πρόεδρος της Δημοκρατίας μετά από αλλεπάλληλες ψηφοφορίες στη Βουλή, πάντοτε όμως με αυξημένη πλειοψηφία, και εναλλακτικά με άμεση εκλογή από το λαό. Ή την πρότασή της για καθιέρωση αναλογικού εκλογικού συστήματος. Το οξύμωρο είναι ότι σε αυτές τις δύο προτάσεις βασίζεται σχεδόν το κύριο μέρος της αντιπαράθεσης της ΝΔ προς τον ΣΥΡΙΖΑ σήμερα. Και αυτό αποδεικνύει τη πολιτική ένδεια και τον καιροσκοπισμό σας, αφού όχι μόνο αρνείστε να ψηφίσετε, αλλά ξιφουλκείτε εναντίον των δικών σας προτάσεων το 2014».</p>
      <figure>
        <img src="https://nb.bbend.net/media/news/2019/11/25/1032412/2767340.jpg"/>
      </figure>
      <p>Στρέφοντας τα «πυρά» του κατά της κυβέρνησης, ο Αλέξης Τσίπρας τόνισε πως έπρεπε να έρθει η αριστερά με πλειοψηφία στη Βουλή για να εκκινήσει η αναθεώρηση του «κατάπτυστου», όπως το χαρακτήρισε, άρθρο 86 για την ποινική ευθύνη των υπουργών.</p>
      <p>«Στα προηγούμενα <b>40 χρόνια</b>, όσο Νέα Δημοκρατία και ΠΑΣΟΚ εναλλάσσονταν στην εξουσία, δεν είδαμε καμία σχετική πρωτοβουλία. Γιατί μια χαρά σας βόλευε η ατιμωρησία που εξασφάλιζε το άρθρο 86» ανέφερε ο κ. Τσίπρας, και συμπλήρωσε: «<b>Μπορούσατε</b> <b>ανενόχλητοι</b> να <b>εναλλάσσεστε</b> στα πάρτι που μας οδήγησαν στη χρεωκοπία».</p>
      <p>
        <i>
          <b>Δείτε όλες τις τελευταίες </b>
          <a href="https://www.newsbomb.gr/oles-oi-eidhseis">
            <b>Ειδήσεις</b>
          </a>
          <b> από την Ελλάδα και τον Κόσμο, τη στιγμή που συμβαίνουν, στο </b>
          <a href="https://www.newsbomb.gr/">
            <b>Newsbomb.gr</b>
          </a>
        </i>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/politikh/story/1031818/synexizetai-i-aposymforisi-ton-nision-ston-peiraia-metanastes-kai-prosfyges-apo-mytilini-kai-xio">Συνεχίζεται η αποσυμφόρηση των νησιών: Στον Πειραιά μετανάστες και πρόσφυγες από Μυτιλήνη και Χίο</a>
      </p>
      <p>
        <a href="https://www.newsbomb.gr/ellada/story/1032230/syntaxeis-poioi-tha-paroyn-anadromika-eos-kai-10-560-eyro">Συντάξεις: Ποιοι θα πάρουν αναδρομικά έως και 10.560 ευρώ</a>
      </p>
      <p>
        <a href="https://www.newsbomb.gr/ellada/story/1032210/lamia-thrinos-gia-ton-polytekno-patera-poios-itan-o-37xronos-poy-skotothike-sto-frikto-troxaio">Λαμία: Θρήνος για τον πολύτεκνο πατέρα – Ποιος ήταν ο 37χρονος που σκοτώθηκε στο φρικτό τροχαίο</a>
      </p>
      <related>
        <a href="https://www.newsbomb.gr/politikh/story/1032308/syntagmatiki-anatheorisi-mitsotakis-tis-protaseis-toy-syriza-tis-aperripse-o-laos-stis-ekloges"/>
        <a href="https://www.newsbomb.gr/politikh/story/1032298/syntagmatiki-anatheorisi-tsipras-amixani-kai-atolmi-syrrafi-skorpion-diataxeon"/>
        <a href="https://www.newsbomb.gr/politikh/story/1032287/syntagmatiki-anatheorisi-gennimata-o-syriza-einai-politikos-xorigos-tis-nd"/>
      </related>
    </article>
  </body>
</html>