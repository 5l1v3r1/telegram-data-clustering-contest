<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843389"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T16:55:00+00:00"/>
    <meta property="og:title" content="রাজউকের সাবেক প্রধান প্রকৌশলীকে আত্মসমর্পণের নির্দেশ"/>
    <meta property="og:description" content="বনানীতে সুউচ্চ ভবনে অগ্নিকাণ্ডের পর দুদকের দায়ের করা মামলায় রাজধানী উন্নয়ন কর্তৃপক্ষের (রাজউক) সাবেক প্রধান প্রকৌশলী মো. সাইদুর রহমানকে এক সপ্তাহের মধ্যে ঢাকার নিম্ন আদালতে আত্মসমর্পণের নির্দেশ দিয়েছেন হাইকোর্ট। বিচারপতি মো. নজরুল ইসলাম তালুকদার ও বিচারপতি কে এম হাফিজুল আলমের হাইকোর্ট বেঞ্চ আজ সোমবার এ আদেশ দেন। জামিনপ্রার্থীর পক্ষে আইনজীবী ছিলেন সাবেক খাদ্যমন্ত্রী অ্যাডভোকেট কামরুল ইসলাম এমপি। দুদকের পক্ষে ছিলেন অ্যাডভোকেট খুরশীদ আলম খান। রাষ্ট্রপক্ষে ছিলেন ডেপুটি অ্যাটর্নি জেনারেল এ কে এম আমিনউদ্দিন মানিক। নকশা জালিয়াতি, ভুয়া নকশা, আইন লঙ্ঘন করে ভবন নির্মাণের ছাড়পত্র দেওয়াসহ বিভিন্ন অভিযোগে দুদক রাজউকের সংশ্লিষ্ট কর্মকর্তা, বনানীর সংশ্লিষ্ট ভবন মালিকসহ বেশ কয়েকজনকে আসামি করে মামলা করে। এই মামলায় সোমবার হাইকোর্টে হাজির হয়ে জামিনের আবেদন করেন মো. সাইদুর রহমান। শুনানি শেষে আদালত তাকে আত্মসমর্পণের নির্দেশ দেন। আদেশের দিন থেকে এক সপ্তাহের মধ্যে আত্মসমর্পণ করতে বলা হয়েছে। গত ২৮ মার্চ ওই ভবনে ভয়াবহ আগুনে ২৭ জন নিহত ও বেশ কয়েকজন আহত হয়। এরপর ওই ভবন নির্মাণ নিয়ে বিভিন্ন অনিয়মের অভিযোগ ওঠে। এ নিয়ে মামলাও হয়েছে।"/>
  </head>
  <body>
    <article>
      <h6 class="kicker">বনানীর ভবনে আগুন</h6>
      <h1>রাজউকের সাবেক প্রধান প্রকৌশলীকে আত্মসমর্পণের নির্দেশ</h1>
      <address><time datetime="2019-11-25T16:55:00+00:00">25 Nov 2019, 16:55</time> by <a rel="author">নিজস্ব প্রতিবেদক</a></address>
      <p>বনানীতে সুউচ্চ ভবনে অগ্নিকাণ্ডের পর দুদকের দায়ের করা মামলায় রাজধানী উন্নয়ন কর্তৃপক্ষের (রাজউক) সাবেক প্রধান প্রকৌশলী মো. সাইদুর রহমানকে এক সপ্তাহের মধ্যে ঢাকার নিম্ন আদালতে আত্মসমর্পণের নির্দেশ দিয়েছেন হাইকোর্ট।</p>
      <p>বিচারপতি মো. নজরুল ইসলাম তালুকদার ও বিচারপতি কে এম হাফিজুল আলমের হাইকোর্ট বেঞ্চ আজ সোমবার এ আদেশ দেন। জামিনপ্রার্থীর পক্ষে আইনজীবী ছিলেন সাবেক খাদ্যমন্ত্রী অ্যাডভোকেট কামরুল ইসলাম এমপি। দুদকের পক্ষে ছিলেন অ্যাডভোকেট খুরশীদ আলম খান। রাষ্ট্রপক্ষে ছিলেন ডেপুটি অ্যাটর্নি জেনারেল এ কে এম আমিনউদ্দিন মানিক।</p>
      <p>নকশা জালিয়াতি, ভুয়া নকশা, আইন লঙ্ঘন করে ভবন নির্মাণের ছাড়পত্র দেওয়াসহ বিভিন্ন অভিযোগে দুদক রাজউকের সংশ্লিষ্ট কর্মকর্তা, বনানীর সংশ্লিষ্ট ভবন মালিকসহ বেশ কয়েকজনকে আসামি করে মামলা করে। এই মামলায় সোমবার হাইকোর্টে হাজির হয়ে জামিনের আবেদন করেন মো. সাইদুর রহমান। শুনানি শেষে আদালত তাকে আত্মসমর্পণের নির্দেশ দেন। আদেশের দিন থেকে এক সপ্তাহের মধ্যে আত্মসমর্পণ করতে বলা হয়েছে।</p>
      <p>গত ২৮ মার্চ ওই ভবনে ভয়াবহ আগুনে ২৭ জন নিহত ও বেশ কয়েকজন আহত হয়। এরপর ওই ভবন নির্মাণ নিয়ে বিভিন্ন অনিয়মের অভিযোগ ওঠে। এ নিয়ে মামলাও হয়েছে।</p>
    </article>
  </body>
</html>