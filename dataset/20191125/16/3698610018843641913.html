<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vidkrita-agresiya-rf-sered-kraynih-ale-nayviddalenishih-variantiv-homchak-330846_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T16:51:00+00:00"/>
    <meta property="og:title" content="Відкрита агресія РФ серед &quot;крайніх&quot;, але найвіддаленіших варіантів – Хомчак"/>
    <meta property="og:description" content="Наш східний сусід не відмовився від того, що Україна має бути сферою його впливу, вважає начальник Генштабу ЗСУ."/>
  </head>
  <body>
    <article>
      <h1>Відкрита агресія РФ серед "крайніх", але найвіддаленіших варіантів – Хомчак</h1>
      <h2>Наш східний сусід не відмовився від того, що Україна має бути сферою його впливу, вважає начальник Генштабу ЗСУ.</h2>
      <address>
        <time datetime="2019-11-25T16:51:00+00:00">25 Nov 2019, 16:51</time>
      </address>
      <p>Відкрита <b><a href="https://dt.ua/UKRAINE/mayzhe-70-opitanih-vvazhayut-rosiyu-krayinoyu-agresorom-reyting-325170_.html">військова агресія Росії проти України</a></b> досі залишається можливою, однак у найвіддаленішій перспективі, вважає начальник Генерального штабу ЗСУ Руслан Хомчак.</p>
      <p>"Наш східний сусід не відмовився від того, що Україна має бути сферою його впливу. У дискусіях, котрі ведуться на різних телевізійних шоу, наше суспільство чомусь хапається за найгірший варіант, що Росія може здійснити широку агресію, і починають думати, що все – завтра вже розпочнеться ця агресія", - пояснив Хомчак в інтерв'ю "<a href="https://www.ukrinform.ua/rubric-ato/2824697-ruslan-homcak-nacalnik-genstabu-golovnokomanduvac-zsu.html">Укрінформу</a>".</p>
      <p>Однак дані Генштабу ЗСУ такий варіант розвитку подій відкидають.</p>
      <p>"На моє переконання, і виходячи з того, що аналізує Генеральний штаб, ми дійшли висновку, що відкрита військова агресія з боку Росії – не серед перших загроз, але є у переліку "крайніх" варіантів, хоча й найбільш віддалених", - зазначив військовий.</p>
      <p>Нагадаємо, українські правоохоронці та міжнародні волонтерські спільноти неодноразово <b><a href="https://dt.ua/UKRAINE/doslidniki-forensic-architecture-otrimali-novi-dokazi-uchasti-rf-u-viyni-v-donbasi-320989_.html">оприлюднювали докази участі Росії у війні на сході України</a></b>: зброю та речі, залишені диверсантами ворога чи знайдені у сховках бойовиків, супутникові знімки нової російської техніки в Донбасі, взятих у полон кадрових військових РФ.</p>
      <p>Однак <b><a href="https://dt.ua/POLITICS/u-putina-vsuperech-dokazam-znovu-zayavili-scho-viysk-rosiyi-v-donbasi-nemaye-330410_.html">у Кремлі всупереч доказам продовжують запевняти, що "військ Росії в Донбасі немає"</a></b>. А рік тому Міністерство закордонних справ РФ навіть запустило флешмоб проти України під хештегом #ИхТамНет.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>