<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121538/zeby-byc-na-jej-poziomie-musialbym-ja-porownac-do-hitlera-ostra-reakcja-na-slowa-gasiuk-pihowicz.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T16:07:00+00:00"/>
    <meta property="og:title" content="&quot;Żeby być na jej poziomie, musiałbym ją porównać do Hitlera&quot;. Ostra reakcja na słowa Gasiuk-Pihowicz"/>
    <meta property="og:description" content="Widać, że ludzie, którzy próbują za wszelką cenę zaistnieć w mediach, przebić się ze swoją cytowalnością wymyślają coraz bardziej bzdurne i haniebne stwierdzenia – w ten sposób do słów Kamili Gasiuk-Pihowicz odniósł się europoseł Adam Bielan."/>
  </head>
  <body>
    <article>
      <h1>"Żeby być na jej poziomie, musiałbym ją porównać do Hitlera". Ostra reakcja na słowa Gasiuk-Pihowicz</h1>
      <address>
        <time datetime="2019-11-25T16:07:00+00:00">25 Nov 2019, 16:07</time>
      </address>
      <h4>Widać, że ludzie, którzy próbują za wszelką cenę zaistnieć w mediach, przebić się ze swoją cytowalnością wymyślają coraz bardziej bzdurne i haniebne stwierdzenia – w ten sposób do słów Kamili Gasiuk-Pihowicz odniósł się europoseł Adam Bielan.</h4>
      <p>Komentując na antenie Polsat News głosowanie nad wyborem członków Krajowej Rady Sądownictwa posłanka Platformy Obywatelskiej Kamila Gasiuk-Pihowicz powiedziała, że Prawo i Sprawiedliwość wybrało "sowieckie metody". W ostrych słowach jej wypowiedź skomentował były wicemarszałek Senatu Adam Bielan. Polityk odniósł się do sprawy w programie "Tłit" Wirtualnej Polski.</p>
      <p>– Jestem szczęśliwy, że mogłem przeżyć weekend bez wysłuchiwania takich haniebnych bzdur, haniebnych bzdur. Bo, jeśli ktoś porównuje demokratyczną partię z państwem totalitarnym, które ma koncie miliony istnień ludzkich (...), tzn. że nie nadaje się do polityki, powinien odejść z polityki – oświadczył. Bielan podkreślił, że zeby być na poziomie Kamili Gasiuk-Pihowicz, musiałbym ją porównać do Hitlera. – Nie będę tego robić, to absurd. Widać, że ludzie, którzy próbują za wszelką cenę zaistnieć w mediach, przebić się ze swoją cytowalnością wymyślają coraz bardziej bzdurne i haniebne stwierdzenia. To sprawia, że poziom debaty publicznej w Polsce jest coraz niższy i to odstręcza wyborców od głosowania. To jest hańba – dodał.</p>
      <p>Europoseł przypomniał, że w 2015 roku ówczesny marszałek Sejmu Radosław Sikorski podobnie jak teraz Elżbieta Witek anulował głosowanie. – Czy Gasiuk-Pihowicz wtedy mówiła o sowieckich metodach? – pytał.</p>
      <footer>/ Źródło: wp.pl <br/>/ api</footer>
    </article>
  </body>
</html>