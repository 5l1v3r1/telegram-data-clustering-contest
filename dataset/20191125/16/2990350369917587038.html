<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/pomerla-vidoma-volynska-povstanka-ta-hromadska-aktyvistka-/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T16:12:00+00:00"/>
    <meta property="og:title" content="Померла відома волинська повстанка та громадська активістка"/>
    <meta property="og:description" content="24 листопада відійшла у Вічність волинська повстанка, ветеран Братства ОУН-УПА, член спілки політв'язнів, письменниця, політична і громадська діячка Тетяна Мусіївна Байда-Барбелюк."/>
  </head>
  <body>
    <article>
      <h1>Померла відома волинська повстанка та громадська активістка</h1>
      <address>
        <time datetime="2019-11-25T16:12:00+00:00">25 Nov 2019, 16:12</time>
      </address>
      <p>24 листопада відійшла у Вічність волинська повстанка, ветеран Братства ОУН-УПА, член спілки політв’язнів, письменниця, політична і громадська діячка <b>Тетяна Мусіївна Байда-Барбелюк.</b><br/><br/>Про це на своїй сторінці у Facebook повідомила <b>Світлана Васильчук, </b>пише <a href="https://volynua.com/posts/vidiyshla-u-vichnist-legendarna-povstanka-tetyana-bayda-barbeluk">ВолиньUa.</a><br/><br/>«Висловлюю щирі співчуття рідним і близьким з приводу смерті Тетяни Мусіївни Байди-Барбелюк (Дейнеги), письменниці, політичного та громадського діяча, члена ОУН-УПА, авторки 13 книг, просто нашої землячки.<br/><br/>Світлий і незгасний спомин про її добрі справи назавжди залишаться у серцях усіх, хто її знав», – йдеться у дописі.<br/><br/>Як йдеться на сайті Заборольської громади<a href="http://p-p.com.ua/news/vidiishla-u-vichnist-volynska-povstanka-pysmennytsya-politychna-i-gromadska-diyachka/">,</a> народилася Тетяна Байда (Барбелюк), дівоче прізвище Дейнега, 27 листопада 1933 року в селі Забороль на Волині.<br/><br/>Батьки Тетяни жили на хуторі Підпожарки, де було кілька повстанських криївок. Мати Федора та батько Мусій належали до «Просвіти». Відповідно і виховували своїх дітей атмосфері любові до України через Шевченкове слово, рідну пісню. Коли Тетяна навчалася у 8-му класі Луцької школи, то почала цікавитися забороненою літературою та писати власні вірші. Весною 1949 року вступила до юнацької мережі ОУН.<br/><br/>На першому допиті на столі слідчого лежало фото, де Тетяна в українському народному вбранні, та два зошити з її власними віршами. Здав дівчину А.Школьник, кравець, який пізніше став міліціонером. Саме він викрав із портфеля учениці особистий щоденник, листівки і зошити з віршами, щоб передати їх органам НКВД. <br/><br/>Тетяна з гідністю витримала всі допити в підвалах слідчого ізолятора. Після чого її відправили до Луцької в’язниці. Тетяну засудили за ст. 54-10 ч.1 на 10 років позбавлення волі з конфіскацією майна. Спершу її направили в колонію для неповнолітніх злочинців у Львові. Там дівчина знайшла однодумців, з якими на 1 травня пошили синьо-жовтий прапор і підняли його у Львові на вулиці Теотинській. З дитячої колонії № 1 їх, ще зовсім юних дівчат-патріоток, відправили на Колиму.<br/><br/>На початку вересня 1950 року Тетяна ще з однією жінкою вирішили тікати, щоб піти в підпілля. Адже вони свято вірили в те, що Волинь і Галичина бореться за волю України. Та не зовсім так сталося. Після того, як дівчат піймали і кинули до карцеру, їм загрожував новий суд. Але справу не підняли. Тоді Тетяну поселили в барак до політичних в’язнів з великими строками.<br/><br/>Всього в таборах Тетяна пробула 5 років, 1 місяць і 7 днів. Після смерті Сталіна разом з «політичними» страйкувала, брала участь у голодуванні.<br/><br/>Восени 1951-го Тетяна повернулася в рідне село до батьків, яким вдалося уникнути вивезення на Сибір, влаштувалася на роботу вантажницею та пішла вчитися у вечірню школу. Закінчила школу з медаллю, але вступити до Львівського медичного інституту не вдалося. Проте не полишила надії стати медиком. Спочатку закінчила Луцьке медичне училище, а вже у віці 29 років, маючи сина, поступила на стаціонар Івано-Франківського медінституту, по закінченню якого працювала лікарем-гінекологом в м. Калуш.<br/><br/>З початку національно-патріотичного відродження Тетяна Барбелюк активно включилася в громадську роботу. Вона є членом КУНу, Братства вояків ОУН-УПА Волинського краю ім.Клима Савури, Союзу українок та Товариства політв’язнів. Реабілітуваною Тетяну було уже на 2-му році незалежності України, а посвідчення про реабілітацію отримала 28 травня 1999 року. Реклама</p>
    </article>
  </body>
</html>