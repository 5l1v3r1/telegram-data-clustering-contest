<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/parapempetai-o-eyaggeloy-kanena-penalti-se-agrinio-toympa/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T16:09:11+00:00"/>
    <meta property="og:title" content="Παραπέμπεται ο Ευαγγέλου, κανένα πέναλτι σε Αγρίνιο, Τούμπα"/>
    <meta property="og:description" content="Σωστή η αποβολή του Ιντέγε, σωστό και το πέναλτι υπέρ της ΑΕΚ στο ΟΑΚΑ, με τον Ευαγγέλου ωστόσο να παραπέμπεται, καθώς χρειάστηκε το VAR για να πάρει τις"/>
  </head>
  <body>
    <article>
      <h1>Παραπέμπεται ο Ευαγγέλου, κανένα πέναλτι σε Αγρίνιο, Τούμπα</h1>
      <address><time datetime="2019-11-25T16:09:11+00:00">25 Nov 2019, 16:09</time> by <a rel="author">ΣΥΝΕΙΔΗΣΗ</a></address>
      <p>Σωστή η αποβολή του <b>Ιντέγε</b>, σωστό και το πέναλτι υπέρ της <b>ΑΕΚ στο ΟΑΚΑ</b>, με τον Ευαγγέλου ωστόσο να παραπέμπεται, καθώς χρειάστηκε το VAR για να πάρει τις ορθές αποφάσεις. Κανένα πέναλτι σε<b> Τούμπα, Αγρίνιο</b>, καλή η διαιτησία στη <b>Νέα Σμύρνη…</b></p>
      <p>Το SDNA έχει κι αυτή την αγωνιστική το ρεπορτάζ για όλες τις επίμαχες φάσεις στα γήπεδα της <b>Superleague</b>.</p>
      <p>Το παιχνίδι στο οποίο σηκώθηκε η περισσότερη σκόνη ήταν εκείνο της ΑΕΚ με τον Άρη. Οι <b>Θεσσαλονικείς</b> διαμαρτυρήθηκαν τόσο για την αποβολή του Ιντέγε, όσο και για το πέναλτι που έκανε ο <b>Ρόουζ</b> επάνω στον <b>Σιμόες</b>.</p>
      <p>Και οι δύο αποφάσεις ωστόσο ήταν σωστές κι ο έμπειρος παρατηρητής Σπυρόπουλος συμφώνησε με τις τελικές υποδείξεις του Ευαγγέλου στα αποδυτήρια, μετά το τέλος του αγώνα. Πλην όμως ο Αθηναίος ρέφερι “χρεώνεται” το γεγονός ότι δεν έδωσε απευθείας τις δύο παραβάσεις αλλά χρειάστηκε τη συνδρομή του VAR (Σκουλάς, Νικολακάκης), κυρίως όμως την απευθείας κόκκινη στον Νιγηριανό στράικερ, που πάτησε τον Μάνταλο. Στην εν λόγω φάση φέρει σοβαρή ευθύνη και ο τέταρτος Παπαπέτρου που ήταν μπροστά κι επίσης θα έχει πρόβλημα με τη βαθμολογία του. Σαφώς πιο δύσκολη η περίπτωση του πέναλτι, αλλά και πάλι χρειάστηκε η συνδρομή του βίντεο για να παρθεί η σωστή απόφαση.</p>
      <p>
        <b>Κανένα πέναλτι σε Τούμπα, Αγρίνιο</b>
      </p>
      <p>Από εκεί και πέρα, στο παιχνίδι του Παναιτωλικού με τον Παναθηναϊκό οι Αγρινιώτες διαμαρτυρήθηκαν έντονα στον Ζαχαριάδη για πέναλτι-δεύτερη κίτρινη του Σένκεφελντ στον Αριγίμπι, όμως ο παρατηρητής Γιανναδάκης πήγε μαζί του στα αποδυτήρια, θεωρώντας ότι το κράτημα που υπήρξε, δεν στοιχειοθετούσε την πτώση του παίκτη των γηπεδούχων.</p>
      <p>Όσο για τον αγώνα του <b>ΠΑΟΚ</b> με τη <b>Λάρισα</b>, οι “βυσσινί” έκαναν λόγο για πέναλτι σε χέρι του Ίνγκασον. Παράβαση ωστόσο και πάλι δεν υπάρχει, ο Ισλανδός αμυντικός έχει το χέρι του απόλυτα κολλημένο στο σώμα του κι ο παρατηρητής Φλώτσιος δικαίωσε στα αποδυτήρια τον Τάση για την απόφασή του να μη δείξει κάτι.  Αντιθέτως θα υπάρξει ένα ελαφρύ “ψαλίδισμα” για το φάουλ που υπέδειξε στον Μάτος, σταματώντας την επίθεση του <b>ΠΑΟΚ</b> (η φάση σταμάτησε πριν μπει γκολ).</p>
      <p>Πηγαίνοντας στη Νέα Σμύρνη, ο Κομίνης πήρε τις σωστές αποφάσεις σε όλες τις κρίσιμες φάσεις. Ορθώς δεν καταλόγισε πέναλτι στο τράβηγμα του Μασούρα στον Μπουχαλάκη, εκβιάζοντας την εσχάτη των ποινών (πιθανότατα μάλιστα δεν είχε καν εκτελεστεί το κόρνερ, οπότε θα είχαμε μόνο πειθαρχική τιμωρία), αντιθέτως ορθώς έδωσε πέναλτι υπέρ των Πειραιωτών για χέρι στο β’ μέρος κι ο παρατηρητής Καρατζάς τον δικαίωσε μετά το τέλος του αγώνα.</p>
      <p>Τέλος, καλές διαιτησίες είχαμε σε <b>Περιστέρι και Λαμία</b>. Ο Κουτσιαύτης κλήθηκε να αποφασίσει για κάποιες φάσεις μέσα στην περιοχή στο Ατρόμητος-ΟΦΗ, αλλά αποφάσισε ορθώς να μη δώσει κάτι, ενώ κανένα πρόβλημα δεν είχε ο Κουμπαράκης στο Λαμία-Ξάνθη.</p>
      <p>sdna.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/paraitisi-pagkaki-to-d-s-tis-eps-aitoloakarnanias-2/"/>
        <a href="http://sinidisi.gr/dyo-chrysa-metallia-katektise-vonitsana-ria-tsanaka-kick-boxing-8o-diethnes-12o-panellinio-festival-polemikon-technon/"/>
        <a href="http://sinidisi.gr/oi-mikroi-panaitolikoy-deichnoyn-ton-dromo/"/>
        <a href="http://sinidisi.gr/isopalia-to-mesologgi-2008-sta-giannena-se-mats-gkran-gkiniol/"/>
        <a href="http://sinidisi.gr/itta-ta-koritsia-trikoypi-sta-ioannina/"/>
        <a href="http://sinidisi.gr/paraitisi-pagkaki-to-d-s-tis-eps-aitoloakarnanias/"/>
      </related>
    </article>
  </body>
</html>