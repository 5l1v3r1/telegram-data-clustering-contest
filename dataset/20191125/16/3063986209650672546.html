<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843378"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T16:14:00+00:00"/>
    <meta property="og:title" content="সৈয়দপুরে কোটি টাকা মূল্যের সরকারি খাস জমি উদ্ধার"/>
    <meta property="og:description" content="নীলফামারীর সৈয়দপুরে প্রায় কোটি টাকা মূল্যের ১৮ শতক খাস জমি উদ্ধার করা হয়েছে। আজ সোমবার উপজেলার ৩ নম্বর বাঙ্গালীপুর ইউনিয়নের লক্ষ্মণপুর চড়কপাড়ায় ওই জমি উদ্ধার করা হয়। জানা গেছে, উল্লিখিত এলাকায় ১ নম্বর খতিয়ানে ২০১৩ এবং ২০১৪ নম্বর দাগে যথাক্রমে ৬ শতক ও ১২ শতক সর্বমোট ১৮ শতক সরকারি খাম জমি রয়েছে। একই এলাকার মৃত মফেল উদ্দিনের ছেলে মো. আজহারুল ইসলাম দীর্ঘদিন যাবৎ সরকারি ওই খাস জমি দখল করে রেখেছিলেন। পরবর্তীতে তিনি ওই খাস জমিতে রাতারাতি পাকা সীমানা প্রাচীর দিয়ে বাড়ি নির্মাণ করার পাঁয়তারা করছিলেন। এদিকে, সোমবার সকালে খবর পেয়ে সৈয়দপুর উপজেলা সহকারী কমিশনার (ভূমি) পরিমল কুমার সরকার ভূমি অফিসের লোকজন নিয়ে সেখানে যান। এ সময় সেখানে থাকা সরকারি খাস জমি মাপজোক করে সীমানা নির্ধারণ করা হয়। পরে খাস জমি দখলকারী আজহারুল ইসলাম কর্তৃক নির্মিত পাকা সীমানা প্রাচীর ভেঙে দেওয়া হয়। এ সময় উপজেলার বাঙ্গালীপুর ইউনিয়ন ভূমি সহকারী কর্মকর্তা (ভারপ্রাপ্ত) মো. আশিকুর রহমান,  উপজেলা ভূমি অফিসের অফিস সহকারী সুফী আমানত শাহ্, সার্ভেয়ার রিপন কুমার প্রামাণিক ও  সৈয়দপুর থানার পুলিশ সদস্যরা সহযোগিতা করেন। সৈয়দপুর উপজেলা সহকারী কমিশনার (ভূমি) পরিমল কুমার…"/>
  </head>
  <body>
    <article>
      <h1>সৈয়দপুরে কোটি টাকা মূল্যের সরকারি খাস জমি উদ্ধার</h1>
      <address><time datetime="2019-11-25T16:14:00+00:00">25 Nov 2019, 16:14</time> by <a rel="author">সৈয়দপুর (নীলফামারী) প্রতিনিধি</a></address>
      <p>নীলফামারীর সৈয়দপুরে প্রায় কোটি টাকা মূল্যের ১৮ শতক খাস জমি উদ্ধার করা হয়েছে। আজ সোমবার উপজেলার ৩ নম্বর বাঙ্গালীপুর ইউনিয়নের লক্ষ্মণপুর চড়কপাড়ায় ওই জমি উদ্ধার করা হয়।</p>
      <p>জানা গেছে, উল্লিখিত এলাকায় ১ নম্বর খতিয়ানে ২০১৩ এবং ২০১৪ নম্বর দাগে যথাক্রমে ৬ শতক ও ১২ শতক সর্বমোট ১৮ শতক সরকারি খাম জমি রয়েছে। একই এলাকার মৃত মফেল উদ্দিনের ছেলে মো. আজহারুল ইসলাম দীর্ঘদিন যাবৎ সরকারি ওই খাস জমি দখল করে রেখেছিলেন। পরবর্তীতে তিনি ওই খাস জমিতে রাতারাতি পাকা সীমানা প্রাচীর দিয়ে বাড়ি নির্মাণ করার পাঁয়তারা করছিলেন।</p>
      <p>এদিকে, সোমবার সকালে খবর পেয়ে সৈয়দপুর উপজেলা সহকারী কমিশনার (ভূমি) পরিমল কুমার সরকার ভূমি অফিসের লোকজন নিয়ে সেখানে যান। এ সময় সেখানে থাকা সরকারি খাস জমি মাপজোক করে সীমানা নির্ধারণ করা হয়। পরে খাস জমি দখলকারী আজহারুল ইসলাম কর্তৃক নির্মিত পাকা সীমানা প্রাচীর ভেঙে দেওয়া হয়।</p>
      <p>এ সময় উপজেলার বাঙ্গালীপুর ইউনিয়ন ভূমি সহকারী কর্মকর্তা (ভারপ্রাপ্ত) মো. আশিকুর রহমান,  উপজেলা ভূমি অফিসের অফিস সহকারী সুফী আমানত শাহ্, সার্ভেয়ার রিপন কুমার প্রামাণিক ও  সৈয়দপুর থানার পুলিশ সদস্যরা সহযোগিতা করেন।</p>
      <p>সৈয়দপুর উপজেলা সহকারী কমিশনার (ভূমি) পরিমল কুমার সরকার বলেন, সরকারি খাস জমি পাকা সীমানা প্রাচীর দিয়ে দখলের খবর পেয়ে দ্রুত ঘটনাস্থলে গিয়ে তা মাপজোক করে উদ্ধার করা হয়েছে। উদ্ধারকৃত খাস জমি সরকারি কাজে ব্যবহার করা হবে বলে জানান তিনি।  </p>
    </article>
  </body>
</html>