<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/cesky-rozhlas-ceska-televize-vlada-novela-zakona-majetkova-priznani-novinari_1911251642_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T16:42:00+00:00"/>
    <meta property="og:title" content="Zaměstnanci rozhlasu a televize nemusí podávat majetková přiznání, odmítla vláda návrh komunistů"/>
    <meta property="og:description" content="Předkladatelé argumentují tím, že obě média mají hlavní příjmy z koncesionářských poplatků, tedy z veřejných peněz, a jejich novináři mohou zásadně ovlivňovat veřejné mínění."/>
  </head>
  <body>
    <article>
      <h1>Zaměstnanci rozhlasu a televize nemusí podávat majetková přiznání, odmítla vláda návrh komunistů</h1>
      <address><time datetime="2019-11-25T16:42:00+00:00">25 Nov 2019, 16:42</time> by <a rel="author">ČTK</a></address>
      <p>
        <b>Vláda hnutí ANO a ČSSD ve sněmovně nepodpoří novelu poslanců KSČM, podle níž by museli majetková přiznání pravidelně podávat i novináři České televize a Českého rozhlasu. K návrhu v pondělí kabinet vydal nesouhlasné stanovisko, informoval tiskový odbor Strakovy akademie. Předkladatelé argumentují tím, že obě média mají hlavní příjmy z koncesionářských poplatků, tedy z veřejných peněz, a jejich novináři mohou zásadně ovlivňovat veřejné mínění.</b>
      </p>
      <p>Návrh zdůvodňují autoři v čele s předsedou KSČM Vojtěchem Filipem také obranou obou médií před podezřeními z neobjektivity zpravodajství a publicistiky nebo ze skryté a podprahové reklamy ve prospěch některých ekonomických, politických, kulturních či sportovních subjektů.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/vojtech-filip-komuniste-novela-majetkove-priznani-novinari-verejnopravni-media_1909201722_cha"/>
      </related>
      <p>Novináři České televize a Českého rozhlasu by v případě schválení novely měli podle dřívějšího Filipova vyjádření stejné povinnosti jako ostatní veřejní funkcionáři, na něž se zákon o střetu zájmů vztahuje.</p>
      <p>Podávali by vstupní majetkové přiznání, následně každoroční a také výstupní potom, co by práci přestali vykonávat. Internetový registr majetkových přiznání vede ministerstvo spravedlnosti.</p>
      <p>O návrhu na zavedení majetkových přiznání novinářů Českého rozhlasu a České televize mluvil Filip už v červnu. Za nadsázku pak označil další záměr, aby byli novináři každé čtyři roky voleni. Na majetkových přiznáních ale trval. V září předseda KSČM informoval, že má předlohu připravenu a bude pro ni hledat podporu i v dalších poslaneckých klubech.</p>
      <related>
        <h4>Související články</h4>
        <a href="https://www.irozhlas.cz/zpravy-domov/vojtech-filip-kscm-novinari-majetkove-priznani-media-ceska-televize_1906061713_lac"/>
        <a href="https://www.irozhlas.cz/zpravy-domov/filip-kscm-komunista-novinari-svoboda-slova-majetkove-priznani-volba-novinaru_1906041511_cen"/>
      </related>
    </article>
  </body>
</html>