<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/seful-cancelariei-casei-albe-a-cerut-clarificari-privind-blocarea-ajutorului-militar-in-valoare-de-390-milioane-de-dolari-pentru-ucraina-18615482"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T16:07:00+00:00"/>
    <meta property="og:title" content="Şeful cancelariei Casei Albe a cerut clarificări privind blocarea ajutorului militar, în valoare de 390 milioane de dolari, pentru Ucraina"/>
    <meta property="og:description" content="Mick Mulvaney, şeful cancelariei de la Casa Albă, a cerut anterior clarificări privind justificarea legală a deciziei de a bloca ajutorul militar acordat Ucrainei, luată în urma conversaţiei telefonice între preşedintele Donald Trump şi omologul său ucrainean, relatează New York Times."/>
  </head>
  <body>
    <article>
      <h1>Şeful cancelariei Casei Albe a cerut clarificări privind blocarea ajutorului militar, în valoare de 390 milioane de dolari, pentru Ucraina</h1>
      <address><time datetime="2019-11-25T16:07:00+00:00">25 Nov 2019, 16:07</time> by <a rel="author">Teodora Marinescu, Mediafax</a></address>
      <p>Mick Mulvaney, şeful cancelariei de la Casa Albă, a cerut anterior clarificări privind justificarea legală a deciziei de a bloca ajutorul militar acordat Ucrainei, luată în urma conversaţiei telefonice între preşedintele Donald Trump şi omologul său ucrainean, relatează New York Times.</p>
      <p>Discuţiile, care au avut loc printr-un schimb de mail-uri în luna august, au fost purtate după ce un ajutor de aproximativ 390 de milioane de dolari a fost deja blocat.</p>
      <p>Mulvaney ar fi apelat la oficialii din cadrul Biroului de Management şi Buget, pe care i-ar fi întrebat cât timp va rămâne blocat ajutorul militar, au informat trei surse din cadrul anchetei.</p>
      <p>Mail-urile au fost descoperite în timpul unei examinări făcute în cadrul anchetei privind Ucraina. Acestea ar putea sugera că şeful cancelariei de la Casa Albă ar fi încercat să justifice decizia, care reprezintă obiectul anchetei care ar putea duce la demiterea lui Donald Trump.</p>
      <p>Un oficial din cadrul Administraţiei a argumentat că, de fiecare dată când Biroul pentru Buget decide să blocheze o sumă, este produs un document prin care decizia este justificată, iar Mick Mulvaney ar fi cerut doar revizuirea documentului respectiv.</p>
      <p>"Pentru a clarifica situaţia, a existat un consens legal la fiecare pas în decizia de a bloca o sumă de bani. Biroul pentru Management şi Buget lucrează cu agenţiile pentru a executa bugetul. Procedurile şi practicile de rutină au fost urmate", a declarat purtătorul de cuvânt al Biroului, Rachel Semmel.</p>
      <p>Casa Albă nu a răspuns încă cererilor pentru declaraţii.</p>
      <p>Camera Reprezentanţilor, aflată sub controlul opoziţiei democrate, a lansat o investigaţie parlamentară care ar putea conduce la iniţierea procedurii demiterii preşedintelui Donald Trump, suspectat că ar fi cerut Ucrainei anchetarea fostului vicepreşedinte Joseph Biden, favorit pentru a deveni candidatul Partidului Democrat la funcţia de preşedinte al SUA, şi a fiului acestuia, Hunter Biden. În cadrul investigaţiei, Camera Reprezentanţilor a trimis citaţii prin care le solicită unor membri ai Administraţiei de la Washington participarea la audieri şi furnizarea documentelor referitoare la contactele preşedintelui Donald Trump cu Ucraina. Ca reacţie, Comisia pentru Afaceri Judiciare din Senatul SUA, în care republicanii deţin majoritatea, a anunţat lansarea unei anchete privind presupuse acte de corupţie în Ucraina.</p>
    </article>
  </body>
</html>