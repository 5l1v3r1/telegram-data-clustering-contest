<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/breaking-news-dancila-ar-fi-acceptat-sa-demisioneze/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T16:50:07+00:00"/>
    <meta property="og:title" content="BREAKING NEWS. Dăncilă a acceptat să demisioneze"/>
    <meta property="og:description" content="Marcel Ciolacu a anunțat că a avut o întâlnire cu Viorica Dăncilă, în care au discutat despre faptul că acesta urmează să aibă o întrevedere cu președinții de organizații pentru a vorbi despre rezultatul PSD la alegerile prezidențiale."/>
  </head>
  <body>
    <article>
      <h1>BREAKING NEWS. Dăncilă a acceptat să demisioneze</h1>
      <address><time datetime="2019-11-25T16:50:07+00:00">25 Nov 2019, 16:50</time> by <a rel="author">(R.C.)</a></address>
      <p>UPDATE Viorica Dăncilă ar fi acceptat să renunțe la şefia PSD. Potrivit Antena3, Vioricăi Dăncilă i s-ar fi propus, în cadrul discuției cu Marcel Ciolacu, să-şi depună mandatul şi să primească la schimb șefia Organizației de Femei și un loc eligibil pe lista de senatori a PSD. Interimatul la conducerea PSD ar urma să fie preluat de Marcel Ciolacu. Decizia urmează să fie anunțată la ședința Comitetului Executiv al PSD ce are loc marți seara.</p>
      <p>Marcel Ciolacu a anunțat că a avut o întâlnire cu Viorica Dăncilă, în care au discutat despre faptul că acesta urmează să aibă o întrevedere cu președinții de organizații pentru a vorbi despre rezultatul PSD la alegerile prezidențiale.</p>
      <p>„Am discutat în această seară cu Viorica Dăncilă, despre întâlnirea pe care urmează să o am cu președinții de organizații pentru a discuta despre rezultatului obținut la aceste alegeri. Este firesc sa se întâmple acest lucru după orice scrutin. Vreau să spun cât ce poate de clar că această discuție a fost una calmă, așezată și productivă”, a scris Marcel Ciolacu, luni seara, pe Facebook.</p>
      <p>Președintele Camerei Deputaților a adăugat că rezultatul PSD la alegeri nu mulțumeşte pe nimeni, însă acest lucru nu înseamnă că nu există soluții.</p>
      <p>„A fost o campanie în care s-a muncit mult, mulțumim tuturor celor care s-au implicat și mulțumim milioanelor de români care au dat un vot de încredere Partidului Social Democrat și Vioricăi Dăncilă. A fost un rezultat care nu ne mulțumește pe niciunul dintre noi, dar asta nu înseamnă ca nu există soluții”, a completat Ciolacu.</p>
      <p>Social-democratul i-a rugat pe colegii săi de partid să se gândească la obiectivele PSD pentru anul următor, respectiv alegerile locale și parlamentare.</p>
      <p>„Vreau să îi rog pe colegii mei să se gândească la obiectivele noastre pentru alegerile de anul viitor. Rămânem o echipă, rămânem împreună, așa cum am făcut-o întotdeauna în momente mai complicate. PSD este în continuare un partid puternic”, a conchis Marcel Ciolacu.</p>
      <p>În discuțiile nemulțumiților din PSD una dintre variantele luate în calcul ar fi solicitarea demisiei Vioricăi Dăncilă, la ședința Comitetului Executiv de marți, iar Marcel Ciolacu să preia interimar șefia PSD, au declarat surse politice, pentru Mediafax.</p>
      <p>Comitetul Executiv al PSD se va reuni marți, de la ora 18.30, a anunțat președintele partidului Viorica Dăncilă. Întâlnirea va avea loc la sediul PSD din Kiseleff, iar social-democrații vor analiza rezultatul alegerilor prezidențiale, dar și nemulțumirile din cadrul formațiunii. La ședință există și posibilitatea convocării unui Congres pentru următoarea perioadă.</p>
      <p>Totodată, Viorica Dăncilă a declarat, duminică seara, că nu va demisiona de la șefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot așa a fost aleasă la conducerea partidului.</p>
      <related>
        <h4>Articole asemănătoare</h4>
        <a href="https://www.cotidianul.ro/senatul-a-adoptat-proiectul-de-lege-privind-plata-titlurilor-executorii-datorate-profesorilor/"/>
        <a href="https://www.cotidianul.ro/cum-vede-ciolacu-tradarea-de-la-cluj/"/>
        <a href="https://www.cotidianul.ro/lider-psd-le-da-peste-nas-adversarilor-au-tratat-cu-aroganta/"/>
      </related>
    </article>
  </body>
</html>