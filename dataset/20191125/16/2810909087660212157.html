<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359626"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T16:45:00+00:00"/>
    <meta property="og:title" content="Додик: Срби имају Републику Српску и своје институције"/>
    <meta property="og:description" content="Српски члан Предсједништва БиХ Милорад Додик рекао је данас да српски народ има Републику Српску и своје институције."/>
  </head>
  <body>
    <article>
      <h1>Додик: Срби имају Републику Српску и своје институције</h1>
      <address>
        <time datetime="2019-11-25T16:45:00+00:00">25 Nov 2019, 16:45</time>
      </address>
      <p>
        <i>Српски члан Предсједништва БиХ Милорад Додик рекао је данас да српски народ има Републику Српску и своје институције.</i>
      </p>
      <p>- Српски народ има вољу за својом Републиком која има границу према Хрватској и привремену границу према Србији - рекао је Додик новинарима у Кришковцима код Лакташа.</p>
      <p>Поводом изјаве лидера СДА Бакира Изетбеговића да ништа у БиХ није само српско осим назива Република Српска, Додик је рекао да Изетбеговић "може само да се заноси".</p>
      <p>- У Бањалуци су институције које су под управом српског народа. Не желимо тиме да пошаљемо поруку Бошњацима да нису добродошли, али то је чињеница - истакао је Додик.</p>
      <p>Он је навео да разумије фрустрацију бошњачких политичара јер у Федерацији БиХ имају власт само у кантону или два, а и у том ентитету дијеле је са хрватским народом.</p>
      <p>- Тако је у Федерацији, док на нивоу БиХ морају да уважавају наше ставове - додао је Додик.</p>
      <p>Говорећи о 25. новембру, који се у ФБиХ обиљежава као "дан државности БиХ", Додик је поновио да њихове тврдње о овом датуму нису тачне.</p>
      <p>- На засједању ЗАВНОБиХ-а у Мркоњић Граду нису већински учествовали. Они нису били у антифашистичком покрету, било је неколико интелектуалаца муслимана који су се изјашњавали као Срби и Хрвати, али Бошњака није било и сада је то одједном њихов празник - рекао је Додик.</p>
      <p>Изетбеговић је раније данас рекао да је сваки педаљ БиХ заједнички и да ништа у БиХ није само српско осим назива Република Српска, пренио је портал "Кликс". </p>
    </article>
  </body>
</html>