<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550010.html/%D9%85%DB%8C%D8%B2%D8%A7%D9%86-%D8%AA%D8%AE%D8%B1%DB%8C%D8%A8-%D9%87%D8%A7-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AD%D8%A7%D8%B5%D9%84-%DB%8C%DA%A9-%D8%AE%D8%B4%D9%88%D9%86%D8%AA-%D8%B3%D8%A7%D8%B2%D9%85%D8%A7%D9%86-%DB%8C%D8%A7%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:54:00+00:00"/>
    <meta property="og:title" content="میزان تخریب‌ها در اغتشاشات اخیر حاصل یک خشونت سازمان یافته است"/>
    <meta property="og:description" content="مسئول دفتر نمایندگی ولی فقیه در سپاه حضرت نبی اکرم(ص) استان کرمانشاه گفت: میزان تلفات و تخریب های موجود در اغتشاشات اخیر حاصل یک خشونت سازمان یافته است."/>
  </head>
  <body>
    <article>
      <h1>میزان تخریب‌ها در اغتشاشات اخیر حاصل یک خشونت سازمان یافته است</h1>
      <h2>مسئول دفتر نمایندگی ولی فقیه در سپاه کرمانشاه:</h2>
      <address>
        <time datetime="2019-11-25T16:54:00+00:00">25 Nov 2019, 16:54</time>
      </address>
      <p>مسئول دفتر نمایندگی ولی فقیه در سپاه حضرت نبی اکرم(ص) استان کرمانشاه گفت: میزان تلفات و تخریب های موجود در اغتشاشات اخیر حاصل یک خشونت سازمان یافته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/387716/%D9%85%DB%8C%D8%B2%D8%A7%D9%86-%D8%AA%D8%AE%D8%B1%DB%8C%D8%A8%E2%80%8C%D9%87%D8%A7-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AD%D8%A7%D8%B5%D9%84-%DB%8C%DA%A9-%D8%AE%D8%B4%D9%88%D9%86%D8%AA-%D8%B3%D8%A7%D8%B2%D9%85%D8%A7%D9%86-%DB%8C%D8%A7%D9%81%D8%AA%D9%87-%D8%A7%D8%B3%D8%AA">شبکه اطلاع رسانی مرصاد</a>، حجت الاسلام شمس الله جلیلیان امروز دوشنبه در همایش روز قشر بسیج طلاب که در مجتمع فرهنگی و رفاهی بعثت کرمانشاه برگزار شد با اشاره به اغتشاشات اخیر کشور، اظهار داشت: آشوب های اخیر توسط دشمن برنامه ریزی شده بود و لیدرهایی که در این راستا دستگیر شدند به خوبی این را تایید می کند.</p>
      <p>مسئول دفتر نمایندگی ولی فقیه در سپاه حضرت نبی اکرم(ص) استان کرمانشاه میزان تلفات و تخریب های موجود را حاصل یک خشونت سازمان یافته دانست و افزود: دشمنان اسلام در این آشوب قصد داشتند با خشونت سازمان یافته فضای کشور را نا امن کنند.</p>
      <p>وی گفت: آنها اسرار بر حرکت های پرجمعیت نداشتند و فقط به دنبال این بودند که اموال عمومی را به یغما برده و آنها را آتش بزنند.</p>
      <p>حجت الاسلام جلیلیان بیان داشت: آشوبگران برنامه ریزی کرده بودند تا به مراکز نظامی، انتظامی و بسیج حمله کنند و بدون تردید برای این منظور از قبل آموزش های لازم را دیده بودند.</p>
      <p>وی ادامه داد: شکستن و بریدن گاردریل ها که به ابزار خاصی نیاز داشت از قبل برنامه ریزی شده بود و همچنین مواد آتش زا را از قبل آماده کرده بودند.</p>
      <p>مسئول دفتر نمایندگی ولی فقیه در سپاه حضرت نبی اکرم(ص) استان کرمانشاه با اشاره به اینکه امروز شاهد آن هستیم که یک دو قطبی در جهان بین آمریکا و رهبر معظم انقلاب شکل گرفته است، گفت: در این اغتشاش علی رغم میل باطنی دشمنان قسم خورده اسلام باز عنایت خداوند شامل حال ما شد و با تدابیر حکیمانه رهبر معظم انقلاب و حضور آگاهانه مردم توطئه دشمن خنثی شد.</p>
      <p>حجت الاسلام جلیلیان در بخش دیگری از سخنانش با اشاره به نزدیک شدن به ایام انتخابات گفت: در فضای انتخابات هرکس بتواند ذهنیت مردم را به سوی خود سوق دهد موفق میدان خواهد بود.</p>
      <p>وی بیان داشت: بر این اساس روحانیت به عنوان قشر تاثیرگذار جامعه باید در بیان حقایق و آگاه سازی مردم نقش آفرینی کنند.</p>
      <p>مسئول دفتر نمایندگی ولی فقیه در سپاه حضرت نبی اکرم(ص)کرمانشاه تاکید کرد: روحانیت در راستای بصیرت افزایی باید بر اساس معیارهای امام(ره) و مقام معظم رهبری به این مساله ورود پیدا کنند.</p>
      <p>انتهای پیام/</p>
    </article>
  </body>
</html>