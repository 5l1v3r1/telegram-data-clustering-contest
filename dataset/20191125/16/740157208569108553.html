<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/miasto-zaoszczedzi-miliony-na-nowym-modelu-utrzymania-drog,135534.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="Miasto zaoszczędzi miliony na nowym modelu utrzymania dróg"/>
    <meta property="og:description" content="Będzie taniej i bardziej ekologicznie. Gdynia wprowadzi nowy model oczyszczania dróg, który zacznie funkcjonować od sezonu 2020/21. System oparty o zasoby komunalne ma zapewnić większą wydajność, niezależność, elastyczność, wysoką jakość i według szacunków pozwoli zaoszczędzić miastu nawet 10 mln zł w ciągu 2-3 lat."/>
  </head>
  <body>
    <article>
      <h1>Miasto zaoszczędzi miliony na nowym modelu utrzymania dróg</h1>
      <address><time datetime="2019-11-25T16:17:00+00:00">25 Nov 2019, 16:17</time> by <a rel="author">AKC  </a></address>
      <h4>Będzie taniej i bardziej ekologicznie. Gdynia wprowadzi nowy model oczyszczania dróg, który zacznie funkcjonować od sezonu 2020/21. System oparty o zasoby komunalne ma zapewnić większą wydajność, niezależność, elastyczność, wysoką jakość i według szacunków pozwoli zaoszczędzić miastu nawet 10 mln zł w ciągu 2-3 lat.</h4>
      <hr/>
      <ul>
        <li>
          <b>Wydatki na utrzymanie dróg systematycznie rosną. W 2006 r. koszt gruntownego odśnieżenia 1 kilometra pasa jezdni wynosił 27 zł, w 2017 r. to już 195 zł. Zdarzały się lata, podczas których gdyński samorząd wydawał na oczyszczanie głównego układu komunikacyjnego 18 mln zł, mimo że niekiedy, na skutek łagodniejszych zim, wyłonieni w przetargach wykonawcy wykorzystywali jedynie 30 proc. zasobów sprzętowych.</b>
        </li>
        <li>
          <b>Na wspomnianą sumę składał się również koszt utrzymania przez wykonawcę stanu pełnej gotowości, bez względu na warunki pogodowe. Dodatkowym problemem było nadmierne posypywanie jezdni szkodliwą solą.</b>
        </li>
        <li>
          <b>To wszystko spowodowało, że prezydent Gdyni zdecydował o konieczności podjęcia działań, które pozwolą zoptymalizować wydatki przy zachowaniu jakości usług.</b>
        </li>
      </ul>
      <p>Na decyzję prezydenta Gdyni, Wojciecha Szczurka, o zmianie modelu utrzymania miejskich dróg miały wpływ nie tylko kwestie ekonomiczne, ale również ekologiczne. </p>
      <p>- Powołałem zespół ekspertów, którego zadaniem było przeanalizowanie bieżącej sytuacji oraz przedstawienie planu optymalizacji modelu całorocznego utrzymania gdyńskich dróg. Po miesiącach wytężonej pracy jesteśmy gotowi, by w sezonie 2020/21 wdrożyć zupełnie nowy, oszczędny i przyjazny dla środowiska system - mówi Szczurek. </p>
      <p>Na czele zespołu stanął Marek Łucyk, wiceprezydent Gdyni ds. rozwoju. Koordynatorem został Wojciech Folejewski, dyrektor gdyńskiego Zarządu Dróg i Zieleni. W pracach zespołu uczestniczyli także prezesi: Przedsiębiorstwa Komunikacji Miejskiej, Przedsiębiorstwa Komunikacji Autobusowej i Przedsiębiorstwa Komunikacji Trolejbusowej, oraz przedstawiciele gdyńskiego magistratu i ZDiZ.</p>
      <p>
        <a href="https://www.portalsamorzadowy.pl/inwestycje/miliardy-na-budowe-drog-ekspresowych-w-wojewodztwach,135020.html">Czytaj też: Miliardy na budowę dróg ekspresowych w województwach</a>
      </p>
      <p>Pierwszym zadaniem zespołu było przeanalizowanie modelów utrzymania dróg w innych polskich gminach.</p>
      <p>- W szczegółowej ankiecie zapytaliśmy koleżanki i kolegów między innym z Poznania, Bydgoszczy i Grudziądza o wszelkie aspekty związane z oczyszczaniem dróg. Odpowiedzi pozwoliły nam na przygotowanie wartościowej analizy porównawczej - tłumaczy wiceprezydent Gdyni ds. rozwoju Marek Łucyk.</p>
      <figure>
        <img src="https://pliki.portalsamorzadowy.pl/i/15/05/56/150556.jpg"/>
        <figcaption>Wiceprezydent Gdyni ds. rozwoju, Marek Łucyk i dyrektor Zarządu Dróg i Zieleni w Gdyni, Wojciech Folejewski podczas konferencji prasowej (fot. Aleksander Trafas/UMG)</figcaption>
      </figure>
      <p>Ankieta potwierdziła, że większość miast stosuje podobny do gdyńskiego system, a średni roczny koszt zimowego oczyszczania 1 km jezdni to około 20 tys. zł. Na tle innych gmin wyróżnił się Grudziądz, który o utrzymanie dróg dba zasobami komunalnymi, dzięki czemu ponosi najmniejszy koszt serwisu (5 tys. zł za 1 km) i jednocześnie zachowuje wysoki standard, spełniający oczekiwania mieszkańców i kierowców.</p>
      <p>- Efektywność grudziądzkiego modelu zainspirowała nas do wdrożenia w Gdyni podobnego systemu, opartego o skrojone na potrzeby naszego miasta zasoby komunalne, czyli podlegające samorządowi - wyjaśnia wiceprezydent Łucyk.</p>
      <h3>Model optymalny</h3>
      <p>Nowy gdyński model nazwano Letnie i Zimowe Utrzymanie Dróg (LiZUD). Główny układ komunikacyjny w mieście całorocznie oczyszczać będzie flota 18 sprofilowanych pojazdów, w tym: posypywarki, zamiatarki i polewarki.</p>
      <p>- To sprzęt, który zapewni sprawne oczyszczanie gdyńskich dróg. Wszystkie pojazdy będą wysokiej klasy i fabrycznie nowe. Co więcej, posiadać będą wymienną zabudowę, co umożliwi oczyszczanie dróg zarówno zimą, jak i podczas pozostałych pór roku. Nasze wieloletnie doświadczenie pozwoliło przygotować optymalne opcje sprzętowe i logistyczne, które nie będą generować zbyt wysokich kosztów utrzymania - podkreśla Wojciech Folejewski, dyrektor gdyńskiego ZDiZ, który będzie operatorem Letniego i Zimowego Utrzymania Dróg.</p>
      <p><a href="https://www.portalsamorzadowy.pl/inwestycje/prezydent-wroclawia-popiera-buspasy-w-miastach,135194.html">Czytaj też: Prezydent Wrocławia popiera BUSpasy w miastach</a> </p>
      <p>ZDiZ zakupi sprzęt, zrekrutuje odpowiednio przeszkolonych kierowców do jego obsługi, a także będzie nadzorował funkcjonowanie dwóch baz, wyposażonych m.in. w: miejsca postojowe, magazyny, ładowarki i rampę załadowczą, a także zaplecze socjalno-sanitarne dla pracowników.</p>
      <p>Bazy zlokalizowana będą w różnych rejonach miasta, co pozwoli na wydzielenie dwóch obszarów utrzymywania dróg i optymalizację tras. Rozważane lokalizacje to m.in.: tereny działek gminnych przy ulicach Starochwaszczyńskiej i Platynowej.</p>
      <h3>Zimowy debiut</h3>
      <p>Powstał już harmonogram działań związanych z zakupem sprzętu oraz przygotowaniem baz dla nowego taboru, zgodnie z którym w sezonie 2020/21 Gdynia będzie gotowa do samodzielnego utrzymania jezdni głównego układu komunikacyjnego podczas zimy. Od 2022 r. nowy sprzęt zagwarantuje możliwość całorocznego oczyszczania dróg. Jezdnie o znaczeniu lokalnym, w najbliższych sezonach zimowych, utrzymywane będą przez wybrane w przetargu firmy zewnętrzne.</p>
      <p>27 listopada na sesji Rady Miasta przedstawione zostaną dwie uchwały: pierwsza dotyczyć będzie uwzględnienia we Wieloletnim Planie Finansowym zakupu sprzętu do oczyszczania dróg, druga – zmiany statutu ZDiZ.</p>
      <p>
        <a href="https://www.portalsamorzadowy.pl/inwestycje/miliony-na-budowe-nowych-drog-w-poznaniu-i-dodatek-na-utrzymanie-drog-gruntowych,121980.html">Czytaj też: Miliony na budowę nowych dróg w Poznaniu</a>
      </p>
      <p>Jeśli uchwały zostaną przyjęte, ZDiZ ogłosi postępowanie przetargowe na zakup sprzętu. Kolejnym krokiem będzie podpisanie umowy ze zwycięzcą przetargu. Odbiór podstawowej transzy sprzętu ma nastąpić na przełomie III i IV kwartału 2020 r., natomiast w IV kwartale 2021 r. tabor powinien być kompletny.</p>
      <p>- Bazujący na zasobach miejskich model całorocznego oczyszczania dróg zapewni nam wysoką jakość, niezależność, elastyczność i przede wszystkim wydajność. Szacujemy, że w ciągu 2-3 lat jego funkcjonowania, zaoszczędzimy nawet 10 mln zł. Środki te będziemy mogli wydać efektywniej: na remonty dróg oraz inwestycje. Niezwykle ważne są także aspekty związane z ekologią. Już wkrótce to miasto będzie decydować o stopniu zasolenia ulic. Sól ma szkodliwy wpływ na: przyrodę, infrastrukturę drogową i poruszające się po niej pojazdy, dlatego będziemy dążyli do jej ograniczania - podsumowuje wiceprezydent Marek Łucyk.</p>
    </article>
  </body>
</html>