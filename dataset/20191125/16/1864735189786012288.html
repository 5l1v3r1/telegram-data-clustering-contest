<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/lecce-cagliari-risultato-1.4905613"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T16:25:42+00:00"/>
    <meta property="og:title" content="Serie A, Lecce-Cagliari 2-2. Finale thriller e tre espulsioni"/>
    <meta property="og:description" content="Apre i giochi Joao Pedro, raddoppia Nainggolan. Poi succede di tutto: il Cagliari resta in nove e Lapadula e Calderoni segnano i gol che valgono il pari"/>
  </head>
  <body>
    <article>
      <h1>Serie A, Lecce-Cagliari 2-2. Finale thriller e tre espulsioni</h1>
      <h2>Apre i giochi Joao Pedro, raddoppia Nainggolan. Poi succede di tutto: il Cagliari resta in nove e Lapadula e Calderoni segnano i gol che valgono il pari</h2>
      <address><time datetime="2019-11-25T16:25:42+00:00">25 Nov 2019, 16:25</time> by <a rel="author">GABRIELE SINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905632.1574699143!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Lecce-Cagliari, nella foto l'esultanza di Calderoni (LaPresse)</figcaption>
      </figure>
      <p>Lecce, 25 novembre 2019 - <b>Lecce </b>e <b>Cagliari </b>scendono in campo per giocare il <b>posticipo domenicale</b> della tredicesima giornata di A, <b>rinviato per pioggia ieri sera. </b>I rossoblù di <b>Maran </b>vanno in vantaggio con <b>Joao Pedro</b> su rigore al 30', <b>Nainggolan </b>raddoppia al 66'. A dieci minuti dal termine succede di tutto: <b>Cacciatore </b>para una conclusione a porta vuota e viene espulso, il <b>Lecce </b>realizza su rigore con <b>Lapadula </b>che si fa immediatamente espellere dopo una baruffa con <b>Olsen</b>. Mariani manda sotto la doccia anche il portiere dei sardi e lascia gli ospiti in nove uomini. I salentini vanno all'assalto e pareggiano con <b>Calderoni </b>al 91', fissando il risultato finale sul 2-2.</p>
      <p>
        <a href="https://www.quotidiano.net/sport/serie-a-le-partite-della-domenica-risultati-e-classifica">Serie A, le partite della domenica. Risultati e classifica</a>
      </p>
      <p>PEDRO DI RIGORE – Il <b>Lecce </b>schiera il 4-3-1-2, <b>Shakhov </b>a sostegno di <b>Lapadula </b>e La Mantia. Il <b>Cagliari </b>risponde con un modulo speculare, con <b>Nainggolan </b>sulla trequarti e <b>Joao Pedro </b>e Simeone in avanti. Partita piuttosto bloccata e molto combattuta a metà campo. I salentini non lasciano respiro ai sardi con il <b>pressing </b>alto e cercano di costruire la manovra col gioco <b>rasoterra</b>, mentre gli uomini di Maran si affidano ai <b>lanci </b>profondi per scavalcare il centrocampo avversario. Il match si sblocca al 28’, quando <b>La Mantia</b> colpisce con il braccio il pallone su un cross dalla trequarti di <b>Cacciatore</b>. L’arbitro Mariani consulta il <b>VAR </b>e assegna il penalty agli ospiti. <b>Joao Pedro</b> si presenta sul dischetto e firma l’1-0 spiazzando Gabriel. Il match si accende: il <b>Lecce </b>cerca il pari e La Mantia prova a riscattarsi per il fallo da rigore. L’attaccante si volta, calcia dal limite dell’area e trova la deviazione di Cacciatore. <b>Olsen</b>, preso in controtempo, riesce comunque ad allungare il braccio destro e da terra respinge ad una mano. La prima frazione di gioco si chiude sul punteggio di 1-0 per i rossoblù.</p>
      <p>FINALE THRILLER – Il secondo tempo inizia sotto una pioggia torrenziale. <b>Lapadula </b>prova a capitalizzare il primo cross di Shakhov, <b>Olsen </b>blocca a terra il suo colpo di testa. Al 51’ è ancora <b>Lapadula </b>a rendersi pericoloso: Shakhov lo serve nel cuore dell’area, la punta si ritaglia lo spazio per il tiro ma va a sbattere contro <b>Olsen </b>in uscita. Dopo dieci minuti arrembanti, i padroni di casa calano di intensità e commettono qualche <b>errore </b><b>tecnico </b>di troppo. <b>Nandez </b>non riesce ad approfittarne per pochissimo, quando al 55’ sfiora il palo con una conclusione rasoterra dal centro-destra. I salentini alzano nuovamente il baricentro. <b>Tabanelli </b>al 62’ cerca la porta su punizione, ma trova solo la curva. Il <b>Cagliari </b>sembra chiudere i giochi al 66’: Tabanelli rinvia male un traversone, la palla rimane al limite dell’area e <b>Nainggolan </b>non si fa pregare. Il centrocampista belga calcia di <b>controbalzo </b>e batte un incolpevole <b>Gabriel</b>, siglando lo 0-2. Il <b>Lecce </b>va vicino a riaprire il match al 79’. Il neo-entrato <b>Farias </b>effettua una percussione sulla fascia destra, va sul fondo e mette un pallone interessante su cui si avventa <b>La Mantia</b> sul primo palo. Il colpo di testa in tuffo dell’attaccante finisce alto sopra la traversa. Due minuti dopo <b>Farias </b>semina ancora il panico nell’area cagliaritana. Una triangolazione con <b>Calderoni </b>gli permette di andare a tu per tu con <b>Olsen</b>, che respinge ma lascia il pallone lì. <b>Cacciatore </b>si improvvisa portiere e <b>smanaccia </b>in angolo, però non può farlo: <b>rigore </b>per i padroni di casa e <b>Cagliari </b>in dieci. <b>Lapadula </b>realizza dal dischetto e si accende una mischia. <b>Olsen </b>spazza il pallone dopo il gol, <b>Lapadula </b>se la prende per la perdita di tempo e i due vanno a contatto tirandosi una manata a testa. Mariani vede tutto ed <b>espelle </b>entrambi, lasciando il Cagliari in <b>nove </b>e il Lecce in <b>dieci</b>. Dopo diversi minuti si riprende a giocare. Nessuno riesce a fermare <b>Farias</b>, che penetra in area e serve un pallone delizioso per <b>Tabanelli</b>, il quale a cinque metri dalla linea di porta spara altissimo. Alla fine <b>Calderoni </b>trova il pareggio. Al 91’ il terzino sinistro incrocia sul secondo palo e batte <b>Rafael </b>per il 2-2. I giocatori di <b>Liverani </b>cercano di completare la rimonta, ma il match finisce così.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/sport/calcio/serie-a-live-oggi-1.4902965"/>
      </related>
    </article>
  </body>
</html>