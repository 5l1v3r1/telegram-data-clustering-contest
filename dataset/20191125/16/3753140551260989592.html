<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/chyselnist_brytanskoyi_armiyi_khochut_znachno_skorotyty_zmi"/>
    <meta property="og:site_name" content="espreso.tv"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="Чисельність британської армії хочуть значно скоротити, – ЗМІ"/>
    <meta property="og:description" content="Британський уряд планує скоротити чисельність сухопутних військ, а один з двох сучасних авіаносців можуть передати в оренду США"/>
  </head>
  <body>
    <article>
      <h1>Чисельність британської армії хочуть значно скоротити, – ЗМІ</h1>
      <address>
        <time datetime="2019-11-25T16:18:00+00:00">25 Nov 2019, 16:18</time>
      </address>
      <p>Британський уряд планує скоротити чисельність сухопутних військ, а один з двох сучасних авіаносців можуть передати в оренду США</p>
      <p>Про це повідомляє <a href="https://www.thetimes.co.uk/edition/news/top-brass-plans-to-shrink-army-sgd7zmk3p">Sunday Times</a>.</p>
      <p>Зазначається, що з маніфесту консерваторів приберуть зобов'язання "підтримувати загальний розмір збройних сил", зроблене два роки тому тодішньою прем'єркою Терезою Мей.</p>
      <p>Високопоставлені офіцери розглядають можливість скорочення армії до 60 000 - 65 000 осіб – найменшої кількості за століття.</p>
      <p>Незважаючи на зобов'язання маніфесту 2015 року, що армія буде підтримуватися на рівні принаймні 82 000 солдатів, вона вже скоротилася до 73 000.</p>
      <p>Зазначається, що дискусії знаходяться на початковій стадії відповідно до вказівок міністра оборони Бена Уоллеса урізати потреби у відповідності з доступними засобами.</p>
      <p>Також у Британії не виключають можливості передачі одного з новітніх авіаносців в оренду США з метою скорочення витрат.</p>
      <p>"Армія ненавидить авіаносці, вона вважає їх за "білих слонів", але американці їх обожнюють. Вони дозволяють заощадити, тому що для їх обслуговування потрібен набагато менший екіпаж, ніж на американських авіаносцях", - зазначило одне з джерел видання у війську.</p>
      <p>"Армія не може набрати або утримати людей, які їй потрібні. І армія, і флот вважають, що роботу ВПС скоро будуть виконувати безпілотники" - додав співрозмовник видання.</p>
      <p>Британська армія налічувала 3,1 мільйона осіб в кінці Другої світової війни, а потім скоротилася до 159 000 в 1980 році і становила 102 120 в 2003 році, під час війн в Афганістані та Іраку.</p>
      <p>За інформацією джерел, напрямок і масштаби скорочень будуть в значній мірі залежати від того, хто стане біля керма армії, коли генерал Нік Картер піде з посади начальника штабу в наступному році.</p>
    </article>
  </body>
</html>