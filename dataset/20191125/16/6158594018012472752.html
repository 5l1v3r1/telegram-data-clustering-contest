<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/sport/moto-gp-karel-abraham-zavody-smlouva-brno.A191125_151517_dx-sport_peve"/>
    <meta property="og:site_name" content="Expres"/>
    <meta property="article:published_time" content="2019-11-25T16:32:00+00:00"/>
    <meta property="og:title" content="Počítáme s tebou, slibovala stáj českému závodníkovi. Pak mu dali ve španělštině padáka"/>
    <meta property="og:description" content="Na trati si s ním dělali selfíčka a ujišťovali jej, že je vše v pořádku a bude s nimi závodit i v příští sezoně. O pár dní později mu přes notáře sdělili, že si může balit kufry. Hodně hořký konec kariéry v královské kubatuře mistrovství světa má za sebou závodník Karel Abraham. Jezdce, kterého podle mnohých dostaly na okruh peníze jeho otce a jehož přezdívku Abaja změnili kvůli častým pádům na Padaja, už v MotoGP vídat nebudeme."/>
  </head>
  <body>
    <article>
      <h1>Počítáme s tebou, slibovala stáj českému závodníkovi. Pak mu dali ve španělštině padáka</h1>
      <address><time datetime="2019-11-25T16:32:00+00:00">25 Nov 2019, 16:32</time> by <a rel="author" href="https://www.expres.cz/novinari/petr-vecera.N4335" target="_blank">Petr Večeřa</a></address>
      <p>
        <b>Na trati si s ním dělali selfíčka a ujišťovali jej, že je vše v pořádku a bude s nimi závodit i v příští sezoně. O pár dní později mu přes notáře sdělili, že si může balit kufry. Hodně hořký konec kariéry v královské kubatuře mistrovství světa má za sebou závodník Karel Abraham. Jezdce, kterého podle mnohých dostaly na okruh peníze jeho otce a jehož přezdívku Abaja změnili kvůli častým pádům na Padaja, už v MotoGP vídat nebudeme.</b>
      </p>
      <p>Zlí jazykové už nějaký čas komentovali jezdecké výkony Karla Abrahama a zvěstovali mu brzký konec v MotoGP. Brněnský závodník si přitom stěžoval na příliš pomalou motorku, se kterou se podle jeho názoru nedalo bojovat o lepší umístění. Samotná stáj se za Abrahama postavila a tvrdila, že nemá v úmyslu angažovat jiného jezdce. Nejvíce se přitom mluvilo o Johannu Zarcovi.</p>
      <p>S vědomím, že příští rok bude rodák z Brna závodit v elitní kategorii mistrovství světa, absolvoval posezonní testy ve Valencii. Dokonce měl s týmem řešit také úpravy ve smlouvě samotné a žádné informace o blížícím se konci neměl. Členové týmu si tak s Abajou, jak se českému jezdci přezdívá, dělali selfíčka, jako by se nechumelilo.</p>
      <p>V zákulisí už přitom jela naplno jednání s nástupcem Karla Abrahama.</p>
      <figure>
        <img src="https://1gr.cz/fotky/bulvar/19/113/cl6/PEV7f9c2a_Abraham3.JPG"/>
      </figure>
      <p>O pár dní později však Abraham obdržel e-mail a hned tušil, že je zle.</p>
      <p><i><b>„Přišel mi e-mail od notáře Avintie ve španělštině, což bylo nepříjemné, protože jsme vždy komunikovali v angličtině. Přeložili jsme si to a byla to výpověď kontraktu,“ </b></i>prozradil Abraham svým fanouškům způsob, jakým se dozvěděl o konci v MotoGP. </p>
      <p><i><b>„MotoGP je už rozebraná, do Moto2 nebo superbiků nechci. Možností moc není, ale já se ani po ničem nedívám. Teď si dám nějakou dobu oraz a uvidíme, co bude. Minimálně na nějakou dobu od toho dám ruce pryč. Teď to pro mě znamená konec kariéry,“</b></i> uvedl Abraham zklamaně.</p>
      <p>Závodník tento způsob rozloučení vnímá jako podraz. Zároveň je to definitivní konec v královské kubatuře. Jeho působení mezi nejlepšími závodníky planety už v minulosti mnozí zpochybňovali a například jezdec Mattia Pasini médiím přímo řekl, že Abraham v MotoGP závodí díky otcovým penězům, nikoliv díky talentu. </p>
      <figure>
        <img src="https://1gr.cz/fotky/bulvar/19/113/cl6/PEV7f9c31_Abraham5.JPG"/>
      </figure>
      <p><i><b>„Bylo to skvělých patnáct let v mistrovství světa, mám spoustu nádherných vzpomínek, které mi už nikdo nevezme. Děkuji,“ </b></i>rozloučil se s bohatou kariérou v rámci mistrovství světa Abraham. Ten zároveň zůstává zatím posledním českým jezdcem, který dokázal vyhrát závod v jedné ze tří kubatur.</p>
      <p>Naposledy zněla česká hymna na okruhu ve Valencii při závodech Moto2. A zároveň to tedy byla také Valencie, kde Karel Abraham naposledy kroužil jako jezdec MotoGP.</p>
      <p>V letošní sezoně získal pouze o dva body více než nejpomalejší jezdec šampionátu.</p>
      <h3>
        <a href="https://www.expres.cz/sport/moto-gp-karel-abraham-zavody-smlouva-brno.A191125_151517_dx-sport_peve/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/113/org/PEV7f9c27_548478953054_5362352993603682304_o.jpg"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f9c29_454684407766_1965853372292530176_o.jpg"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f9c2a_Abraham3.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f9c2b_ABRAHAM4.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f9c31_Abraham5.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f9c31_ABRAHAM6.JPG"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/zpravy/bali-manzelsky-par-nehoda-smrt.A190814_110822_dx-zpravy_krio"/>
        <a href="https://www.expres.cz/zpravy/indie-karnataka-urizla-hlava-vrazda-poprava.A181003_140516_dx-zpravy_stes"/>
        <a href="https://www.expres.cz/video/vespa-motorka.A181123_122334_dx-video_borek"/>
        <a href="https://www.example.com/"/>
        <a href="https://www.expres.cz/celebrity/spinava-motorka-capi-hnizdo-a-sandaly-znacky-crocs-odpadlika-pavla-lisku-nelze-prehlednout.A190808_235801_dx-celebrity_sal"/>
        <a href="https://www.expres.cz/zpravy/nehoda-smrt-pejskarka.A191109_104906_dx-zpravy_stes"/>
      </related>
    </article>
  </body>
</html>