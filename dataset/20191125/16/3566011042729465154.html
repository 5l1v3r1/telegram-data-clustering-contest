<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549997.html/%D8%B5%D8%B1%D9%81%D9%87-%D8%AC%D9%88%DB%8C%DB%8C----%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D8%B5%D9%86%D8%B9%D8%AA-%D8%B1%D8%A7%D9%87-%D8%A2%D9%87%D9%86-%D8%A8%D8%A7-%D8%AA%D9%88%D9%84%DB%8C%D8%AF-%D9%82%D8%B7%D8%B9%D8%A7%D8%AA-%D8%AF%D8%B1-%D8%AF%D8%A7%D8%AE%D9%84-%DA%A9%D8%B4%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="صرفه‌جویی ۱۰ میلیون دلاری صنعت راه‌آهن با تولید قطعات در داخل کشور"/>
    <meta property="og:description" content="مدیر عامل شرکت قطارهای مسافری رجا گفت: درصورتیکه تولید چرخ دنده قطار در مجتمع صنعتی فولاد اسفراین انجام شود حدود 10  میلیون دلار صرفه جویی ارزی برای کشور به همراه خواهد داشت."/>
  </head>
  <body>
    <article>
      <h1>صرفه‌جویی ۱۰ میلیون دلاری صنعت راه‌آهن با تولید قطعات در داخل کشور</h1>
      <h2>مدیر عامل رجا اعلام کرد؛</h2>
      <address>
        <time datetime="2019-11-25T16:17:00+00:00">25 Nov 2019, 16:17</time>
      </address>
      <p>مدیر عامل شرکت قطارهای مسافری رجا گفت: درصورتیکه تولید چرخ دنده قطار در مجتمع صنعتی فولاد اسفراین انجام شود حدود 10 میلیون دلار صرفه جویی ارزی برای کشور به همراه خواهد داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد رجبی، مدیر عامل شرکت قطارهای مسافری رجا در گفت و گو با خبرنگار <a href="http://atraknews.com/">عصر اترک</a> با بیان اینکه در شرایط اعمال تحریم‌ها بر کشور، خرید قطعات قطارهای مسافربری و باری به لحاظ انتقال ارز دچار مشکل شده، اظهار کرد: در چنین شرایطی واردات این قطعات با ریسک بالایی روبرو است.</p>
      <p>وی افزود: این شرکت درصدد است که ریسک تامین قطعات مورد نیاز شبکه راه آهن کشور را در عقد قرار داد با صنایع داخلی از جمله مجتمع صنعتی فولاد اسفراین کاهش دهد.</p>
      <p>رجبی در ادامه با یادآوری این مطلب که شرکت رجا توصیف تولیدات با کیفیت محصولات فلزی در مجتمع صنعتی فولاد اسفراین را شنیده است، عنوان کرد: در همین راستا، این شرکت درصدد برآمده است که تولید قطعات مورد نیاز قطارها را به مجتمع های صنعتی داخل کشوری از جمله فولاد اسفراین بسپارد تا ریسک تامین این قطعات کاهش یابد.</p>
      <p>وی اعلام کرد: در گذشته شرکت رجا با مجتمع صنعتی فولاد اسفراین قراردادی در زمینه ساخت محورهای قطار را منعقد کرده بود.</p>
      <p>وی ابراز امیدواری کرد: انجام مذاکرات جدید میان شرکت رجا با مجتمع صنعتی فولاد در زمینه تولید بانداژ و چرخ دنده قطار منجر به عقد قرارداد جدیدی شوند.</p>
      <p>مدیر عامل شرکت قطارهای مسافری رجا گفت: درصورتیکه تولید چرخ دنده قطار در مجتمع صنعتی فولاد اسفراین انجام شود حدود 10  میلیون دلار صرفه جویی ارزی برای کشور به همراه خواهد داشت.</p>
      <p>رجبی در خاتمه خواستار شد: دولت با اختصاص یارانه به تولیدات داخلی کشور کمک کند تا قیمت تمام شده اقلام کاهش پیدا کند تا قیمت تولیدات داخلی به قیمت های رقابت پذیر برسند.</p>
      <p>انتهای پیام/</p>
    </article>
  </body>
</html>