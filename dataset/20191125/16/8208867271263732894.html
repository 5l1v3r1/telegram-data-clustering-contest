<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/25/news/m5s_partono_le_r_egionarie_per_scegliere_i_candidati_in_emilia_romagna_e_calabria-241900031/?ref=RHPPLF-BH-I241923305-C8-P5-S1.8-L"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T16:12:00+00:00"/>
    <meta property="og:title" content="M5s, partono le &quot;regionarie&quot; per scegliere i candidati in Emilia Romagna e Calabria"/>
    <meta property="og:description" content="Da oggi fino al 4 dicembre, i militanti  grillini iscritti e certificati, possono proporsi sulla piattaforma Rousseau. Lombardi vorrebbe che gli iscritti"/>
  </head>
  <body>
    <article>
      <h1>M5s, partono le "regionarie" per scegliere i candidati in Emilia Romagna e Calabria</h1>
      <h2>Da oggi fino al 4 dicembre, i militanti  grillini iscritti e certificati, possono proporsi sulla piattaforma Rousseau. Lombardi vorrebbe che gli iscritti delle due regioni fossero consultati sulla scelta di non fare alleanze</h2>
      <address>
        <time datetime="2019-11-25T16:12:00+00:00">25 Nov 2019, 16:12</time>
      </address>
      <p>Sono partite le "regionarie" del Movimento Cinque Stelle per scegliere i candidati in <a href="https://www.repubblica.it/argomenti/calabria">Calabria</a> ed <a href="https://www.repubblica.it/argomenti/elezioni_regionali_emilia_romagna">Emilia Romagna</a> per le elezioni del 26 gennaio. I militanti iscritti e certificati, residenti nelle due regioni, hanno tempo da oggi fino alle 23 del 4 dicembre per avanzare la loro candidatura sulla piattaforma Rousseau. Come previsto dallo Statuto, "il capo politico, sentito il garante, ha la facoltà di valutare la compatibilità della candidatura con i valori e le politiche del M5s, esprimendo l'eventuale parere vincolante negativo".<br/><br/>Grillo e Di Maio hanno il potere di esprimere il loro parere vincolante sull'opportunità di accettare la candidatura fino al momento del deposito delle liste elettorali. La lista dei candidati "che risulteranno effettivamente in regola con i requisiti, verrà resa pubblica e successivamente sottoposta alla votazione online su Rousseau". Il M5s sul blog ricorda la regola pentastellata: "Non sono consentite iniziative di autopromozione sia relativamente alla candidatura che per la votazione online".<br/><br/>La procedura è partita quattro giorni dopo la consultazione con cui gli iscritti alla piattaforma hanno manifestato la <a href="https://www.repubblica.it/politica/2019/11/21/news/m5s_i_militanto_votano_fra_le_proteste_per_decidere_se_correre_in_emilia_e_calabria-241566743/?ref=search">volontà di presentare liste</a> alle regionali. La linea di Di Maio era uscita sconfitta da quel voto e il leader politico aveva annunciato che il Movimento correrà da solo in entrambe le regioni.<br/><br/><br/>Tra gli esponenti che contestano la linea dei vertici, molto attiva Roberta Lombardi. Per la consigliera alla Regione Lazio, se fare alleanze in Emilia Romagna e Calabria bisognerebbe chiederlo "ai cittadini delle rispettive regioni, magari in modo un pò più diretto". Un modo per <a href="https://www.repubblica.it/politica/2019/11/22/news/regionali_di_maio_nessuna_ripercussione_sul_governo_-241612046/?ref=search">criticare ancora una volta</a> il quesito posto la settimana scorsa e la leadership di Di Maio.</p>
    </article>
  </body>
</html>