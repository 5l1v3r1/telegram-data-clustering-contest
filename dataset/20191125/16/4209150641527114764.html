<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/gradovi/Moguca-obustava-saobracaja-zbog-napada-na-vozace/570449?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T16:01:02+00:00"/>
    <meta property="og:title" content="Moguća obustava saobraćaja zbog napada na vozače"/>
    <meta property="og:description" content="SARAJEVO - Predsjednik sindikata Gradskog saobraćajnog preduzeća u Sarajevu Amir Muminović najavio je mogućnost kraćih obustava saobraćaja u narednim danima zbog učestalih napada na njihove radnike."/>
  </head>
  <body>
    <article>
      <h1>Moguća obustava saobraćaja zbog napada na vozače</h1>
      <address><time datetime="2019-11-25T16:01:02+00:00">25 Nov 2019, 16:01</time> by <a rel="author">Srna</a></address>
      <p>SARAJEVO - Predsjednik sindikata Gradskog saobraćajnog preduzeća u Sarajevu Amir Muminović najavio je mogućnost kraćih obustava saobraćaja u narednim danima zbog učestalih napada na njihove radnike.</p>
      <p>Povod za donošenje ovakve odluke je današnji incident u naselju Dobrinja u kojem je pretučen vozač trolejbusa jer nije dopustio putniku da u vozilo uvede nepropisno opremljenog psa.</p>
      <p>Napadnuti vozač je u bolnici na neophodnim pregledima.</p>
      <p>Sindikat je najoštrije osudio ovaj napad koji se, kako navode, desio samo zato jer je njihov radni kolega savjesno i pošteno radio svoj posao, prenose federalni mediji.</p>
      <p>"Ulazak životinje u vozilo javnog prevoza ima propise kojih se putnik nije pridržavao. Upozorenje vozača na to, rezultiralo je brutalnim napadom", rekao je Muminović.</p>
      <p>On je najavio mogućnost da u narednim danima u znak protesta kratko obustave saobraćaj, tražeći od nadležnih da se napadač sankcioniše.</p>
      <p>"Ovo se ne dešava prvi put. Svjedoci smo da se naši vozači i kontrolori napadaju samo zato što rade svoj posao. Rezultata od nadležnih institucija nema", zaključio je Muminović.</p>
    </article>
  </body>
</html>