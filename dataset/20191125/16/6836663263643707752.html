<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/kryptomeny/bitcoin-s-vykyvy-nekonci-tak-vytrvaly-propad-zaziva-kryptomena-teprve-podruhe-v-historii-1364520"/>
    <meta property="og:site_name" content="E15.cz"/>
    <meta property="article:published_time" content="2019-11-25T16:34:00+00:00"/>
    <meta property="og:title" content="Bitcoin s výkyvy nekončí. Tak vytrvalý propad zažívá kryptoměna teprve podruhé v historii"/>
    <meta property="og:description" content="Další den, další pokles. Kryptoměna bitcoin během pondělního rána sestoupila na půlroční cenová minima.Takhle vytrvalý mezidenní propad dominantní kryptoměna příliš často neprodělává, připomíná agentura Bloomberg. V průběhu dne se ale její kurz oklepal a vrátil nad sedm tisíc dolarů."/>
  </head>
  <body>
    <article>
      <h1>Bitcoin s výkyvy nekončí. Tak vytrvalý propad zažívá kryptoměna teprve podruhé v historii</h1>
      <address><time datetime="2019-11-25T16:34:00+00:00">25 Nov 2019, 16:34</time> by <a rel="author">vaj</a></address>
      <p>
        <b>Další den, další pokles. Kryptoměna bitcoin během pondělního rána sestoupila na půlroční cenová minima.Takhle vytrvalý mezidenní propad dominantní kryptoměna příliš často neprodělává, připomíná agentura Bloomberg. V průběhu dne se ale její kurz oklepal a vrátil nad sedm tisíc dolarů.</b>
      </p>
      <p>Pokud bude cena bitcoinu o pondělní půlnoci nižší než sedm tisíc dolarů, nejrozšířenější kryptoměna tím vyrovná značně nelichotivý rekord z roku 2014. Tehdy její cena klesala po osm dní v řadě.</p>
      <p>Bitcoin má za sebou bouřlivé období, kdy jeho cena odepsala během týdne zhruba dvanáct procent. V pondělí dokonce klesla na půlroční minima, když jedna virtuální mince stála kolem 6500 dolarů. Později během dne se však kurz kryptoměny vyšplhal nad sedm tisíc dolarů.</p>
      <related>
        <a href="https://www.e15.cz/kryptomeny/krypto-graf-tydne-bitcoin-hleda-dno-1364457"/>
      </related>
      <p>K propadu bitcoinu v minulých dnech podle světových agentur přispěly zprávy o tažení čínských úřadů proti byznysu s virtuálními mincemi. Centrála čínské centrální banky v Šanghaji ve čtvrtek upozornila, že se zaměří na nelegální aktivity kolem virtuálních měn, které se znovu objevují. Sama banka přitom podle Reuters chystá vlastní digitální měnu.</p>
      <p>Bitcoin ale v podstatě „jen“ pokračuje v trajektorii, kterou nabral po letním náhlém výstupu k 13 tisícům dolarů za virtuální minci.</p>
      <related>
        <a href="https://www.e15.cz/kryptomeny/kicom-bitcoinem-se-da-platit-na-vice-mistech-nez-si-jeho-kritici-mysli-1363893"/>
      </related>
      <p>Od té doby její kurz prochází značnými výkyvy oběma směry, přičemž v posledním měsíci nabral výhradně jen sestupnou tendenci.</p>
      <p>Virtuální měna bitcoin vznikl v roce 2009 jako alternativa oficiálních měn a během let se prosadil jako přední kybernetická měna světa.</p>
      <p>Jeho hodnota nicméně v uplynulých letech prochází značnými výkyvy. V roce 2017 zažíval bitcoin prudký růst a ke konci téhož roku jeho hodnota překonala 19 tisíc dolarů. V závěru loňského roku však sestoupila do blízkosti 3000 dolarů.</p>
      <p>
        <b>Aktuální cenu bitcoinu sledujte zde:<br/><a href="https://www.tradingview.com/symbols/BITSTAMP-BTCUSD/">BTCUSD Chart</a> by TradingView</b>
      </p>
      <related>
        <a href="https://www.e15.cz/kryptomeny/na-odhady-ceny-bitcoinu-moc-nesazejte-castecne-stavet-se-da-jen-na-hrstce-faktoru-1363531"/>
      </related>
      <related>
        <h4>Související články</h4>
        <a href="https://www.e15.cz/kryptomeny/bitcoin-zaziva-nejlepsi-mesic-od-doby-kdy-jeho-cena-letela-k-20-tisicum-dolaru-1359239"/>
        <a href="https://www.e15.cz/poradna/karel-fillner/karel-fillner-obchodum-se-muze-vyplatit-prijimat-bitcoin-ten-ma-ale-dulezitejsi-vyuziti-1359561"/>
        <a href="https://www.e15.cz/kryptomeny/uzitecny-asi-jako-morska-musle-buffett-opet-kritizuje-bitcoin-jeho-kurz-ale-roste-1358666"/>
        <a href="https://www.e15.cz/kryptomeny/odsouzen-k-zaniku-ten-pravy-bitcoin-mizi-z-burz-jeho-cena-znatelne-klesla-1358169"/>
        <a href="https://www.e15.cz/poradna/radomir-elias/radomir-elias-chcete-doma-tezit-bitcoin-nejspis-jen-propalite-penize-1360489"/>
      </related>
    </article>
  </body>
</html>