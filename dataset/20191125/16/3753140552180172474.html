<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/sprava_gandzyuk_sud_zmenshyv_zastavu_mangeru_vdvichi"/>
    <meta property="og:site_name" content="espreso.tv"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Справа Гандзюк: суд зменшив заставу Мангеру вдвічі"/>
    <meta property="og:description" content="Шевченківський районний суд Києва зменшив заставу для голови Херсонського облради Владислава Мангера, підозрюваного в замовленні нападу на громадську активістку Катерину Гандзюк"/>
  </head>
  <body>
    <article>
      <h1>Справа Гандзюк: суд зменшив заставу Мангеру вдвічі</h1>
      <address>
        <time datetime="2019-11-25T16:00:00+00:00">25 Nov 2019, 16:00</time>
      </address>
      <p>Шевченківський районний суд Києва зменшив заставу для голови Херсонського облради Владислава Мангера, підозрюваного в замовленні нападу на громадську активістку Катерину Гандзюк</p>
      <p>Про це повідомляє <a href="https://www.rbc.ua/ukr/news/delo-gandzyuk-sud-snizil-zalog-mangeru-1574687824.html">РБК-Україна</a>.</p>
      <p>Адвокат Ільченко зазначив, що 1 350 000 гривень застави, які залишились, будуть повернуті адвокатам.</p>
      <p>"Тільки що суд задовольнив наше клопотання і зменшив заставу до 1 152 600 грн", - повідомив він.</p>
      <p>Захист ініціював зменшення суми застави через перекваліфікацію підозри Мангеру і максимально можливоу санкцію покарання.</p>
      <p>"Раніше Мангеру загрожувало довічне, а по новій підозрі - 10 років позбавлення волі, відповідно повинен був бути змінений рівень суми застави", - сказав він.</p>
      <p>Ільченко підкреслив, що справа проти голови Херсонської облради призупинена на час розшуку ще одного фігуранта - крмінального авторитету Олексія Левіна (Москаленко).</p>
      <ul>
        <li>Нагадаємо, 31 липня 2018 року на Катерину Гандзюк напав чоловік, який облив її <a href="https://espreso.tv/news/2018/07/31/nevidomi_oblyly_kyslotoyu_spivrobitnycyu_miskrady_khersonu_katerynu_gandzyuk">сірчаною кислотою</a>. Жінку з опіками госпіталізували. 2 серпня її <a href="https://espreso.tv/news/2018/08/02/aktyvistku_gandzyuk_vidvezly_na_likuvannya_u_kyyiv_v_suprovodi_derzhokhorony">відправили на лікування у Київ</a>. Опіки Гандзюк <a href="https://espreso.tv/news/2018/08/02/stan_kateryny_gandzyuk_girshyy_nizh_vvazhaly_opiky_tila_stanovlyat_40">становили 40%</a> площі тіла.</li>
        <li>28 січня 2019 року батько активістки Віктор Гандзюк, сказав, що підозрюваний в організації вбивства співпрацював із головою Херсонської облради, членом ВО "Батьківщина" Владиславом Мангером і головою Херсонською облдержадміністрації, членом БПП Андрієм Гордєєвим, а також із заступником Гордєєва Євгеном Рищуком.</li>
        <li>Прокуратура <a href="https://espreso.tv/news/2019/02/11/ubyvstvo_gandzyuk_golovi_khersonskoyi_oblrady_mangeru_ogolosyly_pidozru">оголосила Владиславу Мангеру підозру</a> в організації вбивства Катерини Гандзюк.</li>
        <li>Пізніше Мангеру <a href="https://espreso.tv/news/2019/04/24/mangeru_pomyakshyly_stattyu_obvynuvachennya_z_zamovlennya_vbyvstva_na_pobyttya">змінили підозру</a> з замовлення вбивства на замовлення побиття.</li>
        <li>П'ятьох виконавців нападу на Гандзюк засудили до термінів <a href="https://espreso.tv/news/2019/08/05/vbyvstvo_gandzyuk_vyrok_pyaty_vykonavcyam_nabuv_chynnosti">від 3 до 6,5 років</a> ув'язнення.</li>
        <li>Президент України <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> <a href="https://espreso.tv/news/2019/11/04/vbyvstvo_gandzyuk_zelenskyy_poobicyav_vykryttya_i_pokarannya_vsikh_zamovnykiv_zlochynu">пообіцяв викриття і покарання</a> всіх замовників злочину.</li>
      </ul>
    </article>
  </body>
</html>