<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/milazzo-gli-studenti-del-majorana-a-lezione-di-meteorologia.html"/>
    <meta property="og:site_name" content="Tempostretto"/>
    <meta property="article:published_time" content="2019-11-25T16:26:11+00:00"/>
    <meta property="og:title" content="Milazzo. Gli studenti del “Majorana” a lezione di meteorologia"/>
    <meta property="og:description" content="Presso l’Istituto Tecnico Tecnologico “Ettore Majorana” di Milazzo l’installazione di una stazione meteo, che permetterà di conoscere h24 le previsioni per il territorio. L’impianto sarà gestito dagli studenti nel corso delle lezioni."/>
  </head>
  <body>
    <article>
      <h1>Milazzo. Gli studenti del “Majorana” a lezione di meteorologia</h1>
      <address><time datetime="2019-11-25T16:26:11+00:00">25 Nov 2019, 16:26</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Presso l’Istituto Tecnico Tecnologico “Ettore Majorana” di Milazzo l’installazione di una stazione meteo, che permetterà di conoscere h24 le previsioni per il territorio. L’impianto sarà gestito dagli studenti nel corso delle lezioni.Presso l’Istituto Tecnico Tecnologico “Ettore Majorana” di Milazzo l’installazione di una stazione meteo, che permetterà di conoscere h24 le previsioni per il territorio. L’impianto sarà gestito dagli studenti nel corso delle lezioni.</i>
      </p>
      <p>L’Istituto Tecnico Tecnologico “<b>Ettore Majorana</b>” di <b>Milazzo</b> si dota di una stazione meteo. Un’importante iniziativa, lanciata anche grazie alla presenza nella propria offerta formativa dell’indirizzo di studi “<i>Trasporti e logistica – Conduzione del mezzo aereo”</i>.</p>
      <h3>Previsioni costanti per il territorio</h3>
      <p><i>“Si tratta</i> –spiega Gennaro Piccirillo, docente di Scienze della Navigazione, Struttura e Costruzione del Mezzo aereo dell’Istituto- <i>di una stazione meteo estremamente versatile e professionale, che riesce a visualizzare in pochi minuti tutti i dati meteo, istantanei e storici, come la lettura eil trend di pressione, il wind chill, la direzione e l’intensità del vento, l’umidità e le precipitazioni”</i>.</p>
      <p>La stazione meteo, una <b>Davis Vintage pro 2</b>, sarà affiancata da un <b>software “weather link”</b> in dotazione all’istituto milazzese, che permetterà di accedere 24 ore su 24 per 360 giorni l’anno a tutti i dati meteo diagnosticati, oltre che alla tracciatura di grafici personalizzati del territorio. I dati ottenuti dalla stazione saranno poi fruibili tramite le pagine web dell’istituto e del comune di Milazzo, con il quale è stata avviata una collaborazione.</p>
      <h3>Sinergia tra scuola e comune</h3>
      <p><i>“Ancora un’espressione dell’eccellenza che l’istituto Maiorana, con impegno, ha costruito per i ragazzi e per il territorio</i> –ha dichiarato il sindaco, Giovanni Formica- <i>Si tratta di un’occasione di collaborazione tra il comune e la scuola, che permetterà di installare presso il palazzo municipale un monitor attraverso il quale sarà possibile vedere ed ascoltare le previsioni del tempo per la città di Milazzo. Ci tengo a sottolineare</i> –ha aggiunto- <i>che non si tratta di un gioco e che gli studenti, grazie ad una stazione meteorologica moderna e tecnologicamente avanzata, si impegneranno a sviluppare modelli scientificamente solidi ed affidabili. Proprio per questo abbiamo deciso di dedicare uno spazio a questa iniziativa anche sul sito internet istituzionale, in modo che chiunque si colleghi possa ascoltare e vedere le previsioni”</i>.</p>
      <p>Soddisfatto, per l’avvio del progetto, anche il dirigente scolastico <b>Stello Vadalà</b> che si è detto orgoglioso di rappresentare <i>“una realtà scolastica che, proprio per il suo carattere di sistema complesso e innovativo, rappresenta un potenziale che raramente trova riscontro a livello nazionale”</i>.</p>
    </article>
  </body>
</html>