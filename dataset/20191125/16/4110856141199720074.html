<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/8o_epimorfotiko_seminario_ekpaideutikon_tou_programmatos_leme_tin_alitheia_stin_eksousia-589559/"/>
    <meta property="og:site_name" content="Real.gr"/>
    <meta property="article:published_time" content="2019-11-25T16:40:00+00:00"/>
    <meta property="og:title" content="Το κύμα κακοκαιρίας «χτυπά» και τα Δωδεκάνησα - Ο «Γηρυόνης» καταπίνει την Σύμη"/>
    <meta property="og:description" content="Με μεγάλη επιτυχία και με τη συμμετοχή περισσότερων από 100 μαθητών και εκπαιδευτικών, πραγματοποιήθηκε το 8ο Επιμορφωτικό Σεμινάριο Εκπαιδευτικών του Προγράμματος 'ΛΕΜΕ ΤΗΝ ΑΛΗΘΕΙΑ ΣΤΗΝ ΕΞΟΥΣΙΑ' από το Ίδρυμα 'Μαριάννα Β. Βαρδινογιάννη', την Δευτέρα 25 Νοεμβρίου 2019 στο ξενοδοχείο NJV Athens Plaza."/>
  </head>
  <body>
    <article>
      <h1>
        <a href="https://www.real.gr/koinonia/arthro/to_kyma_kakokairias_xtypa_kai_ta_dodekanisa_o_giryonis_katapinei_tin_symi-589547/">Το κύμα κακοκαιρίας «χτυπά» και τα Δωδεκάνησα - Ο «Γηρυόνης» καταπίνει την Σύμη</a>
      </h1>
      <address><time datetime="2019-11-25T16:40:00+00:00">25 Nov 2019, 16:40</time> by <a rel="author">Real.gr</a></address>
      <p>
        <b>Με μεγάλη επιτυχία και με τη συμμετοχή περισσότερων από <b>100 μαθητών και εκπαιδευτικών</b>, πραγματοποιήθηκε το <b>8<sup>ο</sup> Επιμορφωτικό Σεμινάριο Εκπαιδευτικών του Προγράμματος «ΛΕΜΕ ΤΗΝ ΑΛΗΘΕΙΑ ΣΤΗΝ ΕΞΟΥΣΙΑ» </b>από το <b>Ίδρυμα «Μαριάννα Β. Βαρδινογιάννη»</b>, την <b>Δευτέρα 25 Νοεμβρίου 2019</b> στο <b>ξενοδοχείο NJV</b> <b>Athens</b> <b>Plaza</b>.</b>
      </p>
      <p>Η <b>Πρέσβυς Καλής Θελήσεως της UNESCO</b>, και <b>Πρόεδρος του ομώνυμου Ιδρύματος</b>, <b>κυρία Μαριάννα Β. Βαρδινογιάννη</b> υποδέχτηκε <b>εκπαιδευτικούς</b> και <b>μαθητές δημόσιων και ιδιωτικών σχολείων από ολόκληρη την Ελλάδα</b> που συμμετείχαν στο <b>Σεμινάριο </b>παρουσιάζοντας τις δράσεις που έχουν υλοποιήσει.  Το Σεμινάριο πραγματοποιήθηκε με την παρουσία του <b>Πρύτανη του Πανεπιστημίου Αθηνών Καθηγητή Μελέτιου- Αθανάσιου Δημόπουλου</b> και του <b>Προέδρου του Athens</b> <b>Democracy</b> <b>Forum κυρίου Αχιλλέα Τσάλτα</b>, οι οποίοι απηύθυναν χαιρετισμό.</p>
      <p>Υποδεχόμενη όλους τους συμμετέχοντες η <b>κυρία Βαρδινογιάννη</b> τόνισε:  «Κάθε φορά σε αυτές τις συναντήσεις μας, δε σας κρύβω πόσο συγκινούμαι και πόσο θαυμάζω τη δουλειά που κάνετε και ως εκπαιδευτικοί αλλά και εσάς τους ίδιους τους μαθητές, που με το θάρρος και την αφοσίωσή σας, μας παρουσιάζετε κάθε φορά και κάτι διαφορετικό. Κάθε φορά η φαντασία σας με εκπλήσσει ευχάριστα και δεν έχω παρά να νιώθω ευτυχής για αυτή τη συνεργασία που ξεκίνησε το 2013 με το Κέντρο Robert F. Kennedy στην Αμερική με το Ίδρυμά μας. Η ίδια η Kerry Kennedy, αγαπημένη μου φίλη και μεγάλη ακτιβίστρια-υπέρμαχος των ανθρωπίνων δικαιωμάτων και εμπνεύστρια του εν λόγω προγράμματος, που ήταν κοντά μας στο προηγούμενο Σεμινάριο, αλλά και στην εκδήλωση που είχαμε στα πλαίσια του Athens Democracy Forum, πιστεύει πολύ στους Έλληνες εκπαιδευτικούς και είναι ιδιαίτερα ενθουσιασμένη με τον τρόπο που έχετε ανταποκριθεί σε αυτό το πρόγραμμα». </p>
      <p>Παράλληλα, η <b>κυρία Βαρδινογιάννη</b> ανακοίνωσε μια σειρά εκπαιδευτικών δράσεων που θα που θα υλοποιηθούν από το <b>Ίδρυμα «Μαριάννα Β. Βαρδινογιάννη»</b> στο πλαίσιο της <b>Επετείου για τα 2.500 χρόνια από την Μάχη των Θερμοπυλών και την Ναυμαχία της Σαλαμίνας</b> και συγκεκριμένα: <b>πανελλήνια μαθητικά συνέδρια, διαγωνισμούς δοκιμίου αλλά και ζωγραφικής καθώς και καλλιτεχνική στήριξη και υποστήριξη μιας παράστασης, οργανωμένης από μαθητές, της αρχαίας τραγωδίας «Πέρσες» του Αισχύλου</b>.</p>
      <figure>
        <img src="https://media.real.gr/filesystem/images/20191125/low/pan-222_252863_180637.JPG"/>
        <figcaption>Αχιλλέας Τσάλτας, Μαριάννα Β. Βαρδινογιάννη, Μελέτιος-Αθανάσιος Δημόπουλος</figcaption>
      </figure>
      <p>Ο <b>Πρύτανης του Πανεπιστημίου Αθηνών Καθηγητής Μελέτιος -Αθανάσιος Δημόπουλος</b> στον χαιρετισμό του τόνισε:  «Αυτό το Πρόγραμμα μας ζητά να διδαχθούμε από τα παραδείγματα σύγχρονων αγωνιστών για τα ανθρώπινα δικαιώματα, να ευαισθητοποιήσουμε την νέα γενιά για να κάνει πράξη τον στίχο του Παλαμά, να δει δηλαδή με τα μάτια της ψυχής, και να δούμε τι μπορούμε να κάνουμε για να χτίσουμε μια κοινωνία με ανθρωπισμό, ειρήνη και αλληλεγγύη».</p>
      <figure>
        <img src="https://media.real.gr/filesystem/images/20191125/low/pan-218_252863_180639.JPG"/>
        <figcaption>Η Μαριάννα Β. Βαρδινογιάννη με τους μαθητές και τους εκπαιδευτικούς του Ειδικού Λυκείου Κωφών και Βαρήκοων Αγίας Παρασκευής και τους μαθητές του Κολλεγίου</figcaption>
      </figure>
      <p>Από την πλευρά του ο <b>Πρόεδρος του Athens</b> <b>Democracy</b> <b>Forum κύριος Αχιλλέας Τσάλτας </b>έκανε λόγο για μια σημαντική συνεργασία ανάμεσα στο <b>Athens</b> <b>Democracy</b> <b>Forum</b> και το «<b>Ίδρυμα Μαριάννα Β. Βαρδινογιάννη»</b>, λέγοντας χαρακτηριστικά: «Το <b>Athens</b> <b>Democracy</b> <b>Forum</b> έχει αγκαλιάσει αυτό το <b>Πρόγραμμα</b>.  Πιστεύω πως τα νιάτα και τα ανθρώπινα δικαιώματα βρίσκονται στον πυρήνα των δημοκρατικών αξιών και πως έχουμε πολλά να μάθουμε από τα παιδιά.  Ελπίζω αυτή η συνεργασία όχι μόνο να συνεχιστεί, αλλά να εξαπλωθεί σε ακόμα περισσότερους τομείς».</p>
      <figure>
        <img src="https://media.real.gr/filesystem/images/20191125/low/pan-213_252863_180640.JPG"/>
        <figcaption>Η Μαριάννα Β. Βαρδινογιάννη με μαθητές των σχολείων που συμμετείχαν στο Σεμινάριο από τα Εκπαιδευτήρια Κωστέα - Γείτονα και το 1ο Γυμνάσιο Καισαριανής</figcaption>
      </figure>
      <p>Αμέσως μετά οι εκπρόσωποι του μη κερδοσκοπικού οργανισμού <b>«Axion</b> <b>Hellas» Βασίλειος Πατέρας, Πρόεδρος του Οργανισμού, </b>και<b> Φωτεινή Μπίνιου</b>, <b>Μέλος και Υπεύθυνη των Εκπαιδευτικών Προγραμμάτων της «Axion</b> <b>Hellas»</b>, μίλησαν για την δράση τους στην ακριτική Ελλάδα καθώς και για την πρόσφατη παρουσίαση η οποία πραγματοποιήθηκε στο πλαίσιο του <b>Athens</b> <b>Democracy</b> <b>Forum</b>, με τη συμμετοχή μαθητών από το <b>Κολλέγιο Ψυχικού</b>, το <b>σχολείο του Καστελόριζου </b>και μαθητές του <b>The</b> <b>Home</b> <b>Project</b>.</p>
      <figure>
        <img src="https://media.real.gr/filesystem/images/20191125/low/pan-192_252863_180641.JPG"/>
        <figcaption>Σοφία Δάρτζαλη, Αθανάσιος Μελέτιος Δημόπουλος, Μαριάννα Β. Βαρδινογιάννη, Ινώ Κωνσταντοπούλου</figcaption>
      </figure>
      <p>Στη συνέχεια, μαθητές και καθηγητές των σχολείων που συμμετέχουν στο Πρόγραμμα είχαν την ευκαιρία να παρουσιάσουν αναλυτικά τις δράσεις τους, μέσα από ευφάνταστες και πρωτότυπες δράσεις, όπως προβολή βίντεο, δημιουργική γραφή, ντοκιμαντέρ και μουσικές συνθέσεις αλλά και καλλιτεχνικές δημιουργίες.</p>
      <figure>
        <img src="https://media.real.gr/filesystem/images/20191125/low/pan-87_252863_180642.JPG"/>
        <figcaption>Οι εκπρόσωποι της AXION HELLAS Ιωάννα Μαρτίνου, Φωτεινή Μπίνιου, Ελίνα Βαμβακά, και ο Πρόεδρος Βασίλειος Πατέρας</figcaption>
      </figure>
      <p>Αναλυτικά, στο 8ο Σεμινάριο Εκπαιδευτικών παρουσίασαν τις δράσεις τους τα σχολεία:  <b>Ειδικό Λύκειο Κωφών και Βαρήκοων Αγίας Παρασκευής</b>, <b>Εκπαιδευτήρια Κωστέα – Γείτονα CGS</b>, <b>Πειραματικό Λύκειο Πανεπιστημίου Μακεδονίας</b>, <b>Κολλέγιο Ψυχικού</b>, <b>1<sup>ο</sup> Γυμνάσιο Καισαριανής.</b></p>
      <figure>
        <img src="https://media.real.gr/filesystem/images/20191125/low/pan-262_252863_180643.JPG"/>
        <figcaption>Οι μαθητές του Κολλεγίου Ψυχικού με τον καθηγητή Ιορδάνη Παπαδόπουλο</figcaption>
      </figure>
      <p>Συνολικά και περιληπτικά έγινε αναφορά σε έναν κόσμο πιο περιεκτικό, με περισσότερη συναισθηματική νοημοσύνη, με πρόοδο και ανθρωπιά, και με δικαίωμα στη μόρφωση, όπου η φωνή των νέων θα μπορεί να αλλάξει τον κόσμο.</p>
      <p>Μια κοινωνία με ανθρωπιά κι αλληλεγγύη, όπου μικροί ήρωες θα μπορούν να δημιουργήσουν το αύριο, όπως χαρακτηριστικά είπε η AXION HELLAS.</p>
      <figure>
        <img src="https://media.real.gr/filesystem/images/20191125/low/pan-267_252863_180645.JPG"/>
        <figcaption>Οι μαθητές και οι εκπαιδευτικοί του 1ου Γυμνασίου Καισαριανής</figcaption>
      </figure>
      <p>Μια κοινωνία όπου ο φόβος δεν θα υπερισχύει στην καρδιά, διώχνοντας την καλοσύνη και στην οποία θα θεωρούμε την απώλεια της συνείδησης μεγάλη ήττα, σύμφωνα με τους μαθητές του Ειδικού Σχολείου Κωφών και Βαρήκοων Αγίας Παρασκευής.</p>
      <p>Έναν κόσμο όπου η διεθνής κοινότητα θα καταφέρνει ν’ αντιμετωπίσει τις ρίζες του κακού που ξεριζώνουν παιδιά από τον τόπο τους και τα μετατρέπουν σε «άλλους» ανθρώπους από αυτούς που ήταν, όπως μας είπαν τα παιδιά από τα Εκπαιδευτήρια Κωστέα-Γείτονα αλλά και οι μαθητές του 1ου Γυμνασίου Καισαριανής που μας έμαθαν να «φοράμε την αγάπη με φόρα».</p>
      <figure>
        <img src="https://media.real.gr/filesystem/images/20191125/low/pan-389_252863_180646.JPG"/>
        <figcaption>Οι μαθητές των Εκπαιδευτηρίων Κωστέα Γείτονα με την εκπαιδευτικό του σχολείου Βάνια Σύρμου</figcaption>
      </figure>
      <p>Έναν κόσμο όπου τα ανθρώπινα δικαιώματα δεν είναι φαντασίωση αλλά νόμοι, σύμφωνα με το Πειραματικό Λυκείου Πανεπιστημίου Μακεδονίας και μια κοινωνία όπου ο σύγχρονος άνθρωπος θα σηκώνει το βάρος των πράξεών του – έναν κόσμο που δεν θα οδηγεί στο χάος όπως συμβαίνει σήμερα, όπως μας τραγούδησε ο μαθητής του αντίστοιχου σχολείου, Φοίβος.</p>
      <p>Επίσης επιζητούμε μια κοινωνία όπου η ιστορική μνήμη θα γίνεται πηγή εθνικής συνείδησης και αυτογνωσίας για να βαδίσουμε σε έναν καλύτερο μέλλον, ένα μέλλον όπου ο καθένας μας, από θεατής που είναι σήμερα θα γίνει υπερασπιστής αξιών και ιδανικών, όπως μας επεσήμαναν τα παιδιά του Κολλεγίου.</p>
      <figure>
        <img src="https://media.real.gr/filesystem/images/20191125/low/pan-402_252863_180647.JPG"/>
        <figcaption>Μαθητής του Πειραματικού Λυκείου Πανεπιστημίου Μακεδονίας παρουσιάζει μουσική σύνθεση που δημιούργησε στο πλαίσιο του Προγράμματος, ενώ στο φόντο διακρίνονται δημιουργίες των μαθητών του 1ου Γυμνασίου Καισαριανής</figcaption>
      </figure>
      <p>Το <b>Σεμινάριο </b>συντόνισαν η <b>κυρία Ινώ Κωνσταντοπούλου, μέλος του ΔΣ του «Ιδρύματος Μαριάννα Β. Βαρδινογιάννη»</b>, και η <b>κυρία Σοφία Δάρτζαλη, υπεύθυνη του Ιδρύματος για το Πρόγραμμα «ΛΕΜΕ ΤΗΝ ΑΛΗΘΕΙΑ ΣΤΗΝ ΕΞΟΥΣΙΑ» στην Ελλάδα</b>.</p>
      <p>Στην εκδήλωση παρέστησαν και γονείς μαθητών.</p>
      <p>Αξίζει να σημειωθεί ότι το <b>Επιμορφωτικό Σεμινάριο</b> πραγματοποιείται δύο φορές τον χρόνο με στόχο την ενημέρωση των καθηγητών καθώς και την ανταλλαγή απόψεων σχετικά με την εφαρμογή του <b>Προγράμματος «ΛΕΜΕ ΤΗΝ ΑΛΗΘΕΙΑ ΣΤΗΝ ΕΞΟΥΣΙΑ» </b>στα ελληνικά σχολεία.</p>
      <p>Το <b>Πρόγραμμα «ΛΕΜΕ ΤΗΝ ΑΛΗΘΕΙΑ ΣΤΗΝ ΕΞΟΥΣΙΑ»</b> είναι ένα πρωτοποριακό πρόγραμμα του <b>Ιδρύματος «Robert</b> <b>F. Kennedy</b> <b>Human</b> <b>Rights»</b> για τα ανθρώπινα δικαιώματα που διδάσκεται σε εκατομμύριά μαθητές σε ολόκληρο τον κόσμο.  To πρόγραμμα είναι βασισμένο στο βιβλίο της <b>Kerry</b> <b>Keneddy</b>, κόρης του αείμνηστου <b>Robert</b> <b>F. Kennedy</b>, και διδάσκεται στα ελληνικά σχολεία με πρωτοβουλία της <b>κυρίας Μαριάννας Β. Βαρδινογιάννη </b>για τέταρτη συνεχή χρονιά με μεγάλη συμμετοχή σχολείων από ολόκληρη την Ελλάδα.  Τελεί υπό την αιγίδα της <b>Α.Ε. του Προέδρου της Δημοκρατίας κυρίου Προκοπίου Παυλοπούλου</b>, ενώ παράλληλα είναι εγκεκριμένο από το <b>Υπουργείο Παιδείας, Έρευνας και Θρησκευμάτων</b>.  Το <b>Πρόγραμμα </b>έχει ως στόχο οι μαθητές να εξοικειωθούν από μικρή ηλικία με την έννοια των ανθρωπίνων δικαιωμάτων, έτσι ώστε, ως μελλοντικοί πολίτες, να διασφαλίσουν την δημιουργία μιας καλύτερης και δικαιότερης κοινωνίας.</p>
      <p>To <b>Πρόγραμμα</b> απευθύνεται σε εκπαιδευτικούς Γυμνασίου και Λυκείου και μπορείτε να βρείτε περισσότερες πληροφορίες στην ιστοσελίδα: <a href="https://www.mvvfoundation.gr/el/leme_tin_alitheia_stin_eksousia/">https://www.mvvfoundation.gr/el/leme_tin_alitheia_stin_eksousia/</a></p>
    </article>
  </body>
</html>