<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/rubriche/spycalcio/2019/11/25/news/lega_di_serie_a_nel_caos_micciche_non_torna_indietro-241900087/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="Lega di Serie A nel caos, Micciché non torna indietro. Mediapro, si continua a trattare"/>
    <meta property="og:description" content="&quot;Il problema non è Micciché, siamo noi club &quot;, ha spiegato il presidente del Brescia, Massimo Cellino, rivale di Lotito, a proposito di un ritorno (più che improbabile) alla guida della Lega Serie A di Gaetano Micciché, che si è dimesso nei giorni scorsi: &quot;Micciché - ha detto prima dell'assemblea dei club - era qui perché è stato eletto, attraverso contestazioni, mala fede di qualcuno secondo me&quot;. Per Cellino, il banchiere siciliano-milanese non è stato messo in condizioni di restare. Troppi veleni. Ha ragione. E' andata così: proprio in un momento cruciale per i diritti tv, con in palio 7-8 miliardi (e attenzione posti di lavoro...), è stata ritirata in ballo l'elezione di venti mesi fa. Dopo una tardiva inchiesta della Figc, del procuratore federale Pecoraro su una frase di Preziosi, Micciché-parte lesa in questa vicenda-ha preferito farsi da parte. Ha lavorato bene, su progetti ambiziosi (pirateria, violenza, razzismo, diritti tv, stadi, contrasto alla Superchampions) e cruciali per il futuro del nostro calcio.…"/>
  </head>
  <body>
    <article>
      <h1>Lega di Serie A nel caos, Micciché non torna indietro. Mediapro, si continua a trattare</h1>
      <address>
        <time datetime="2019-11-25T16:17:00+00:00">25 Nov 2019, 16:17</time>
      </address>
      <p>"Il problema non è Micciché, siamo noi club ", ha spiegato il presidente del Brescia, Massimo Cellino, rivale di Lotito, a proposito di un ritorno (più che improbabile) alla guida della Lega Serie A di Gaetano Micciché, che si è dimesso nei giorni scorsi: "Micciché - ha detto prima dell'assemblea dei club - era qui perché è stato eletto, attraverso contestazioni, mala fede di qualcuno secondo me". Per Cellino, il banchiere siciliano-milanese non è stato messo in condizioni di restare. Troppi veleni. Ha ragione. E' andata così: proprio in un momento cruciale per i diritti tv, con in palio 7-8 miliardi (e attenzione posti di lavoro...), è stata ritirata in ballo l'elezione di venti mesi fa. Dopo una tardiva inchiesta della Figc, del procuratore federale Pecoraro su una frase di Preziosi, Micciché-parte lesa in questa vicenda-ha preferito farsi da parte. Ha lavorato bene, su progetti ambiziosi (pirateria, violenza, razzismo, diritti tv, stadi, contrasto alla Superchampions) e cruciali per il futuro del nostro calcio. Molti grandi club, e non solo grandi (vedi il Brescia), vorrebbero che facesse un passo indietro, ma Micciché sa che avrebbe (almeno al momento) l'ostilità del gruppo Lotito, con i 4-5 club a lui fedeli, e per questo, coerente con la sua storia professionale e personale, non è tipo dal ritornare in quella fossa dei leoni. Ora sarà un problema serio della Lega trovare un altro presidente (all'altezza), col rischio-commissariamento: oggi non sono stati fatti nomi alternativi. L'obiettivo di chi ha ideato questa manovra, che era Malagò, commissario della Lega a quei tempi, non è stato toccato: non può essere interrogato, in quanto non è tesserato per la Figc. A farne le spese è stata quella che impropriamente a volte definiamo la Confindustria del calcio. Intanto oggi non è stato votato il vicepresidente dal consiglio di Lega per non esasperare i rapporti già non semplici con la Figc e venire incontro ad una richiesta del presidente Gravina che sulla vicenda è intervento tempestivamente (secondo qualcuno anche troppo ma lui ha replicato che era suo dovere farlo). Ora se il 2 dicembre la Lega non troverà un suo presidente, cosa poco probabile, la Figc metterà come commissario ad acta il magistrato Mario Cicala. Le dead line sarà il 10 marzo del prossimo anno, poi potrebbe arrivare davvero un commissario straordinario come lo sono stati negli ultimi tempi Tavecchio e Malagò. Intanto oggi l'assemblea della Lega A a Milano ha rigettato la proposta del gruppo cino-spagnolo Mediapro formulata ad inizio novembre. La proposta non è stata neanche messa a votazione. Nel week-end la commissione diritti tv della Lega aveva preparato una controproposta (unilaterale senza coinvolgere gli spagnoli) che è stata messa ai voti dall'ad Luigi De Siervo, che presiedeva l'assemblea, e il risultato è stato di 10 voti a favore, 1 assente, 3 astenuti (Roma, Fiorentina e Napoli) e 6 contrari (Juve, Torino, Lecce, Milan, Inter e Bologna) bocciando quindi la proposta. Un voto che a qualcuno è sembrato come un atto di sfiducia dei club all'amministratore delegato De Siervo che ha fortemente voluto questa controproposta. In un secondo momento però i club su proposta di Lotito hanno votato una delibera (18 voti a favore) per prendere altro tempo, delegando a De Siervo le trattative, e rinviare tutto al 16 dicembre­, ma dipenderà molto dalla volontà di Mediapro di proseguire in questa trattativa. "E' stato deciso di migliorare il testo sotto alcuni aspetti, quello più rilevante è quello legato ai pagamenti, alle fideiussioni, al cash flow - ha chiarito De Siervo - bisogna essere perfettamente sicuri che il nuovo modello non crei contraccolpi sui flussi di pagamento. Ma questo significa che siamo a un passo, nella direzione giusta. Una bocciatura ci sarebbe stata se fosse stata bocciata la proposta di Mediapro". Sono state invece approvate con 18 favorevoli e il Napoli contrario (Sassuolo assente) le linee guida per il bando dei diritti tv rivolto ai broadcasters.<br/> </p>
      <h3>Incontro Malagò-Sabelli, salta Petrucci come mediatore</h3>
      <p>I presidenti di Coni e di Sport e Salute, Giovanni Malagò e Rocco Sabelli, e il presidente della FIP, Gianni Petrucci, si sono incontrati questa mattina al Foro Italico, in merito all'ipotesi di costituzione del Comitato Paritetico tra l'Ente e la Società. "Il clima positivo e cordiale del colloquio-spiega un comunicato congiunto- ha fatto emergere che le attività e i contenuti del Comitato e la condivisione tra Coni e Sport e Salute del percorso già definito possano essere gestiti come previsto nell'iniziale formazione del Comitato stesso e, concordemente, non si ritiene pertanto necessaria la presenza dell'ex presidente del Coni Petrucci". Era stato Malagò a proporre Petrucci, non solo n.1 del Coni per 14 anni ma anche presidente di Coni Servizi, come mediatore nei casi controversi fra cui il marketing. Gravina l'aveva giudicata inopportuna perché a rischio di conflitto di interessi (e Petrucci non aveva gradito). Altri l'avevano giudicata come una suggestione di Malagò, Sabelli-che pure stima profondamente Petrucci-non lo ritiene adatto a quel ruolo e si è rifatto all'articolo n.6 del contratto di servizio che prevede per quel ruolo "un dirigente interno da concordare fra le parti". Salta così l'ipotesi-Petrucci che certo sarebbe stato un ottimo mediatore in una vicenda così complessa.<br/> </p>
      <h3>De Siervo: "Il calcio ha gli strumenti per fermare il razzismo"</h3>
      <p>"Stiamo lavorando ad un protocollo che consenta alle società di rivedere rapidamente le immagini girate all'interno dello stadio. Questo per non dover attendere interventi esterni. Il calcio ha gli strumenti tecnologici per applicare il daspo, il così detto 'non gradimentò espresso dal club stesso". A 'Radio anch'io sport' l'ad della Lega di serie A, Luigi De Siervo, ha ribadito la ferma volontà di stroncare il fenomeno razzismo dopo anni che si è fatto poco o nulla. "Bisogna però superare i problemi burocratici dovuti alla tutela della privacy", ha aggiunto. Problemi non da poco.<br/> </p>
      <h3>Ascolti tv: bene "Novantesimo " e "Domenica Sportiva"</h3>
      <p>Ha cambiato nome, ore si chiama "Settimana Ventura": la trasmissione di Simona Ventura, che va in onda a mezzogiorno su Rai 2, ora punta molto sullo spettacolo (ieri ospite Carmen Russo), il calcio è solo di contorno. Ascolti in (leggera) ripresa, con 619.000 spettatori e 4,38 per cento di share. Sempre meno comunque di quello che sperava il direttore di Rai2, Carlo Freccero che è in uscita, e di quanto faceva lo scorso anno "Domenica in famiglia". Pienamente soddisfatto Marco Lollobrigida, conduttore di "A tutta rete" che va in onda il pomeriggio su Rai 2 senza immagini: 5,22 di share e 877.000 spettatori. "La trasmissione funziona" spiega Lollobrigida. Funziona anche "Novantesimo Minuto", curato quest'anno dal vicedirettore di Rai Sport, Enrico Varriale: 6,01 per cento e 1.132.000 spettatori, mentre "Novantesimo la Tribuna" ha fatto il 6,13 per cento, 1.232.000 spettatori. La "Domenica sportiva", affidata quest'anno a Paola Ferrari e Jacopo Volpi, è andata in onda, su Rai 2, dalle 23,41 alle 25,15: 6,01 di share, un milione e 243.000 spettatori. Niente male, considerato che molte big avevano giocato di sabato e ieri è saltato anche il posticipo domicale. La trasmissione di Canale 5, "Tiki Taka, il calcio è il nostro gioco", condotta da Pierluigi Pardo è andata in onda dalle 24,14 alle 25,47, ha fatti l'8,19 per cento di share, con 547.000 spettatori. Orari sbagliati, come già detto più volte.<br/> <br/> <br/> <br/> <br/> </p>
    </article>
  </body>
</html>