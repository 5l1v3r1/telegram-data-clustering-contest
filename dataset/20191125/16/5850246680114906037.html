<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dac.parameter.sk/dac-kruzliak-elmeselte-pontosan-mi-tortent-vele-buszban"/>
    <meta property="og:site_name" content="Paraméter"/>
    <meta property="article:published_time" content="2019-11-25T16:37:00+00:00"/>
    <meta property="og:title" content="DAC: Kružliak elmesélte, pontosan mi történt vele a buszban"/>
    <meta property="og:description" content="Biztosan nem így képzelte el 150. élvonalbeli mérkőzését a DAC védőjátékosa, Dominik Kružliak."/>
  </head>
  <body>
    <article>
      <h1>DAC: Kružliak elmesélte, pontosan mi történt vele a buszban</h1>
      <h2>Biztosan nem így képzelte el 150. élvonalbeli mérkőzését a DAC védőjátékosa, Dominik Kružliak.</h2>
      <address>
        <time datetime="2019-11-25T16:37:00+00:00">25 Nov 2019, 16:37</time>
      </address>
      <p>Mint ismert, a <a href="https://dac.parameter.sk/fortuna-liga-16-fordulo-oriasi-pofont-kapott-dac-oszi-elso-slovan"><b>DAC szombaton kiütéses 0:5-ös vereséget szenvedett Nagymihályban</b></a>, a dunaszerdahelyi játékosok pedig <a href="https://dac.parameter.sk/dac-csapatbuszanak-balesete-befolyasolhatta-sarga-kekek-jatekat"><b>egy kellemetlen közúti incidens</b></a> részesei voltak a mérkőzést megelőző napon, amelynek során a DAC védője, Dominik Kružliak egy szerencsétlen sérülést szenvedett. Erről is nyilatkozott a dac1904.sk-nak.</p>
      <hr/>
      <p><b>Domino, hogyan láttad a nagymihályi összecsapást, amely számodra a jubileumi 150. volt az élvonalban?</b><br/>„Nem könnyű értékelni ezt a meccset. Az első félidő a hazaiak 5:0-s vezetésével ért véget, aminek nem szabadna velünk megtörténnie. Olyan hibákat követtünk el, amelyeket az egész szezon során nem. A hazaiak pedig mindegyik megingásunkat góllal büntették. A szombati egy szörnyű meccs volt számunkra, de bízom benne, hogy tanulunk a hibáinkból. Fel kell emelnünk a fejünket, reményeim szerint ez a kiütéses vereség újraindítja a csapatot és még keményebben fogunk edzeni.”</p>
      <p><b>Voltál már valaha részese egy ilyen mérkőzésnek, ahol egy félidő alatt ennyi gólt kaptatok?</b><br/>„Nem. Ez volt az első eset, és nem volt egy szép tapasztalat.”</p>
      <p><b>A találkozó után odamentetek a szurkolókhoz. Mit mondtatok nekik és ők mit mondtak nektek?</b><br/>„A szurkolóink is hosszú utat tettek meg, hogy buzdíthassanak minket, mi pedig a klubhoz méltatlan teljesítményt nyújtottunk. Néhányan mérgesek voltak, páran pedig megtapsoltak minket. Az egész csapat nevében szeretnék elnézést kérni tőlük a kiütéses vereségért, aminek nem szabad velünk megesnie.”</p>
      <p><b>A Nagymihályba vezető úton egy kisebb balesetet szenvedtetek. Mi történt pontosan?</b><br/>„Nagyjából öt percre lehettünk a szállodától. Én hátul az ötös ülés közepén ültem, amikor a sofőr keményen lefékezett, aminek következtében kirepültem az ülések közti folyosóra és bevertem az arcomat a széktámlába. Elöntött a vér, a srácok és a fizioterapeuták azonnal jöttek segíteni és megvizsgálni. Ezután Aďo Slančík elájult. Rögtön hívták a gyorsmentőt, ami bevitt minket a kórházba. Engem összevarrtak, a szemem alatt négy, a szemem felett pedig egy öltés található. Aďo Slančík további kivizsgálásokon vett részt, majd este a hotelbe mentünk.”</p>
      <figure>
        <img src="https://dac.parameter.sk/sites/default/files/photos/kruzliak02b1.jpg"/>
      </figure>
      <p><b>Megfordult a fejedben, hogy nem lépsz pályára?</b><br/>„Igen, eszembe jutott, mert öt öltés az arcon nem vicc. Este alaposan lejegeltem és tablettákat is kaptam. A kezelést követően szinte el is múlt a duzzanat, reggel pedig jól éreztem magam, ezért úgy döntöttem, hogy játszani akarok. A mérkőzés közben nem is éreztem vagy figyeltem a fájdalomra.”</p>
      <p><b>Utólagosan sincs olyan érzésed, hogy jobb lett volna kihagyni a találkozót?</b><br/>„Ezt nehéz megmondani egy ilyen kiütéses vereség urán, de ez nem volt kihatással a teljesítményemre. Talán egy picit fejben mégis, de nem szeretném erre kibeszélni magam.”</p>
      <p><b>Idén még két rangadó vár csapatunkra. Milyen hatással lehet ez a pofon az együttesre?</b><br/>„Fontos lesz a vereségre adott elsőrendű reakciónk. A nagymihályi vereséget a Nyitra elleni hazai összecsapáson kell feledtetni. Bízom benne, hogy száz százalékkal más teljesítményt nyújtunk majd és a győzelemmel örvendeztetjük meg a szurkolókat. Ezt követően pedig teljes erőbedobással készülhetünk a Slovan elleni rangadóra.” </p>
      <p>(<a href="https://www.dac1904.sk/hu/clanek.asp?id=Dominik-Kruzliak-A-klubhoz-meltatlan-teljesitmenyt-nyujtottunk-4734"><b>dac1904.sk</b></a>)</p>
    </article>
  </body>
</html>