<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/rzecznik-rzadu-merkel-nie-jest-zla-na-macrona/k1pc9h6"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T16:47:41+00:00"/>
    <meta property="og:title" content="Rzecznik: Angela Merkel nie pokłóciła się z Emmanuelem Macronem"/>
    <meta property="og:description" content="Rzecznik niemieckiego rządu Steffen Seibert zaprzeczył, jakoby kanclerz Angela Merkel była zła na prezydenta Francji Emmanuela Macrona i jakoby doszło między nimi do kłótni. Odniósł się w ten sposób do doniesień dziennika &quot;New York Times&quot;."/>
  </head>
  <body>
    <article>
      <h1>Rzecznik: Angela Merkel nie pokłóciła się z Emmanuelem Macronem</h1>
      <h2>Rzecznik niemieckiego rządu Steffen Seibert zaprzeczył, jakoby kanclerz Angela Merkel była zła na prezydenta Francji Emmanuela Macrona i jakoby doszło między nimi do kłótni. Odniósł się w ten sposób do doniesień dziennika "New York Times".</h2>
      <address><time datetime="2019-11-25T16:47:41+00:00">25 Nov 2019, 16:47</time> by <a rel="author">PAP</a></address>
      <p>Jak informował "NYT", podczas uroczystej kolacji w siedzibie prezydenta RFN na zamku Bellevue 10 listopada - w przeddzień 30-lecia upadku muru berlińskiego - szefowa niemieckiego rządu miała wprost powiedzieć Macronowi: "<a href="https://wiadomosci.onet.pl/swiat/rzecznik-rzadu-merkel-nie-jest-zla-na-macrona/k1pc9h6">Mam dość ciągłego sprzątania potłuczonego szkła. Za każdym razem muszę sklejać filiżanki, które pan tłucze, tylko po to, byśmy mogli znów wspólnie usiąść i napić się herbaty</a>".</p>
      <p>Niemiecka polityk miała skomentować w ten sposób m.in. wywiad, którego francuski prezydent udzielił brytyjskiemu tygodnikowi "Economist" <a href="https://wiadomosci.onet.pl/opinie/macron-o-smierci-mozgu-nato-jurasz-to-manifest-francuskiego-egoizmu/bxyblvd">7 listopada, gdzie oświadczył, że brak przywództwa ze strony USA powoduje - jak to określił - "śmierć mózgową" NATO</a>. Ostrzegł też inne kraje europejskie, że nie powinny liczyć na pomoc Stanów Zjednoczonych w zakresie obronności.</p>
      <p>Podczas poniedziałkowej konferencji prasowej Seibert zastrzegł, że co do zasady nie informuje się o szczegółach poufnych rozmów. Według rzecznika rządu RFN, Merkel nie zachowała jednak we wspomnieniach z tego wieczoru "ani skargi, ani gniewu, ani kłótni".</p>
      <p>Niemiecka kanclerz, jak poinformował Seibert, zapamiętała kolację, jako "wspaniałe spotkanie" poświęcone głównie wydarzeniom i decyzjom sprzed 30 lat, które doprowadziły do zjednoczenia Niemiec.</p>
      <ul>
        <li>
          <a href="https://wiadomosci.onet.pl/swiat/prezydenci-polski-i-litwy-odpowiadaja-macronowi-na-jego-slowa-o-smierci-mozgowej-nato/pjkesxz">Prezydenci Polski i Litwy odpowiadają Macronowi na jego słowa o "śmierci mózgowej NATO"</a>
        </li>
      </ul>
      <p>Przyznał jednocześnie, że kanclerz Merkel i Macron poruszali kwestie, do których Berlin i Paryż mają odmienne podejście. - Jest to naturalne i wynika też z całkowicie innej kultury politycznej naszych krajów. Zawsze próbujemy jednak - i prawie zawsze skutecznie - szukać wspólnej drogi, wspólnego rozwiązania - zapewniał Seibert. Między Berlinem a Paryżem istnieje wiele fundamentalnych różnic, jak chociażby w polityce energetycznej, fiskalnej, europejskiej, czy dotyczącej eksportu broni.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(ks)</p>
    </article>
  </body>
</html>