<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10274566/ponad-200-zmian-na-mapie-polski-od-1-stycznia-chodzi-min-o-nazwy-miejscowosci.html"/>
    <meta property="og:site_name" content="Wprost"/>
    <meta property="article:published_time" content="2019-11-25T16:21:00+00:00"/>
    <meta property="og:title" content="Ponad 200 zmian na mapie Polski od 1 stycznia. Chodzi m.in. o nazwy miejscowości"/>
    <meta property="og:description" content="Teodorów Duży zastąpi Teodorów Wielki. Jeziorki w powiecie brodnickim przyjmą nazwę Jeziórki, a Grądy-Łazy w powiecie pajęczańskim – nazwę Grądy. To tylko niektóre z pośród ponad 200 zmian w wykazie urzędowych nazw. Dotyczą one zarówno miejscowości, jak i obiektów fizjograficznych."/>
  </head>
  <body>
    <article>
      <h1>Ponad 200 zmian na mapie Polski od 1 stycznia. Chodzi m.in. o nazwy miejscowości</h1>
      <address>
        <time datetime="2019-11-25T16:21:00+00:00">25 Nov 2019, 16:21</time>
      </address>
      <p>
        <b>Teodorów Duży zastąpi Teodorów Wielki. Jeziorki w powiecie brodnickim przyjmą nazwę Jeziórki, a Grądy-Łazy w powiecie pajęczańskim – nazwę Grądy. To tylko niektóre z pośród ponad 200 zmian w wykazie urzędowych nazw. Dotyczą one zarówno miejscowości, jak i obiektów fizjograficznych.</b>
      </p>
      <p>Zmiany przewidziane w projekcie rozporządzenia Ministra Spraw Wewnętrznych i Administracji w sprawie ustalenia, zmiany i zniesienia urzędowych nazw niektórych miejscowości oraz obiektów fizjograficznych wejdą w życie 1 stycznia 2020 roku.</p>
      <p>Postulowane korekty dotyczą 219 przypadków, w tym ustalenia nazw czterech miejscowości, zmiany nazw i określeń rodzajów 21 miejscowości oraz 8 obiektów fizjograficznych. Między innymi Wyryki w powiecie włodawskim zmienią nazwę na Wyryki-Kolonia, a Józefka w powiecie radomszczańskim na Dmenin-Józefka. Ponadto zniesione zostaną nazwy trzech miejscowości (Gołaszów w powiecie wołowskim, Łaniewo i Zwierzyniec w powiecie lidzbarskim) oraz 183 obiektów fizjograficznych (m.in. jezior, wzgórz, łąk i nieużytków). Nowe regulacje obejmą teren dwudziestu powiatów znajdujących się w dziesięciu województwach.</p>
      <p>Jak wyjaśnia MSWiA, o modyfikacje wnioskowały, za pośrednictwem wojewodów, rady gmin. Wszystkie zostały poprzedzone konsultacjami społecznymi z mieszkańcami.</p>
      <related>
        <h4>Czytaj także:</h4>
        <a href="https://www.wprost.pl/nauka/10265494/nawet-270-tys-polakow-zyje-na-zagrozonych-terenach-niebezpieczenstwo-wieksze-niz-sadzono.html"/>
      </related>
      <footer>Źródło: MSWiA</footer>
    </article>
  </body>
</html>