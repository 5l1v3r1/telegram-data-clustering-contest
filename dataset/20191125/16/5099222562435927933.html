<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23513649-marcel-ciolacu-convocat-parlament-liderii-psd-pentru-decide-soarta-lui-dancila.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T16:25:00+00:00"/>
    <meta property="og:title" content="Viorica Dăncilă va demisiona de la șefia PSD / Liderii PSD și-au împărțit funcțiile în biroul lui Marcel Ciolacu de la Parlament/ Ciolacu, Stănescu și Manda vor face parte din conducerea colectivă - surse"/>
    <meta property="og:description" content="Liderii PSD s-au reunit luni seară, într-o ședință informală, la Parlament pentru a discuta viitorul partidului. Întâlnirea are loc în contextul în care președintele"/>
  </head>
  <body>
    <article>
      <h6 class="kicker">​Articol actualizat</h6>
      <h1>Viorica Dăncilă va demisiona de la șefia PSD / Liderii PSD și-au împărțit funcțiile în biroul lui Marcel Ciolacu de la Parlament/ Ciolacu, Stănescu și Manda vor face parte din conducerea colectivă - surse</h1>
      <address><time datetime="2019-11-25T16:25:00+00:00">25 Nov 2019, 16:25</time> by <a rel="author">Luminita Pirvu</a></address>
      <p><b>Liderii PSD s-au reunit luni seară, într-o ședință informală, la Parlament pentru a discuta viitorul partidului. Întâlnirea are loc în contextul în care președintele Camerei Deputaților, Marcel Ciolacu a avut o discuție cu Viorica Dăncilă și a convins-o pe aceasta să-și depună demisia din fruntea partidului, potrivit surselor HotNews.ro. Decizia urmează să fie anunțată la ședința Comitetului Executiv al PSD programată marți.<br/></b><b><br/></b><b>UPDATE 22.45 Eugen Teodorovici a anunțat că nu va demisiona din funcția de președinte executiv al PSD.<br/></b>„Nu poți să fi mulțumit de ce s-a întâmplat la PSD. Pot să spun că sunt dezamăgit, dar nu luați vis a vis de scor neapărat. Am să spun în următoarele zile (...) Azi am fost și eu la domnul Ciolacu, la Parlament, la dânsul la birou(...) Am spus câteva lucruri, cum ar fi: în primul rând această femeie, hai să spunem așa, femeie președintele partidului astăzi, nu merită să iasă pe ușa din dos, pentru că până una alta CEx-ul a votat-o să fie candidatul partidului la prezidențiale, cu două sau trei excepții”, a declarat Teodorovci la Antena 3. <b><br/></b><b><br/></b><b>UPDATE 22.30</b> Marcel Ciolacu a reușit să coaguleze susținerea liderilor PSD pentru a fi susținut ca președinte interimar al PSD. De altfel, din viitoarea conducere vor face parte Paul Sănescu, Claudiu Manda și Niculae Bădălău până la organizarea unui congres extraordinar. <br/><br/>Surse participante la discuții au declarat pentru HotNews.ro că s-a decis ca toată conducerea Biroului Politic să-și depună demisia la ședința CEX de marți. <br/><br/>Astfel cei 12 vicepreședinți, secretarul general al PSD și președintele Consiliul Național urmează să demisioneze în bloc la ședința programată marți după-amiaza la sediul partidului. Eugen Teodorovici ar fi refuzat să renunțe la funcția de președinte executiv. În cazul în care acesta își menține decizia, riscă să fie suspendat din PSD, au explicat sursele citate. <b><b><b><br/></b></b></b><b><b><br/></b></b><b><b>UPDATE 18:17 </b></b>Marcel Ciolacu, pe Facebook, despre discuția cu Dăncilă: A fost o discuție calmă, așezată și productivă.<br/><br/>Marcel Ciolacu a postat pe Facebook un mesaj, după discuția cu Viorica Dăncilă:</p>
      <ul>
        <li>„Am discutat în această seară cu Viorica Dăncilă, despre întâlnirea pe care urmează să o am cu președinții de organizații pentru a discuta despre rezultatul obținut la aceste alegeri. Este firesc sa se întâmple acest lucru după orice scrutin.</li>
        <li>Vreau să spun cât ce poate de clar că această discuție a fost una calmă, așezată și productivă.</li>
        <li>A fost o campanie în care s-a muncit mult, mulțumim tuturor celor care s-au implicat și mulțumim milioanelor de români care au dat un vot de încredere Partidului Social Democrat și Vioricăi Dăncilă.</li>
        <li>A fost un rezultat care nu ne mulțumește pe niciunul dintre noi, dar asta nu înseamnă ca nu există soluții.</li>
        <li>Vreau să îi rog pe colegii mei să se gândească la obiectivele noastre pentru alegerile de anul viitor. Rămânem o echipă, rămânem împreună, așa cum am făcut-o întotdeauna în momente mai complicate. PSD este în continuare un partid puternic”.</li>
      </ul>
      <p><b>UPDATE 18:10</b> În acest moment în PSD se discută cine va prelua conducerea partidului. Liderii de organizații s-au strâns la Marcel Ciolacu, în biroul de la Parlament și își împart funcțiile. Ciolacu dorește să fie președinte interimar până la organizarea unui congres extraordinar. Paul Stănescu, Niculae Bădălău, Lia Olguța Vasilescu și Gabriela Firea vor fi liderii care vor sta alături de Ciolacu în conducerea partidului. Social democrații discută la această oră despre data unui congres extraordinar. <br/><br/><b>UPDATE 17:57 Viorica Dăncilă a acceptat oferta și va demisiona de la șefia PSD</b>. Anunțul va fi făcut mâine în ședința CEX. Ciolacu s-a întânit cu Dăncilă pentru a o convinge să demisioneze. Ciolacu i-ar fi promis acesteia un loc eligibil de parlamentar în 2020 și șefia organizației de femei în locul demisiei - susțin sursele HotNews.ro. <b><b><br/></b></b><b><br/></b><b/>Surse social democrate au declarat pentru HotNews.ro că întâlnirea lui Ciolacu cu liderii din teritoriu va avea loc după ora 19.00. Alături de Ciolacu s-ar afla și prietenii săi Mihai Tudose și Sorin Grindeanu, care i-ar fi promis acestuia că îi vor aduce înapoi pe oamenii care au plecat din PSD și au mers la partidul lui Victor Ponta. Astfel, Ciolacu le va propune liderilor PSD un proiect de reconstrucție alături de cei care au părăsit partidul pe vremea lui Liviu Dragnea. Printre cei care vor să se reîntoarcă în PSD sunt Mihai Tudose și Adrian Țuțuianu. <br/><br/>La întâlnire vor fi prezenți lideri de organizații printre care Lia Olguța Vasilescu, Claudiu Manda, Ionel Arsene, Marius Moldovan, Paul Stănescu, Marian Oprișan și Dragoș Benea. Potrivit surselor citate, Ciolacu ar fi obținut susținerea lui Paul Stănescu, Lia Olguța Vasilescu, Niculae Bădălău. Discuțiile din această seară sunt decisive pentru viitorul Vioricăi Dăncilă în fruntea partidului. <br/><br/>Ciolacu, susținut de liderii de organizații intenționează să o forțeze pe Dăncilă să-și anunțe demisia în ședința Comitetului Executiv al PSD programată marți. De altfel, mai mulți lideri social-democrați i-au cerut luni Vioricăi Dăncilă să facă un pas în spate de la șefia partidului. <br/><br/>Potrivit surselor HotNews.ro, Ciolacu ar fi discutat zilele trecute cu Dăncilă despre o retragere onorabilă din fruntea partidului și chiar i-ar fi promis acesteia susținere pentru un post de parlamentar de Buzău. În schimb, Viorica Dăncilă ar fi urmat să se retragă de la șefia PSD și să-l propună președinte interimar pe Marcel Ciolacu. <br/><br/>De precizat că dacă Dăncilă nu demisionează este nevoie de votul a două treimi dintre membrii Comitetului Executiv pentru a o demite. În plus, potrivit statutului, președintele executiv al partidului (în acest caz Eugen Teodorovici) va fi cel care va prelua conducerea, asta în cazul în care Dăncilă nu numește ea o conducere interimară. <br/><br/>După anunțarea exit poll-urilor, Viorica Dăncilă a anunțat public, într-o intervenție la Antena 3 că nu își dă demisia din funcția de președinte și că va fi nevoie de un congres extraordinar ca să fie înlocuită din funcție. Declarația lui Dăncilă i-ar fi iritat pe liderii social democrații, care, susțin sursele citate, se așteptau ca aceasta să renunțe de bună-voie la șefia partidului. <br/><br/>Tot duminică seară, în biroul lui Viorica Dăncilă a fost văzut de către presă fostul ministru și controversatul om politic Gabriel Oprea. La plecarea din sediul PSD, Dăncilă a anunțat că Gabriel Oprea este vicepreședinte al PSD după ce, săptămâna trecută, PSD ar fi semnat un protocol cu sindicatul militarilor aflați în rezervă. Anunțul i-a deranjat pe mai mulți lideri pesediști. <br/><a href="https://www.hotnews.ro/stiri-politic-23512895-firea-vehementa-impotriva-cooptarii-lui-gabriel-oprea-conducerea-psd-gest-sfidator-doamne-chiar-vreti-iesim-usa-din-dos-istoriei.htm"><br/>Cea mai tranșantă poziție a fost cea a Gabrielei Firea care s-a delimitat de această decizie pe care o consideră „un gest sfidător”.<br/></a><br/>"Vreau să mă delimitez printre primii în mod public față de nesocotirea opiniei majorității covârșitoare a românilor și a colegilor din partid, prin impunerea intrării în CEX, fără votul explicit al nostru, a unor persoane, pe motiv că acum nu mai conduc partide ci... sindicate. Resping ferm ideea că aș fi știut așa ceva, că aș fi fost de acord! Eram în primul rând la CEX, în campania electorală, când ni s-a cerut votul pentru colaborarea cu câteva sindicate. Propunere votată în unanimitate. Nu s-a citit numele președinților acelor sindicate - unele de care nu am auzit în viață mea -, nu s-a precizat că devin automat vicepreședinți ai PSD și că au drept de vot în BPN și CEX, ca și cum ar fi fost votați în Congres de către delegații din toată țară", a scris Firea pe Facebook.<br/><br/>Dincolo de rezultatul slab înregistrat de actuala conducere, social democrații îi reproșează Vioricăi Dăncilă că i-a adus în partid și a lucrat în campania pentru prezidențiale cu foști lideri controversați ca Marian Vanghelie, Miron Mitrea și Gabriel Oprea. De altfel, potrivit surselor citate Vanghelie și Oprea s-ar fi ocupat de campania la București iar Miron Mitrea a consiliat-o pe aceasta pe toată perioada campaniilor de la europarlamentare și prezidențiale. <br/><br/>Totodată, liderii PSD au lansat în cursul zilei de luni atacuri la adresa Vioricăi Dăncilă. Liderul filialei PSD Giurgiu, Niculae Bădălău, a declarat, luni, că partidul ”trebuie să aibă un nou început” și că persoanele care au condus campania electorală ”să aibă bărbăția să își asume” eșecul din alegeri.<br/><a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm"><br/>Hotnews.ro a scris că încă de duminică seară, în interiorul partidului se reorganizau și poziționau taberele. Surse au declarat pentru HotNews.ro că liderul PSD Buzău și președintele Camerei Deputaților, Marcel Ciolacu, ar fi purtat discuții cu Viorica Dăncilă și apropiații acesteia pentru o preluare a partidului fără scandal. Aceleași surse susțin că Gabriela Firea ar fi interesată să intre în competiția pentru funcția de presedinte PSD. <br/></a><a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm"><b><br/></b><b>Citește și:</b></a></p>
      <ul>
        <li>
          <b>
            <a href="https://www.hotnews.ro/stiri-politic-23513048-badalau-atac-frontal-dancila-politica-exista-singur-act-demisia.htm">Bădălău atac frontal la Dăncilă: În politică există un singur act: demisia</a>
          </b>
        </li>
        <li>
          <b><a href="https://www.hotnews.ro/stiri-politic-23512895-firea-vehementa-impotriva-cooptarii-lui-gabriel-oprea-conducerea-psd-gest-sfidator-doamne-chiar-vreti-iesim-usa-din-dos-istoriei.htm">Mihai Fifor, omul de casă a lui Dăncilă schimbă tabăra/ Firea vehementă împotriva cooptării lui Gabriel Oprea în conducerea PSD: „Un gest sfidător. Doamne, chiar vreți să ieșim pe ușa din dos a istoriei?</a>”</b>
        </li>
        <li>
          <b>
            <a href="https://www.hotnews.ro/stiri-politic-23512989-pretendentii-sefia-psd-incep-atacurile-adresa-lui-dancila-marcel-ciolacu-rezultatul-este-unul-dezastruos-psd-are-nevoie-nou-inceput.htm">Pretendenții la șefia PSD încep atacurile la adresa lui Dăncilă/ Marcel Ciolacu: Rezultatul este unul dezastruos. PSD are nevoie de un nou început</a>
          </b>
        </li>
        <li>
          <b>
            <a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm">Ce variante se discută în PSD, după înfrângerea lui Dăncilă: Rocadă la conducerea partidului, Marcel Ciolacu ar putea fi numit președinte interimar/ Firea se încălzește pe tusă</a>
          </b>
        </li>
      </ul>
      <related>
        <h4>REFERINTE</h4>
        <a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm"/>
        <a href="https://www.hotnews.ro/stiri-esential-23514131-gabriela-firea-nu-sunt-cex-paralel-parlament.htm"/>
        <a href="https://www.hotnews.ro/stiri-politic-23514088-buzatu-despre-preluarea-sefiei-interimare-psd-catre-ciolacu-dat-lovitura-partid.htm"/>
      </related>
    </article>
  </body>
</html>