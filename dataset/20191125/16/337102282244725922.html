<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%BE%DB%8C%D8%B1%D9%88%D8%B2%DB%8C-%DA%86%D8%B4%D9%85%DA%AF%DB%8C%D8%B1-%D9%87%D9%88%D8%A7%D8%AE%D9%88%D8%A7%D9%87%D8%A7%D9%86-%D8%AF%D9%85%D9%88%DA%A9%D8%B1%D8%A7%D8%B3%DB%8C-%D8%AF%D8%B1-%D9%87%D9%8F%D9%86%DA%AF-%DA%A9%D9%8F%D9%86%DA%AF%D8%8C-%D9%87%D8%B4%D8%AF%D8%A7%D8%B1%DB%8C-%D8%A7%D8%B3%D8%AA-%DA%A9%D9%87-%D8%B4%DA%A9%D8%B3%D8%AA-%C2%AB%D8%AF%D9%88%D9%84%D8%AA-%D9%BE%D9%84%DB%8C%D8%B3%DB%8C-%D9%88-%D8%A7%D8%B3%D8%AA%D8%A8%D8%AF%D8%A7%D8%AF%DB%8C%C2%BB-%D8%B1%D8%A7-%D9%86%D8%B4%D8%A7%D9%86-%D9%85%DB%8C%E2%80%8C%D8%AF%D9%87%D8%AF-20191125/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3"/>
    <meta property="og:site_name" content="RFI"/>
    <meta property="article:published_time" content="2019-11-25T16:45:38+00:00"/>
    <meta property="og:title" content="پیروزی چشمگیر هواخواهان دموکراسی در هُنگ کُنگ، هشداری است که شکست «دولت پلیسی و استبدادی» را نشان می‌دهد"/>
    <meta property="og:description" content="رهبر دولت محلی هُنگ کُنگ، کاری لام، در پی آشکار شدن نتایج انتخابات شوراهای منطقه‌ای در این سرزمین، روز دوشنبه ٢۵ نوامبر، اعلام کرد که «خاضعانه به سخن رای دهندگان گوش می‌سپارد». نتایج این انتخابات پشتیبانی قاطعانۀ ساکنان هُنگ کُنگ را از جنبش اعتراضی..."/>
  </head>
  <body>
    <article>
      <h1>پیروزی چشمگیر هواخواهان دموکراسی در هُنگ کُنگ، هشداری است که شکست «دولت پلیسی و استبدادی» را نشان می‌دهد</h1>
      <address>
        <time datetime="2019-11-25T16:45:38+00:00">25 Nov 2019, 16:45</time>
      </address>
      <p>
        <b>رهبر دولت محلی هُنگ کُنگ، کاری لام، در پی آشکار شدن نتایج انتخابات شوراهای منطقه‌ای در این سرزمین، روز دوشنبه ٢۵ نوامبر، اعلام کرد که «خاضعانه به سخن رای دهندگان گوش می‌سپارد». نتایج این انتخابات پشتیبانی قاطعانۀ ساکنان هُنگ کُنگ را از جنبش اعتراضی جاری در این سرزمین در برابر دولت محلی وابسته به پِکن آشکار کرد. نامزدهای طرفدار دموکراسی در انتخابات روز گذشته، ٣٨٨ کرسی از مجموع ٤۵٢ کرسیِ هجده شورای محلی این سرزمین را بدست آوردند. طرفداران پکن که حکومت را در هنگ کنگ در دست دارند، تنها ۵٩ کرسی را در اختیار خواهند داشت.</b>
      </p>
      <p>پیروزی چشمگیرِ نامزدهای جناح موسوم به طرفداران دموکراسی، رئیس حکومت محلی هُنگ کُنگ را به ابراز «خضوع» در برابر آنان واداشت. «کاری لام»، رهبر دولت محلی این سرزمین، ناگزیر اعلام کرد که «دولت بدون تردید و با فروتنی به نظرات شهروندان گوش می‌سپارد و آنها را با جدیت مورد تعمق قرار می‌دهد». پکن که نگران تزلزل دولت نزدیک به خود در این سرزمین است ظاهراً همین درس را نگرفته، زیرا سخنگوی وزارت امور خارجۀ این کشور اعلام داشت که «دولت مرکزی چین با قاطعیت از رئیس حکومت این منطقۀ اداری ویژه، کاری لام، حمایت می‌کند».</p>
      <p>شکست نامزدهای طرفدار پکن چندان گسترده بود که حتی طرفداران دموکراسی و نیز کلیۀ ناظران‌زندگی سیاسی این سرزمین را شگفت زده کرد و نگرانی عمیقی در پکن برانگیخت.</p>
      <p>رهبر حزب دموکرات، «وُو چی وای»، با اشاره به این پیروزی گفت «رای دهندگان مسالمت آمیزترین راه را برای ابراز نظر خود به دولت برگزیدند و با رای خود هشدار می‌دهند که تبدیل هُنگ کُنگ به یک دولت پلیسی و استبدادی را نمی‌پذیرند». او تاکید کرد که «دولت باید صادقانه رای عمومی را بپذیرد».</p>
      <p>حزب کارگر که به جناح طرفدار دموکراسی تعلق دارد، این پیروزی را حاصل «عرق، خون و اشک» تظاهرکنندگان دانست.</p>
      <p>هُنگ کُنگ که از شش ماه‌ پیش دستخوش بحران گسترده‌ای است، در یک هفتۀ اخیر با خویشتنداری معترضان رو به آرامی گذاشت. آنان تلاش کردند دولت را از توسل به هر گونه بهانه‌‌ای برای لغو احتمالی انتخابات محروم سازند.</p>
      <p>ده‌ها تن از نمایندگانی که برای نخستین بار انتخاب شده‌اند، دوشنبه شب بوقت محلی به مجتمع دانشگاهی «پلی تکنیک» رفته و خواستار خروج آزادانۀ دانشجویانی شدند که از مدت‌ها پیش در آن اجتماع کرده و تحت محاصرۀ نیروهای انتظامی قرار دارند.</p>
      <p>یکی از نمایندگان هواخواه دموکراسی، پُل زیمرمن، در برابر دانشگاه با در دست داشتن بلندگو خطاب به نیروهای انتظامی گفت «مردم هُنگ کُنگ حرف خود را زد. اینک وقت آنست که دولت به این سخن گردن نهد. دوباره هُنگ کنگ را ناامید نکنید».</p>
      <p>انتخابات شوراهای محلی که مسئولیت مدیریت خدمات روزمره نظیر حمل ونقل عمومی و جمع آوری زباله و از این دست را بر عهده دارد، تا کنون چندان مورد استقبال شهروندان قرار نداشت. انتخابات، این بار به دلیل وجود جنبش اعتراضی، اهمیتی ویژه یافت و بیش از ٧١ درصد دارندگان حق رای در آن شرکت کردند. نتیجۀ آن بگفتۀ «ویلی لام»، تحلیل گر سیاسی هُنگ کُنگ، «نفی عمیق و آشکار دولت محلی و سیاست پکن در این سرزمین است».</p>
      <p>رسانه‌های پکن، شکست نامزدهای طرفدار دولت مرکزی را بی اهمیت جلوه داده و تظاهرات اعتراضی در این سرزمین را به «دولت‌های غربی» نسبت دادند.</p>
    </article>
  </body>
</html>