<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/sofiyska-rayonna-prokuratura-s-pozitsiya-protiv-bezpretsedentniya-natisk-sled-izbora-na-geshev-za-glaven-prokuror_news711363.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T16:54:00+00:00"/>
    <meta property="og:title" content="Софийска районна прокуратура с позиция против безпрецедентния натиск след избора на Гешев за главен прокурор"/>
    <meta property="og:description" content="Демонстрираната от него решимост, непоколебимост и енергия да се бори с престъпността и да защитава законността и държавността, не следва да бъдат повод определ"/>
  </head>
  <body>
    <article>
      <h1>Софийска районна прокуратура с позиция против безпрецедентния натиск след избора на Гешев за главен прокурор</h1>
      <h2>Демонстрираната от него решимост, непоколебимост и енергия да се бори с престъпността и да защитава законността и държавността, не следва да бъдат повод определена група съдии, представляваща много малка част от съсловната общност, да изразява позиции, да</h2>
      <address>
        <time datetime="2019-11-25T16:54:00+00:00">25 Nov 2019, 16:54</time>
      </address>
      <p>https://blitz.bg/politika/sofiyska-rayonna-prokuratura-s-pozitsiya-protiv-bezpretsedentniya-natisk-sled-izbora-na-geshev-za-glaven-prokuror_news711363.html Blitz.bg</p>
      <figure>
        <img src="https://static.blitz.bg/documents/thumbnails/730/201907/1564475286-img-9350jpg.jpg"/>
        <figcaption>Снимки: Георги КОЛЕВ, БЛИЦ</figcaption>
      </figure>
      <p><b>"В унисон с апела на Асоциацията на прокурорите в България, ние прокурори и служители от Софийска районна прокуратура, изразяваме категоричната си позиция против безпрецедентния натиск върху кадровия орган на съдебната власт от различни политически и икономически кръгове, включително и от страна на определена група колеги съдии, продължаващ и след избора на г-н Иван Гешев за главен прокурор на Република България".</b><br/><br/>Това се казва в декларация на прокурорите и служителите при СРП в подкрепа позицията на Управителния съвет на Асоциацията на прокурорите в България.<br/><br/>"Създаването на внушения за непрозрачност и предвидимост на проведената процедура и избор на главен прокурор, некореспондиращи и неподкрепени с конкретни факти и обстоятелства, е напълно недопустимо, доколкото същото, не само неоснователно уронва престижа на съдебната власт и в частност на Прокуратурата на Република България, но и засяга пряко авторитета на колегите, работещи съвестно и отговорно за законността, морала и справедливостта, както и поставя под съмнение безспорно високите нравствени и професионални качества на избрания кандидат.<br/><br/>Считаме, че подобни опити за политизиране на избора на г-н Иван Гешев кумулират ненужно напрежение и настройват общественото мнение, не само срещу категорично избрания кандидат за главен прокурор на Република България, но и срещу магистратската общност като цяло.<br/><br/>Изслушването на г-н Иван Гешев беше без аналог, както откъм публичност и прозрачност, така и като продължителност, през което време същият, запазвайки самообладание и добрия тон, отговори ясно и конкретно на многобройните въпроси от всякакво естество на членовете на Висшия съдебен съвет, в резултат на което получи одобрението на значителна част от тях.<br/><br/>Подкрепата на всички членове на прокурорската колегия и повечето от тези на съдийската колегия потвърдиха доказаните качества на г-н Иван Гешев и официализираха в негово лице фигурата на новия главен прокурор на Република България.<br/><br/>Демонстрираната от него решимост, непоколебимост и енергия да се бори с престъпността и да защитава законността и държавността, не следва да бъдат повод определена група съдии, представляваща много малка част от съсловната общност, да изразява позиции, да прави искания и да осъществява натиск към държавния глава и Висшия съдебен съвет за търсенето на дисциплинарна отговорност от кандидата и въобще за осуетяване на встъпването му като ръководител на Прокуратурата на Република България.<br/><br/>Намираме, че подобни действия подронват устоите на професията и интервенират в независимостта на съдебната власт, поради което се разграничаваме от същите и апелираме за тяхното прекратяване.<br/><br/>В същото време, заставаме категорично зад избора на г-н Иван Гешев, не само защото същият е започнал професионалният път от най-голямата прокуратура в страната - Софийска районна прокуратура, впоследствие е минал през всички звена на системата и на практика е първият избран кандидат от професионалната общност, но и най-вече заради убедеността ни, че той е способен да утвърди позициите и значимостта на Прокуратурата на Република България в установяването и отстояването на законността в държавата.", се казва още в позицията.</p>
    </article>
  </body>
</html>