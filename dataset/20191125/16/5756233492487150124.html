<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623364/%D9%85%D9%82%D8%A7%D9%85-%D8%B3%D9%BE%D8%A7%D9%87-%D8%A7%DA%AF%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D9%82%D8%B7%D8%B9-%D9%86%D9%85%DB%8C%E2%80%8C%D8%B4%D8%AF-%D8%A2%D8%B4%D9%88%D8%A8-%DA%A9%D8%B4%D9%88%D8%B1-%D8%B1%D8%A7-%D9%81%D8%B1%D8%A7-%D9%85%DB%8C%E2%80%8C%DA%AF%D8%B1%D9%81%D8%AA%D8%A8%D8%A7%DB%8C%D8%AF-%D8%AF%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D9%87%D9%85-%D8%A8%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B1%D8%B3%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T16:57:00+00:00"/>
    <meta property="og:title" content="مقام سپاه: اگر اینترنت قطع نمی‌شد آشوب کشور را فرا می‌گرفت/باید در اینترنت هم به استقلال برسیم"/>
    <meta property="og:description" content="مشاور عالی فرمانده هوافضای سپاه پاسداران انقلاب اسلامی گفت: همانطور که در حوزه نظامی استقلال داریم باید در زمینه اینترنت نیز به استقلال برسیم و برای تحقق این هدف باید به دنبال تقویت پیام رسان‌های داخلی باشیم."/>
  </head>
  <body>
    <article>
      <h1>مقام سپاه: اگر اینترنت قطع نمی‌شد آشوب کشور را فرا می‌گرفت/باید در اینترنت هم به استقلال برسیم</h1>
      <h2>امیدواریم نهضت مقاومت در عربستان حاکم شود</h2>
      <address>
        <time datetime="2019-11-25T16:57:00+00:00">25 Nov 2019, 16:57</time>
      </address>
      <p>
        <i>مشاور عالی فرمانده هوافضای سپاه پاسداران انقلاب اسلامی گفت: همانطور که در حوزه نظامی استقلال داریم باید در زمینه اینترنت نیز به استقلال برسیم و برای تحقق این هدف باید به دنبال تقویت پیام رسان‌های داخلی باشیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار علی بلالی امروز دوشنبه چهارم آذر در همایشی که به مناسبت هفته بسیج در کرج برگزار شد با اشاره به اینکه ایران پس از انقلاب توطئه‌های زیادی را پشت سرگذاشته، اظهار کرد: خوشبختانه هیچ یک از این توطئه‌ها که برای براندازی نظام طراحی می‌شد، ازجمله توطئه چند روز گذشته به نتیجه نرسیده است.</p>
      <p>وی با اشاره به دلیل قطعی اینترنت در حوادث اخیر گفت: اگر اینترنت قطع نمی‌شد آشوب کشور را فرا می‌گرفت.</p>
      <figure>
        <img src="https://aftabnews.ir/files/fa/news/1398/9/4/363571_575.jpg"/>
      </figure>
      <p>وی با تاکید بر اینکه تاکنون به فکر نبوده‌ایم که اینترنت ملی داشته باشیم، گفت: در این باره دیدیم که در حوادث اخیر چه بر سر ما آمد.</p>
      <p>بلالی با بیان اینکه باید در زمینه اینترنت به استقلال برسیم، افزود: همانطور که در حوزه نظامی استقلال داریم باید در زمینه اینترنت نیز به استقلال برسیم و برای تحقق این هدف باید به دنبال تقویت پیام رسان‌های داخلی باشیم.</p>
      <p>مشاور عالی فرمانده نیروی هوافضای سپاه پاسداران با اشاره به اینکه باید در بخش فناوری ارتباطات به جوانان اعتماد کنیم، توضیح داد: جوانان ایرانی در حوزه سلول‌های بنیادی و انرژی اتمی خوش درخشیده اند، پس بهتر است در حوزه اینترنت هم به انها اعتماد کنیم.</p>
      <p>این مسئول در ادامه با اشاره به اینکه دشمن به دنبال به چالش کشیدن اقتدار سپاه و قدرت نظامی ایران است، اظهار کرد: ما برای اقتدار هسته‌ای و نظامی کشور شهیدان زیادی داده ایم و اجازه نمی‌دهیم خدشه ای به این اقتدار وارد شود.</p>
      <p>بلالی با اشاره به توان بالای ایران در حوزه موشکی، گفت: دنیا تلاش می‌کند توان موشکی ما را زیر سلطه خود در آورد و با یک برجام دیگر آن را از بین ببرد.</p>
      <p>مشاور عالی فرمانده نیروی هوافضای سپاه پاسداران با تاکید بر اینکه باید قدرت منطقه در دست کشورهای مسلمان باشد، گفت: امیدواریم نهضت مقاومت نیز در عربستان حاکم شود تا آمریکا در این کشور حرفی برای گفتن نداشته باشد.</p>
      <p>وی در ادامه با تاکید بر اینکه ما باید در راه اعتلای نظام حرکت کنیم، گفت: طی بیش از ۴۰ سال گذشته خداوند همواره پشتیبان نظام بوده و امداد و نجات خود را شامل حال ملت ایران کرده است.با توجه به دستاوردهای ایران در حوزه‌های مختلف همچون فناوری هسته ای، امروز تمام دنیا اقتدار ایران را پذیرفته و به قدرت این ملت باور دارد.</p>
    </article>
  </body>
</html>