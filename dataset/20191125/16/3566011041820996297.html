<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550001.html/---%D9%87%D8%B2%D8%A7%D8%B1-%D9%88%DB%8C%D8%B2%DB%8C%D8%AA-%D8%B1%D8%A7%DB%8C%DA%AF%D8%A7%D9%86-%D8%AA%D9%88%D8%B3%D8%B7-%D9%BE%D8%B2%D8%B4%DA%A9%D8%A7%D9%86-%D8%AC%D9%87%D8%A7%D8%AF%DA%AF%D8%B1-%D8%A7%D9%86%D8%AC%D8%A7%D9%85-%D8%B4%D8%AF--%D8%A7%DB%8C%D8%AC%D8%A7%D8%AF-%D9%85%D9%86%D8%A7%D8%B7%D9%82-%D8%A7%D9%84%DA%AF%D9%88%DB%8C%DB%8C-%D9%85%D8%AD%D8%B1%D9%88%D9%85%DB%8C%D8%AA-%D8%B2%D8%AF%D8%A7%DB%8C%DB%8C-%D8%AF%D8%B1-%D8%AD%D8%A7%D8%B4%DB%8C%D9%87-%D8%B4%D9%87%D8%B1-%D9%85%D8%B4%D9%87%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:35:00+00:00"/>
    <meta property="og:title" content="۴۲ هزار ویزیت رایگان توسط پزشکان جهادگر انجام شد/ ایجاد مناطق الگویی محرومیت‌زدایی در حاشیه شهر مشهد"/>
    <meta property="og:description" content="محمد روحانی گفت: 180 هزار نفرروز در اردوهای جهادی بسیج شرکت کرده‌اند و از ابتدای سال تاکنون حدود 42 هزار ویزیت رایگان توسط تیم‌های جهادی پزشکی صورت گرفته است."/>
  </head>
  <body>
    <article>
      <h1>۴۲ هزار ویزیت رایگان توسط پزشکان جهادگر انجام شد/ ایجاد مناطق الگویی محرومیت‌زدایی در حاشیه شهر مشهد</h1>
      <h2>رئیس سازمان بسیج سازندگی خراسان رضوی:</h2>
      <address>
        <time datetime="2019-11-25T16:35:00+00:00">25 Nov 2019, 16:35</time>
      </address>
      <p>محمد روحانی گفت: 180 هزار نفرروز در اردوهای جهادی بسیج شرکت کرده‌اند و از ابتدای سال تاکنون حدود 42 هزار ویزیت رایگان توسط تیم‌های جهادی پزشکی صورت گرفته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد روحانی، رئیس سازمان بسیج سازندگی خراسان رضوی در گفت‌وگو با <a href="http://sobhtoos.ir/">صبح توس</a>؛ پیرامون هفته بسیج و مأموریت‌های محرومیت زدایی در استان اظهار کرد: در آستانه بیست سالگی بسیج سازندگی هستیم که به فرمان مقام معظم رهبری تشکیل شده و تا امروز مردم زیادی از خدمات نیروهای جوان انقلابی جهادگر بهره‌مند شدند.</p>
      <p>وی افزود: باتوجه به پیام 9 ماده ای مورد تأکید رهبر معظم انقلاب در موضوعات جهادی و تربیت نیروهای جهادی جدید و استفاده از فضای تربیتی اردوهای جهادی برای جوانان، باید سایر جوانان و آحاد جامعه که از این حضور در حرکت های جهادی محروم هستند مورد توجه ویژه قرار بگیرند.</p>
      <p>رئیس سازمان بسیج سازندگی خراسان رضوی با بیان اینکه کارهای جهادی را باید به صورت فعالیت رسانه ای خوب نشان دهیم گفت: امسال نیروهای جهادی حرکت بزرگی را در موضوع سیل انجام دادند و در کل کشور 100 هزار نفر برای امدادرسانی سیل حضور داشتند.</p>
      <p>وی افزود: خراسان رضوی در سه محور از جمله کاشمر، خلیل آباد و بردسکن، نیشابور، سبزوار و داورزن و محور کلات، درگز و قوچان درگیر سیل بود و در بازسازی استان گلستان شهرستان گنبد نیز معین این استان شدیم.</p>
      <p>روحانی تصریح کرد: در بازسازی ها نیز 570 واحد تعهد کرده ایم که 200 واحد آن تمام شده و گروه های جهادی مشغول اتمام سایر واحدها هستند.</p>
      <p>وی با اشاره به اینکه در مجموع 1110 گروه جهادی خواهر و برادر اعزام شدند که نقش دانشجویان، طلاب و متخصصان پررنگ بوده است افزود: 180 هزار نفرروز در اردوهای جهادی شرکت کرده اند که رقم قابل توحهی است و از ابتدای سال تاکنون حدود 42هزار ویزیت رایگان توسط تیم های جهادی پزشکی صورت گرفته است.</p>
      <p>رئیس سازمان بسیج سازندگی خراسان رضوی خاطرنشان کرد: باید جهاد و جهادگری تبدیل به فرهنگ عمومی شود و مختص قشر خاصی از جامعه نباشد و اردوهای جهادی با هدف «خدمت» و «خودسازی» اجرا می شود که با حضور در نقاط محروم جنبه تربیتی نیز دارد.</p>
      <p>وی افزود: در قالب خدمات کشاورزی و آموزش های مختلف باید «دگرسازی» داشته باشیم که در این زمینه هسته های جهادی روستایی در کنار برنامه های جهادی برای احیای منطقه خودشان احیا می‌شوند.</p>
      <p>روحانی گفت: مجمع جهادگران استان، نمایندگان منتخب گروه های جهادی هستند که از سال گذشته راه اندازی شده و در قالب کارگروه های مختلف فرهنگی، اقتصادی، پزشکی و درمان فعال کردیم که بتوانیم امور جهادی را با تشکیل اتاق فکر سازماندهی کنیم.</p>
      <p>وی افزود: 5 سال است که بسیج و سپاه در قالب قرارگاه شهید برونسی در حاشیه شهر اقدامات ارزشمندی صورت داده و به تمام مساجد این مناطق کمک رسانی، مرمت و یهسازی شده است.</p>
      <p>رئیس سازمان بسیج سازندگی خراسان رضوی اظهار کرد: 500 مسجد در حاشیه شهر کمک رسانی شده و در مورد خانه های معسرین 700 ساخت و یا بازسازی صورت گرفته و بیش از 40 هزار سبدهای معیشتی، پوشاک و لوازم التحریر توزیع شده است.</p>
      <p>وی افزود: برنامه ای طراحی شده که در هر منطقه حاشیه شهر یک محله مورد هدف محرومیت زدایی قرار بگیرد تا تمام مشکلات آن اعم از اجتماعی، بهداشت، مدارس، خوراک، پوشاک، لوازم جهیزیه و اشتغال حل شود.</p>
      <p>روحانی تصریح کرد: مقرر شده در حاشیه شهر فعالیت الگویی محرومیت زدایی با کمک مردم صورت بگیرد که از مهمترین برنامه ها است تا در 7 محله حاشیه شهر کار الگویی محرومیت‌زدایی و فقرزدایی انجام شود</p>
      <p>امیدواریم تا پایان سال جاری برنامه محرومیت زدایی در موضوعاتی از قبیل ساخت مدارس، مساجد، خانه های معسرین و توزیع سبدهای معیشتی در محله های حاشیه شهر مشهد محقق شود.</p>
      <p>انتهای پیام/</p>
    </article>
  </body>
</html>