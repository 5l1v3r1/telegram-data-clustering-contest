<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780982/%DA%A9%D8%A7%D8%B1%D9%88%D8%A7%D9%86-%D8%AA%DB%8C%D9%85-%D9%81%D9%88%D8%AA%D8%A8%D8%A7%D9%84-%D8%AA%D8%B1%D8%A7%DA%A9%D8%AA%D9%88%D8%B1-%D8%B1%D8%A7%D9%87%DB%8C-%D8%A7%D8%B1%D9%88%D9%85%DB%8C%D9%87-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T16:27:55+00:00"/>
    <meta property="og:title" content="برای دیدار با تیم نود کاروان تیم فوتبال تراکتور راهی ارومیه شد"/>
    <meta property="og:description" content="تبریز- کاروان تیم فوتبال تراکتور برای دیدار با تیم نود راهی ارومیه شد."/>
  </head>
  <body>
    <article>
      <h1>برای دیدار با تیم نود کاروان تیم فوتبال تراکتور راهی ارومیه شد</h1>
      <address>
        <time datetime="2019-11-25T16:27:55+00:00">25 Nov 2019, 16:27</time>
      </address>
      <p>به گزارش <a href="https://www.mehrnews.com/">خبرنگار مهر</a>، دیدار دو تیم نود ارومیه و تراکتور از مرحله‌ی یک هشتم نهایی مسابقات جام حذفی کشور، روز سه شنبه (پنجم آذرماه) از ساعت ۱۴ در ورزشگاه شهید باکری ارومیه برگزار می‌شود. تراکتور با شکست دو بر یک پاس همدان و نود ارومیه نیز با شکست دو بر صفر نیروی زمینی به این مرحله از جام حذفی راه یافته است.</p>
      <p>بعد از کش و قوس‌های فراوان مبنی بر برگزاری یا عدم برگزاری این بازی، بالاخره تیم تراکتور عصر امروز با یک دستگاه اتوبوس از باشگاه به سمت ارومیه به حرکت درآمد. مسافت بین دو شهر تبریز تا ارومیه نزدیک ۱۵۰ کیلومتر است و برای همین تراکتوری ها تصمیم گرفتند با اتوبوس خود را به ارومیه برسانند.</p>
      <p>این دیدار در حالی فردا برگزار می شود که بنا به تصمیم شورای تامین آذربایجان غربی تماشاگران نمی توانند در این دیدار حضور پیدا کنند.</p>
      <p>امروز بازیکنان تیم تراکتور تمرین سبکی را برگزار و بعد از صرف نهار در باشگاه، در یک جلسه با کادر فنی تیم حضور یافتند.</p>
      <p>تراکتور و نود ارومیه در بازی‌های تدارکاتی پیش از آغاز فصل در ورزشگاه بنیان دیزل تبریز به مصاف هم رفتند که این بازی به تساوی یک بر یک رسید.</p>
      <p>نود ارومیه با وحید بیات‌لو نتایجی چشم گیری در رقابت‌های لیگ یک به دست آورده و اکنون با ۲۶ امتیاز از ۱۳ بازی در جایگاه دوم جدول رده بندی دسته یک قرار دارد و یکی از مدعیان اصلی صعود به لیگ برتر است. نود ارومیه پیش از این هم نشان داده که ترسی از نام‌های بزرگ نداشته و قطعاً تیم دست و پا بسته‌ای مقابل شاگردان دنیزلی نخواهد بود.</p>
      <p>باتوجه به اینکه جام حذفی نزدیکترین مسیر برای رسیدن به قهرمانی و کسب سهمیه‌ی آسیایی است، مصطفی دنیزلی حساب ویژه‌ای روی جام حذفی باز کرده و قطعاً با تمام قوا برای شکست نود ارومیه تلاش خواهد کرد. همچنین تراکتور با شکست حریف خود در جام حذفی، می‌تواند نتایج ضعیف هفته‌های اخیر را به دست فراموشی بسپارد و با انگیزه مضاعف به کارش در لیگ برتر ادامه دهد.</p>
    </article>
  </body>
</html>