<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/longform/vasilakopoylos-sto-sport24-gr-o-pitino-tha-einai-sthn-ethnikh-tha-eimai-ypopshfios-kai-to-2020.5646152.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T16:48:00+00:00"/>
    <meta property="og:title" content="Βασιλακόπουλος: Ο Πιτίνο θα είναι στην Εθνική, θα είμαι υποψήφιος και το 2020"/>
    <meta property="og:description" content="Ο Γιώργος Βασιλακόπουλος μίλησε αποκλειστικά στο Sport24.gr για τον νόμο Αυγενάκη, τους αντιπάλους του στις εκλογές της ΕΟΚ, τον Ρικ Πιτίνο που θα είναι προπονητής της Εθνικής και τι έγινε με Γιαννάκη και Σφαιρόπουλο όταν ήταν στον Ολυμπιακό."/>
  </head>
  <body>
    <article>
      <h1>Βασιλακόπουλος: Ο Πιτίνο θα είναι στην Εθνική, θα είμαι υποψήφιος και το 2020</h1>
      <h2>Ο Γιώργος Βασιλακόπουλος μίλησε αποκλειστικά στο Sport24.gr για τον νόμο Αυγενάκη, τους αντιπάλους του στις εκλογές της ΕΟΚ, τον Ρικ Πιτίνο που θα είναι προπονητής της Εθνικής και τι έγινε με Γιαννάκη και Σφαιρόπουλο όταν ήταν στον Ολυμπιακό.</h2>
      <address><time datetime="2019-11-25T16:48:00+00:00">25 Nov 2019, 16:48</time> by <a rel="author">Σπύρος Καβαλιεράτος, Χρήστος Μπαρούνης</a></address>
      <p>Ξεκαθάρισε πολλά πράγματα, έκανε αποκαλύψεις, έβγαλε ειδήσεις. Ο Γιώργος Βασιλακόπουλος δεν δίστασε να επιτεθεί στην κυβέρνηση και προσωπικά στον Υφυπουργό Αθλητισμού Λευτέρη Αυγενάκη, συγκρίνοντας <a href="https://www.sport24.gr/Sports/pshfisthke-o-neos-athlhtikos-nomos-anamenontai-antidraseis-apo-tis-omospondies.5640789.html">τον νέο νόμο</a> με εκείνο της Χούντας των συνταγματαρχών... Ηταν δε σαφέστατος ως προς τις προθέσεις του να κατέβει και στις εκλογές του 2020, αφού θεωρεί πως μέχρι το Φθινόπωρο του 2020 τα δεδομένα θα έχουν αλλάξει. Και περιμένει αντιπάλους για να αναμετρηθεί μαζί τους.</p>
      <p>Τόνισε ακόμα ότι ο Ρικ Πιτίνο θα είναι κανονικά <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">προπονητής της Εθνικής στο Προολυμπιακό</a> παραδεχόμενος πως "θα ήταν καλύτερα να μην συνεργαζόταν με σύλλογο", ενώ εξήγησε γιατί θεωρεί διαφορετική την περίπτωση Γιαννάκη. Αποκάλυψε δε ότι έκανε πρόταση στον Γιάννη Σφαιρόπουλο να αναλάβει την Εθνική όταν αυτός ήταν στον <a href="https://www.sport24.gr/Basket/OmadesBasket/A1Olympiakos/">Ολυμπιακό</a>, αλλά δεν την αποδέχθηκε ο Ελληνας προπονητής.</p>
      <p>Αυτά και πολλά άλλα ενδιαφέροντα είπε ο πρόεδρος της ΕΟΚ στο <b>Sport24.gr</b> και στους <b>Σπύρο Καβαλιεράτο -Χρήστο Μπαρούνη,</b> το μεσημέρι της Δευτέρας (25/11/2019) στα γραφεία την Ομοσπονδίας.</p>
      <blockquote>Αυτή η παρέμβαση είναι αντισυνταγματική</blockquote>
      <p>
        <b>Ο νόμος που ψηφίστηκε σας φωτογραφίζει. Μοιάζει να είναι δηλαδή ένας νόμος που αφορά κυρίως εσάς και την Ομοσπονδία μπάσκετ. Πώς το αντιμετωπίζετε όλο αυτό;</b>
      </p>
      <p>
        <i>Όχι, δεν είναι ακριβώς σωστό αυτό. Ο νόμος είναι 70 και πλέον σελίδες και μέσα σε αυτόν τον νόμο που δεν έχει σχέση με το αθλητικό κίνημα -  είναι μία επικύρωση σύμβασης και άλλες διατάξεις - λέει: Επείγοντα μέτρα για την αντιμετώπιση της βίας, για τη χειραγώγηση των αθλητικών αγώνων και άλλες διατάξεις. Στις άλλες διατάξεις, λοιπόν, πέρασε ένα άρθρο που ακριβώς αναφέρεται στις διαδικασίες εκλογής των μελών  των αθλητικών Ομοσπονδιών. Και πότε το κάνουν αυτό; Παραμονές Ολυμπιακού έτους. Μπαίνουμε στο Ολυμπιακό έτος. Και φέρνουν αναστάτωση συνολική στο αθλητικό κίνημα. Η ανακοίνωση της Ολυμπιακής Επιτροπής, που εδώ δεν μπορεί κανείς να πει ότι είναι κατευθυνόμενη, είναι πολύ σωστή, ζητάει <a href="https://www.sport24.gr/interviews/o-aygenakhs-sto-sport24-gr-timw-ton-vasilakopoylo-alla-einai-se-piesh.5615490.html">από τον κύριο Αυγενάκη</a> να αποσύρει το άρθρο, ως απαράδεκτο. Είναι πολύ σκληρή ανακοίνωση. Δυστυχώς, για να είναι αντιμετωπίσιμες αυτές οι ανακοινώσεις των φορέων, όπως είναι η Ολυμπιακή Επιτροπή, πρέπει να υπάρχει κι από την άλλη μεριά σοβαρότητα. Δεν υπάρχει. Δεν ξέρω αν την καταλάβανε κιόλας. Γι’ αυτό και το επαναφέρω. Ας τη διαβάσουν. Όπως λέει και ο Νίκος Αλεβιζάτος, ο μεγαλύτερος συνταγματολόγος που έχουμε σήμερα εν ζωή, είναι εξόχως αντισυνταγματικά και φυσικά αντιδημοκρατικά αυτά που προτείνουν και φυσικά τους περιορισμούς που προσπαθούν να  βάλουν, στου αιρετούς μάλιστα. Υπάρχουν και άλλες τέτοιες γνωμοδοτήσεις. Στην επιθεώρηση Αθλητικού Δικαίου το 2009, ο νομικός Σύμβουλος Στέφανος Δέτσης είχε κάνει σχετική εισήγηση και μιλούσε για τους αιρετούς, οι οποίοι εκλέγονται μέσα από μία διαδικασία μαζικής παρουσίας και προσέλευσης που συγκροτούν η Γενική Συνέλευση του αντίστοιχου αθλητικού σώματος και στέλνουν και στην Επιτροπή Ολυμπιακών Αγώνων σύμφωνα με το καταστατικό της ΔΟΕ. Τι είναι δηλαδή η Επιτροπή Ολυμπιακών Αγώνων; Το σύνολο των εκπροσώπων των αθλητικών Ομοσπονδιών που εκλέγονται. Στην Επιτροπή Ολυμπιακών Αγώνων δεν εκλέγεσαι, απλά γίνεται αποδεκτή η εκλογή που γίνεται από τη Γενική Συνέλευση του αντίστοιχου αθλήματος. Δεν υπάρχει εκλογή λοιπόν. Γι’ αυτό και όλο αυτό το σκεπτικό που σκαρφίστηκαν οι κύριοι αυτοί της Πολιτείας, είναι ανεπίτρεπτο, απαράδεκτο, αντισυνταγματικό και εξόχως αντιαθλητικό. Σε μία περίοδο Ολυμπιακού έτους που χρειαζόμαστε την ενότητα στον χώρο, αυτό λειτουργεί προβοκατόρικα και δημιουργεί προβλήματα.</i>
      </p>
      <p>
        <i>Δεν έχει καμία δουλειά να παρέμβει η Πολιτεία. Ξέρετε, υπάρχει μία λέξη κλειδί. Είναι ελληνικότατη λέξη και απορώ γιατί κάποιοι προσπαθούν να την ξεπεράσουν. Η λέξη “αυτονομία”. Αυτές είναι οι βασικές αρχές του Ολυμπισμού που επαναλαμβάνεται στην Ολυμπιακή ατζέντα του 2020. Είναι λέξη ελληνική, ας τη σεβαστούμε επιτέλους. Το σέβονται οι τρίτοι. Δεν επιτρέπει την παρέμβαση της Πολιτείας στα θέματα της εκλογής των διοικητικών συμβουλίων των αθλητικών Ομοσπονδιών. Τώρα πώς ο κύριος αυτός νομίζει ότι με αυτά που κάνει, βάζοντας όρια θητειών ή ηλικιών θεωρεί ότι είναι δημοκρατική προσέγγιση, ειλικρινά ας του το ζητήσουν οι κύριοι αυτοί που τον έβαλαν Υφυπουργό. Πρέπει να σεβόμαστε τους κανόνες και τις διατάξεις που υπάρχουν παγκοσμίως. Ξέρετε, άλλη μία φορά είχαν μπει τέτοια όρια, επί Χούντας το 1967 όταν θέλανε να διώξουν τον Αρχιεπίσκοπο Χρυσόστομο. Έβγαλαν έναν νόμο, αναγκαστικό νόμο, έναν ηλικιακό περιορισμό και έτσι τον έβγαλαν. Ο Χρυσόστομος ουδέποτε το αποδέχτηκε αυτό και μέχρι που πέθανε ήταν Αρχιεπίσκοπος και τον αναγνώριζαν και πολλοί. Τον στείλανε στον Ερυθρό Σταυρό, τον άνθρωπο τον είχαν φυλακισμένο χωρίς να είναι καν ασθενής.</i>
      </p>
      <p>
        <i>Δεν μπορώ να καταλάβω πώς έρχεται μία Κυβέρνηση, ένας Υφυπουργός και υπογράφει έναν τέτοιο νόμο, αντιγράφοντας αυτά που είχαν γίνει επί δικτατορίας το 1967.</i>
      </p>
      <p>
        <i>Αυτή η παρέμβαση είναι αντισυνταγματική, αντιδημοκρατική του εκπροσώπου της Πολιτείας στο αθλητικό κίνημα, πράγμα το οποίο έχει αποδοκιμαστεί και από τη ΔΟΕ και θα αποδοκιμαστεί πάλι πιστεύω, αφού είναι σε ευθεία αντίθεση με τις θεμελιώδεις αρχές του Ολυμπισμού και με τις παγκόσμιες Ομοσπονδίες. Ήδη η FIBA το έχει αποδοκιμάσει δύο φορές στο παρελθόν αυτό.</i>
      </p>
      <figure>
        <img src="https://www.sport24.gr/incoming/article5646214.ece/BINARY/original/940_vasilako.jpg"/>
      </figure>
      <p>
        <b>Αυτό έγινε. Τι ακριβώς μπορεί να συμβεί αυτή τη στιγμή για να μην ισχύσει αυτός ο νόμος; Μπορεί δηλαδή να μην ισχύσει;</b>
      </p>
      <p>Μετά μπορεί να βγάλουν έναν άλλο νόμο. Σε αυτά είναι μάστορες. Στο Παγκόσμιο Πρωτάθλημα Στίβου, η Ρωσία πώς συμμετείχε; Δεν μετείχαν οι Ρώσοι, γιατί ο υπουργός ο αντίστοιχος παρενέβη και άλλαξε τη διοίκηση της ομοσπονδίας τους. Και συμμετείχαν κάποιοι αθλητές ως ανεξάρτητοι. Δεν εκπροσωπούσαν τη Ρωσία.</p>
      <p>
        <b>Κινδυνεύουμε δηλαδή εμείς με κάτι τέτοιο;</b>
      </p>
      <p>Βεβαίως κινδυνεύουμε. Δεν μπορείς να κάνεις τέτοια παρέμβαση.</p>
      <p>
        <b>Η προσφυγή στο Συμβούλιο Επικρατείας είναι κάτι που εσείς θέλετε να κάνετε; Και πότε μπορεί να γίνει κάτι τέτοιο;</b>
      </p>
      <p>Και τώρα μπορεί να γίνει. Πρέπει να γίνει μία πράξη διοικητική για να την προσβάλλεις στο Συμβούλιο Επικρατείας. Αυτά είναι χρονοβόρα. Υπάρχουν και τα ασφαλιστικά μέτρα. Είναι ο νομικός δρόμος τον οποίο οπωσδήποτε θα ακολουθήσουμε, δεν υπάρχει θέμα. Τι θέλουμε να προστατεύσουμε; Την αυτονομία του αθλητικού κινήματος. Είναι εκ των θεμελιωδών αρχών του Ολυμπισμού, της ΔΟΕ και είναι και λέξη ελληνική, ας τη σεβαστούμε.</p>
      <blockquote>Δεν με θέλουν γιατί δεν υποτάσσομαι</blockquote>
      <p>
        <b>Γιατί πιστεύετε ότι η Κυβέρνηση και ο Υφυπουργός θέλουν να περάσουν αυτόν τον νόμο; Γιατί πιστεύετε ότι δεν σας θέλουν;</b>
      </p>
      <p>Δεν είμαι μόνο εγώ, είναι κι άλλοι, απλά ο προσδιορίζουν πιο πολύ σε εμένα. Διότι δεν μπορούν αν με ελέγξουν, δεν τους είμαι αρεστός. Η προσωπική μου διαδρομή δείχνει ότι δεν υποτάσσομαι στις πολιτικές ηγεσίες, ακόμα και όταν ήταν το κόμμα το δικό μου στην εξουσία, γιατί ήμουν μέλος της κεντρικής επιτροπής του συγκεκριμένου πολιτικού φορέα, εγώ και πάλι είχα ελεύθερη φωνή και είναι γνωστή και η αντίθεσή μου και με τους τότε Υφυπουργούς σε διάφορα θέματα. Απ’ ό,τι καταλαβαίνω όλοι οι Πρωθυπουργοί θεωρούν τον αθλητισμό κάτι εύκολο και παραπεταμένο, ότι είναι από τα περισσεύματα.</p>
      <p>
        <b>Πριν είπατε ότι ο νόμος δεν έχει απόλυτη σχέση με το αθλητικό κίνημα και ότι πέρασε μία διάταξη που αφορά εσάς. Πιστεύετε ότι ήταν προσχηματικό; Ότι ήταν μία αφορμή για να γίνει επί προσωπικού;</b>
      </p>
      <p>Μπορεί να ενοχλεί η παρουσία μου κάποιους.</p>
      <p>
        <b>Ποιους;</b>
      </p>
      <p>Κοιτάξτε, οι άνθρωποι έχουν και κόμπλεξ. Τον κύριο Αυγενάκη, τι ποιους; Μπορεί να τον ενοχλεί η παρουσία μου. Μπορεί και αυτός να υποκύπτει στην εξυπηρέτηση κάποιων συμφερόντων. Δεν λέω ότι δεν έχω εχθρούς. Είναι γνωστοί οι εχθροί μου και δημοσια. Μπορεί να επηρεάζουν και αυτοί.</p>
      <p>
        <b>Ποιους θεωρείτε μεγαλύτερους εχθρούς;</b>
      </p>
      <p>Δεν θα μπω σε αυτή τη λογική. Αυτά είναι γνωστά πράγματα και δεν θα δώσω το δικαίωμα να γίνει δημόσιος διάλογος πάλι. Τα βαρέθηκα…</p>
      <p>
        <b>Θεωρείτε ότι όλα αυτά που έχουν γίνει τον τελευταίο χρόνο στο μπάσκετ είναι μία αφορμή;</b>
      </p>
      <p>Τι γίνεται τον τελευταίο χρόνο στο μπάσκετ;</p>
      <p>
        <b>Το πρόβλημα με τον Ολυμπιακό, ο οποίος αποχώρησε από το Πρωτάθλημα…</b>
      </p>
      <p>Εμένα ρωτάτε; Γιατί δεν ρωτάτε τον Ολυμπιακό. Τα έχουν πει κατ’ επανάληψη. Καλά αυτό δεν είναι ανωμαλία; Δηλαδή όταν μπαίνεις στο γήπεδο μέσα και στο ημίχρονο αποχωρείς και δημιουργείς όλο αυτό το πράγμα και φεύγει ένα τόσο ιστορικό σωματείο από το ελληνικό Πρωτάθλημα, αυτό δεν προσβάλλει κανέναν; Δεν υπάρχει ευαισθησία και ευθιξία από κανέναν;</p>
      <p>
        <b>Πιστεύετε ότι ο Ολυμπιακός έχει άδικο;</b>
      </p>
      <p>Αυτά τα πράγματα δεν στέκουν ή δεν λύνονται κατ’ αυτό τον τρόπο. Δηλαδή τώρα τι πέτυχαν με αυτό; Εκπροσωπούν το μπάσκετ στην Ελλάδα και όχι ο ελληνικό μπάσκετ. Διότι το μπάσκετ έτσι όπως το έχουν διαμορφώσει αυτοί οι κύριοι, όχι οι συγκεκριμένοι, γενικά,  με τις ομάδες και τα πρωταθλήματά τους λειτουργούν σε βάρος της παραγωγικής διαδικασίας του ελληνικού μπάσκετ. Τα τελευταία χρόνια όλοι οι παίκτες που βγήκαν πρώτοι στην Ευρώπη, κάτω των 20, κάτω των 18 έχουν χαθεί όλα τα παιδιά. Και ξέρετε, αν δεν υπάρχει παραγωγή, δεν υπάρχει έκφραση, δεν μπορεί να συνεχιστεί αυτό. Κάτι φρακάρουν οι άνθρωποι.</p>
      <p>Φέρνουμε εδώ πέρα το κάθε αμφιλεγόμενο παικτάκι που κυκλοφορεί, γιατί ουσιαστικά η μεγαλύτερη μάστιγα του παγκόσμιου αθλητικού κινήματος, σε όλο τον αθλητισμό, όχι μόνο στο μπάσκετ είναι οι λεγόμενοι ατζέντηδες. Αυτοί κατέστρεψαν τα πάντα. Γιατί η παραγωγή στην Αμερική δεν έχει πέσει; Έχουν να βγάλουν παίκτη πολύ καιρό. Έχουν τον Αντετοκούνμπο και τον Ντόντσιτς. Δεν υπάρχει πια αυτός ο μαγικός κόσμος που λέτε. Δεν υπάρχει πια. Κάποτε βλέπαμε τους Αμερικάνους και μέναμε εκστασιασμένοι. Πλέον τους παίρνουν από 18 χρονών και τους στέλνουν σε όλο τον κόσμο. Και καταρρέει έτσι και το αντίστοιχο ηπειρωτικό άθλημα. Το βλέπουμε και στην Ευρωλίγκα. Όποιον αγώνα και να δεις έχουν 10 παίκτες μη γηγενείς. Ακόμα και οι Ρώσοι. Το βλέπεις και στην ΤΣΣΚΑ. Έχει μία πεντάδα χωρίς Ρώσους. Εδώ στην Ελλάδα πόσα χρονικά διαστήματα βλέπουμε δύο ελληνικές ομάδες με 10 μη Έλληνες μέσα.</p>
      <p>
        <b>Αυτό πώς το αντιμετωπίζουμε δηλαδή;</b>
      </p>
      <p>Να πάμε πάλι στον έναν, στους δύο ξένους. Φτάσαμε στους έξι και πριν από λίγο καιρό θέλανε οι έξι να γίνουν επτά. Εμείς είπαμε όχι.</p>
      <p>
        <b>Μπορούν να πάνε, όμως, στους τρεις ή στους τέσσερις;</b>
      </p>
      <p>Πρέπει να περάσει στον νόμο. Δυστυχώς, τα έχει η Πολιτεία πάρει αυτά. Κακώς δηλαδή, αλλά αν θες να δημιουργήσεις αναταραχή, βεβαίως. Το θέμα είναι να γίνει κατανοητό. Να συνεργαστούμε. Έχουν και τα σωματεία ευθύνη. Δεν είναι ελληνικό μπάσκετ αυτό. Το μπάσκετ στην Ελλάδα είναι.</p>
      <p>
        <b>Με όποιο κόστος δηλαδή; Κι ας πέσει η ποιότητα του Πρωταθλήματος σε πρώτη φάση;</b>
      </p>
      <p>Γιατί να πέσει; Δηλαδή αν έπαιζαν τα παιδιά αυτά που πήραν το Πανευρωπαϊκό Πρωτάθλημα του 2020, ή του 2018 θα είχε πέσει η ποιότητα;</p>
      <p>
        <b>Είδαμε, όμως, μεγάλες ομάδες να μπερδεύονται με αυτό όταν κλήθηκαν να συνδυάσουν την παραγωγή παικτών με την κατάκτηση τίτλων…</b>
      </p>
      <p>Αυτό μπορεί να το βλέπουν ή να το εκτιμούν οι συγκεκριμένοι. Εγώ μιλάω για την παραγωγική διαδικασία του ελληνικού μπάσκετ που δεν βρίσκει έκφραση στο τέλος. Τη μπλοκάρουν. Και όταν δεν βλέπει έκφραση υπάρχει η απογοήτευση. Δεν υπάρχει χειρότερο πράγμα όταν υπάρχει απογοήτευση.</p>
      <blockquote>Θα αποδεχθώ το Γιώργο κάτσε στην μπάντα μόνο από τα σωματεία</blockquote>
      <p>
        <b>Υπάρχουν κάποιοι που δεν σας θέλουν… Εσείς γιατί δεν τους λέτε, ωραία αφού δεν με θέλει η Κυβέρνηση, δεν σας θέλω ούτε εγώ;</b>
      </p>
      <p>Πάντα κυβερνά η πλειοψηφία. Ούτε μπορείς να έχεις την παμψηφία. Δεν είμαστε εδώ φασισμός ή δικτατορία. Είμαστε χώρα ελεύθερης βούλησης. Εντάξει και η Κυβέρνηση είναι κόντρα με το 62% του ελληνικού λαού, τι θα πει φεύγω; Όταν η πλειοψηφία είναι εναντίον σου φεύγεις. Αυτή τη στιγμή είναι η μειοψηφία που δημιουργεί θόρυβο. Ο θόρυβος δεν μπορεί να δημιουργεί γεγονότα και καταστάσεις. Πρέπει να αποδοκιμάζεται.</p>
      <p>
        <b>Τον Οκτώβρη γίνονται εκλογές στην Ομοσπονδία. Αν μέχρι τότε δεν έχει ξεκαθαρίσει το θέμα, ούτε μέσω της ΔΟΕ, ούτε της FIBA, εσείς πώς θα αντιμετωπίσετε την εκλογική διαδικασία; Τι θα κάνετε;</b>
      </p>
      <p>Αφήστε να φτάσουμε τότε και αν ισχύουν αυτά, βεβαίως και τότε θα πούμε την άποψή μας. Θα εκτιμήσουμε την κατάσταση τη συγκεκριμένη περίοδο και θα πάρουμε θέση. Εγώ θεωρώ ότι εκφράστηκε μία πρόθεση από κάποιους κυρίους, θα δούμε τι θα γίνει τότε. Εγώ ξέρω πολλούς κυβερνητικούς, υπουργούς και βουλευτές που με πήραν τηλέφωνο και εξέφρασαν τη συμπάθειά τους αλλά και την αντίθεσή τους με αυτό. Δεν θέλω να πω ονόματα.</p>
      <p><b>Τον Οκτώβρη, υποθετικά, αλλάζει ο νόμος. Και είστε υποψήφιος. Και έρχεται κάποιος και λέει ότι θα διεκδικήσει την Ομοσπονδία. Είστε έτοιμος να μπείτε σε αυτή τη διαδικασία; Μέχρι τώρα κατέβαινε ένα ψηφοδέλτιο στις εκλογές</b>.</p>
      <p>Ελεύθερος είναι. Γιατί εγώ απαγόρευσα να κατέβει άλλος; Αν κάποιος εκτιμά ότι πρέπει να κατέβει ας κατέβει. Μέχρι και μετά το 1990 κατέβαιναν. Εγώ δεν ήμουν συνέχεια πρόεδρος. Μέχρι το 2000 ήταν ο Ζαχαρίας Αλεξάνδρου. Εγώ διετέλεα Γενικός Γραμματέας Αθλητισμού, παραιτήθηκα από τη θέση μου εδώ στην Ομοσπονδία και επανήλθα το 2001. Και από τότε εκλέγομαι βάσει των δημοκρατικών διαδικασιών και κατεβαίνουν διάφοροι ανεξάρτητοι οι οποίοι αποτυγχάνουν. Αν η βάση είναι συσπειρωμένη και μας αποδέχεται συνεχίζουμε. Αν κάποιος μπορεί να αναλύσει το πρόγραμμά του και πάρει την πλειοψηφία θα υπάρχει διαδοχή.</p>
      <p>
        <b>Θα διεκδικήσετε την προεδρία στις εκλογές του 2020;</b>
      </p>
      <p>Δεν πρόκειται να αποδεχτώ οποιονδήποτε -από πάνω- υπαγορευμένο διωγμό, ο οποίος έρχεται να επαναλάβει τον αναγκαστικό νόμο 3 της Χούντας του 1967. Τότε μπήκαν ορισμένοι περιορισμοί και ηλικιακά κριτήρια. Από εκεί και πέρα, αν η βάση του αθλήματος δέχεται ότι έχω την ικανότητα να συνεχίσω, συνεχίζω. Αν η βάση του αθλήματος που είναι το σύνολο των αθλητικών σωματείων πει “Γιώργο κάτσε στην μπάντα” και πάλι θα το αποδεχτώ.</p>
      <figure>
        <iframe src="https://www.youtube.com/embed/OnDDwgrBWlo" width="940" height="530" data-service="Youtube" scrolling="no"/>
      </figure>
      <blockquote>Ο Πιτίνο θα είναι προπονητής της Εθνικής</blockquote>
      <p>
        <b>Όταν συζητάγατε με τον Πιτίνο, πριν έρθει στην Εθνική, τέθηκε θέμα ότι δεν θα είναι προπονητής σε σύλλογο, εντός Ελλάδας, ή δεν μπήκε καν στη συζήτηση όλο αυτό;</b>
      </p>
      <p>Ρωτήθηκε κάτι ανάλογο και στη συνέντευξη Τύπου που έγινε. Εμείς ούτε βάλαμε περιορισμό, ούτε συγκεκριμένες παραμέτρους στις ερωτήσεις που έγιναν σε εκείνη τη συνέντευξη Τύπου και νομίζω το απάντησε. Η ιστορία με τον Πιτίνο έχει αρχίσει εδώ και δύο μήνες. Εγώ επικοινώνησα μαζί του γιατί θεώρησα ότι είναι ένας πολύ μεγάλος προπονητής, ένα πολύ μεγάλο όνομα, που θα έδινε και άλλη διάσταση με την παρουσία του στην Εθνική μας ομάδα. Και λόγω αυτού που έλεγα πριν περί σχέσης παραγωγής και έκφρασης, έχει ανάγκη και την παρουσία όλων αυτών των ξενιτεμένων παιδιών που είναι ακόμα και στις Ηνωμένες Πολιτείες, καλό θα ήταν να έχουμε έναν προπονητή που θα μπορεί να κουβεντιάσει μαζί του και με το όνομά του να είναι και ένας τρόπος έλξης. Ξέρετε πόσους παίκτες έχουμε αυτή τη στιγμή που παίζουν εκτός Ελλάδας; Μία ολόκληρη Εθνική ομάδα παίζει εκτός Ελλάδας.</p>
      <p><b>Όταν μάθατε για</b> <a href="https://www.sport24.gr/Basket/OmadesBasket/A1Panathinaikos/o-pitino-epistrefei-ston-panathhnaiko.5643315.html">τον Πιτίνο και τον Παναθηναϊκό</a><b> προβληματιστήκατε; Άλλαξε κάτι στις μετέπειτα σκέψεις σας;</b></p>
      <p>Όχι. Από τον Μαΐο και μετά προπονητής της Εθνικής θα είναι ο Πιτίνο.</p>
      <p>
        <b>Το ότι πήγε στον Παναθηναϊκό δεν θεωρήσατε ότι ενδεχομένως σας δημιουργήσει πρόβλημα;</b>
      </p>
      <p>Με την έννοια της ελληνικής πραγματικότητας πράγματι, αλλά εκτός Ελλάδας αυτά γίνονται και δεν ανοίγει καμία πληγή. Κάποιοι, που δεν είναι κατ' ανάγκη από πλευράς σωματείων, κάποιοι άλλοι, που είχαν σχέσεις με κάποια υποσυστηματάκια, θέλουν να επιβάλλουν τη δική τους άποψη. Ο Πιτίνο είναι μία καταξιωμένη προσωπικότητα στον παγκόσμιο μπασκετικό χώρο και δίνει μία άλλη διάσταση από πολλές απόψεις στην εθνική μας συγκρότηση και εκπροσώπηση. Και γι' αυτό επελέγη. Δέχτηκε πολύ ευχάριστα να έρθει στην Ελλάδα και η συμφωνία που κάναμε ήταν να αρχίσει από το τέλος Μαΐου. Τώρα από εκεί και πέρα, τι συνέβη και λοιπά δεν με ενδιαφέρουν και δεν με αφορούν. Διαβάζω που γράφουν “μα το 2008 είχες πει έτσι”.</p>
      <blockquote>Ρωτήστε τον Σφαιρόπουλο αν του έκανα πρόταση</blockquote>
      <p>
        <b>Δεν είναι μόνο το 2008, είχατε πει και πιο μετά ότι δεν μπορούμε να πάρουμε προπονητή από τον Ολυμπιακό και τον Παναθηναϊκό...</b>
      </p>
      <p>Να μου βρείτε τη δήλωσή μου αυτή. Είχα πει ότι οι αντικειμενικές συνθήκες της συγκεκριμένης χρονικής περιόδου δεν επιτρέπουν αυτό. Είναι άλλο το ένα, άλλο το άλλο. Σήμερα δεν υπάρχουν αυτές οι αντικειμενικές συνθήκες. Δηλαδή όταν πήραμε τον Πιτίνο δεν υπήρχε το θέμα του Παναθηναϊκού. Τα πράγματα διαρκώς μεταβάλλονται. Δεν μπορείς να είσαι στατικός.</p>
      <p>
        <b>Ναι, αλλά κάποια στιγμή όταν τέθηκε και το όνομα του Σφαιρόπουλου, υπήρχαν σκέψεις ότι ήταν στον Ολυμπιακό και ότι δεν ήταν εύκολο.</b>
      </p>
      <p>Για ρωτήστε τον Σφαιρόπουλο αν του έκανα πρόταση. Γιατί δεν ρωτάτε τον Σφαιρόπουλο.</p>
      <p>
        <b>Όταν ήταν στον Ολυμπιακό;</b>
      </p>
      <p>Ναι, όταν ήταν στον Ολυμπιακό.</p>
      <p>
        <b>Και δεν τη δέχτηκε ο Σφαιρόπουλος;</b>
      </p>
      <p>Ναι, να τον ρωτήσετε σας είπα. Να τον ρωτήσετε. Βεβαίως και του έκανα πρόταση.</p>
      <p>
        <b>Όλο αυτό το θέμα με τον Πιτίνο έχει δημιουργήσει θόρυβο πάντως...</b>
      </p>
      <p>Τεχνητό θόρυβο. Κάνει ο <a href="https://www.sport24.gr/Basket/Euroleague/eb-news/eb_panathinaikos/vlaxopoylos-ston-sport24-radio-103-3-prwtos-stoxos-o-pitino.5640451.html?fbclid=IwAR1n5HdFD0Nw5WLxOSfDWPPxW91pW17waWORlebErJquP4HQtDrQgXUU3jw">Πιτίνο</a> για την Εθνική ή όχι; Αυτό είναι το θέμα.</p>
      <p>
        <b>Άρα θέμα με τον Πιτίνο δεν προέκυψε;</b>
      </p>
      <p>Δεν υπήρχε θέμα.</p>
      <p>
        <b>Άρα θέμα υπήρχε μόνο για την περίπτωση του Γιαννάκη το 2008 και το 2009;</b>
      </p>
      <p>Ο Γιαννάκης ήρθε προπονητής Φλεβάρη αν δεν απατώμαι. Πήγαμε Ολυμπιακούς Αγώνες με τον Γιαννάκη, τελείωσε η συνεργασία μας και προχωρήσαμε στον Καζλάουσκας.</p>
      <p>
        <b>Ο λόγος που έφυγε ποιος ήταν;</b>
      </p>
      <p>Τελείωσε η συνεργασία μας.</p>
      <p>
        <b>Δεν ήταν ο Ολυμπιακός το θέμα τότε δηλαδή;</b>
      </p>
      <p>Όχι. Σε καμία περίπτωση.</p>
      <p>
        <b>Η εξέλιξη με τον Πιτίνο και τον Παναθηναϊκό εσάς σας δυσαρέστησε, σας προβλημάτισε ή σας είναι αδιάφορη;</b>
      </p>
      <p>Ναι ακριβώς, με αφήνει αδιάφορο σε κάποιο μέτρο. Οπωσδήποτε καλύτερα θα ήταν να μην είναι σε σωματείο. Αλλά από την ώρα που είναι σε σωματείο δεν μου δημιουργεί πρόβλημα αυτό στη συγκεκριμένη χρονική περίοδο, κάτω από τη συγκεκριμένη συγκυρία έτσι;</p>
      <p><b>Είναι, όμως και το timing συγκυριακό, γιατί έρχεται να δημιουργήσει θόρυβο σε ένα κομμάτι που υπάρχει ήδη θόρυβος. Εξ ου και η ερώτηση για το αν σας προβλημάτισε ως προς το επικοινωνιακό κομμάτι με όλα όσα έχουν προκύψει το τελευταίο διάστημα με το σχέδιο νόμου και τον Λευτέρη Αυγενάκη..</b>.</p>
      <p>Όχι, δεν με προβλημάτισε. Η ελληνική κοινή γνώμη το υποδέχτηκε. Κάποιοι λέγανε βέβαια για... απάντηση του Βασιλακόπουλου. Δεν ήταν απάντηση. Είχε ξεκινήσει εδώ και πάνω από ένα μήνα. Είχαμε συμφωνήσει με τον Πιτίνο, ο οποίος αποτελεί μία παγκόσμια προσωπικότητα που θα ενισχύσει το κύρος του ελληνικού μπάσκετ και της Εθνικής ομάδας. Σε αυτό μένω και νομίζω αυτή η συζήτηση δεν κάνει καλό. Ξαφνικά βρήκαν πάλι να αρχίσουν τη συζήτηση Προολυμπιακού και Ολυμπιακού έτους. Αφήστε την Εθνική ομάδα μην τη βάζετε στο επίκεντρο. Βρείτε άλλο τρόπο να αντιπολιτευτούν τη σημερινή ηγεσία της ΕΟΞΚ. Όχι την Εθνική ομάδα. Κάνετε κακό στο άθλημα.</p>
      <p>
        <b>Δεν θεωρείτε ότι το μοναδικό πρόβλημα που έχει εδώ και χρόνια το ελληνικό μπάσκετ είναι η διαιτησία;</b>
      </p>
      <p>Και τι σχέση έχω εγώ με τη διαιτησία;</p>
      <figure>
        <img src="https://www.sport24.gr/incoming/article5646220.ece/BINARY/original/940_vasilakopoulos_mparounis.jpg"/>
      </figure>
      <p> </p>
      <p>
        <b>Γιατί δεν την παραχωρείτε, αφού μπορείτε, στον ΕΣΑΚΕ; Γιατί δεν θέλετε να φύγει από πάνω σας όλο αυτό που τελικά είναι το μόνο πρόβλημα στην Ομοσπονδία;</b>
      </p>
      <p>Δεν νομίζω να λέει κανένας ότι δεν το αγαπώ το μπάσκετ, είμαι εδώ και όχι μόνο δεν αμείβομαι αλλά σπαταλώ και χρόνο και πολλές φορές και χρήμα για να μπορούμε να διοικούμε το ελληνικό μπάσκετ το οποίο σημειωτέον από την πλευρά της Πολιτείας έχει υποστεί πολύ μεγάλη επίθεση και στον οικονομικό τομέα. Επί Γιώργου Ορφανού, το 2003, είχαμε 6,5 εκατομμύρια κρατική επιχορήγηση και φτάσαμε σήμερα να έχουμε 1,8. Συγκρίνετε τα μεγέθη και καταλάβετε πώς η Πολιτεία αντιμετωπίζει τον τελευταίο καιρό το μπάσκετ και τον ελληνικό αθλητισμό γενικότερα.</p>
      <p>
        <b>Υπήρχαν και τα μνημόνια βέβαια...</b>
      </p>
      <p>Το μνημόνιο ήρθε το 2010. Εγώ σας λέω από το 2003 ότι είχε αρχίσει να μειώνεται σιγά-σιγά. Και σιγά που όλο το πρόβλημα ήταν το εκατομμύριο που έκοψαν από το ελληνικό μπάσκετ ή τα 10 εκατομμύρια που έκοψαν από τον ελληνικό αθλητισμό. Αν θέλετε να τα βάλουμε κάτω να δούμε πόσο κόστισαν οι Ολυμπιακοί Αγώνες.  Ξέρετε πολύ καλά το πόσο στοίχισε και έχουν ειπωθεί αυτά παντού και στη Βουλή. Και τα πληρώνει ο ελληνικός λαός.</p>
      <p>
        <b>Ναι, αλλά δεν μου απαντήσατε. Γιατί δεν διώχνετε την διαιτησία του επαγγελματικού Πρωταθλήματος;</b>
      </p>
      <p>Αυτοδιαχείριση στον χώρο του αθλητισμού δεν υπάρχει. Τα 14 σωματεία ούτε Πρωτάθλημα δεν μπορούν να κάνουν. Ο νόμος προβλέπει πώς είναι όλα τα της διαιτησίας. Ας πάνε στον νομοθέτη να τα αλλάξει.</p>
      <p>
        <b>Ναι αλλά ούτε τώρα γίνεται Πρωτάθλημα σωστά. Έφυγε ο Ολυμπιακός, οι άλλες ομάδες μαλώνουν μεταξύ τους...</b>
      </p>
      <p>Κι επειδή έφυγε ο Ολυμπιακός τι έγινε; Σε όλα τα μέρη του κόσμου με τη διαιτησία τα βάζουν.</p>
      <p>
        <b>Γιατί, όμως, να το έχετε εσείς πάνω σας όλο αυτό;</b>
      </p>
      <p>Γιατί αν πάει στον ΕΣΑΚΕ θα διαλυθεί το μπάσκετ. Κι επειδή υπάρχουν θέματα; Δεν διαλύθηκε το μπάσκετ. Αν πάει στον ΕΣΑΚΕ διαλύθηκε. Και ο ΕΣΑΚΕ θα διαλυθεί.</p>
      <p>
        <b>Πολλοί, όμως, μετά την αποχώρηση του Ολυμπιακού θεωρούν ότι υπάρχει μία διάλυση...</b>
      </p>
      <p>Να κρίνετε τις πράξεις του Ολυμπιακού και ως προς το μέγεθος της ιστορικής του διαδρομής. Και να το συγκρίνετε. Δεν είμαι εγώ αυτός που θα πάρει θέση στα θέματα του Ολυμπιακού. Ας τα πάρουν οι ίδιοι οι Ολυμπιακοί.</p>
      <p>
        <b>Πιστεύετε, όμως, ότι όλη αυτή η ιστορία με τον Ολυμπιακό που κορυφώθηκε πέρυσι, συνετέλεσε ως έναν βαθμό στο να ψηφιστεί αυτό το σχέδιο νόμου ή δεν έχει καμία σχέση;</b>
      </p>
      <p>Τώρα αφήνεις μία αιχμή που μπορεί να έχει βάση αλλά δεν έχω στοιχεία.</p>
    </article>
  </body>
</html>