<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/marszalek-tez-napisal-do-ministra-chce-powrotu-regionalizacji-w-gospodarce-odpadami,135538.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T16:25:00+00:00"/>
    <meta property="og:title" content="Marszałek też napisał do ministra. Chce powrotu regionalizacji w gospodarce odpadami"/>
    <meta property="og:description" content="Oczekuję wprowadzenia zakazu przetwarzania niesegregowanych zmieszanych odpadów komunalnych poza obszarem województwa, w którym zostały wytworzone, jak to było w pierwotnym projekcie ustawy o utrzymaniu czystości i porządku w gminach, wraz z określeniem sytuacji wyjątkowych od powyższego zakazu oraz wprowadzenie sankcji karnych za naruszenie zasady bliskości – napisał podkarpacki marszałek Władysław Ortyl w piśmie do ministra Michała Kurtyki."/>
  </head>
  <body>
    <article>
      <h1>Marszałek też napisał do ministra. Chce powrotu regionalizacji w gospodarce odpadami</h1>
      <address><time datetime="2019-11-25T16:25:00+00:00">25 Nov 2019, 16:25</time> by <a rel="author">pt  </a></address>
      <h4>Oczekuję wprowadzenia zakazu przetwarzania niesegregowanych zmieszanych odpadów komunalnych poza obszarem województwa, w którym zostały wytworzone, jak to było w pierwotnym projekcie ustawy o utrzymaniu czystości i porządku w gminach, wraz z określeniem sytuacji wyjątkowych od powyższego zakazu oraz wprowadzenie sankcji karnych za naruszenie zasady bliskości – napisał podkarpacki marszałek Władysław Ortyl w piśmie do ministra Michała Kurtyki.</h4>
      <hr/>
      <ul>
        <li>
          <b>Rośnie zamieszanie w gospodarce odpadami.</b>
        </li>
        <li>
          <b>Samorządy przymierzają się do budowy kolejnych spalarni.</b>
        </li>
        <li>
          <b>Coraz większa krytyka dotyczy także ostatnich zmian w ustawie o czystości i porządku w gminach.</b>
        </li>
      </ul>
      <p>Jeszcze niedawno były już minister środowiska Henryk Kowalczyk chwalił się, że zniesienie regionalizacji w gospodarce odpadami zwiększy konkurencję, zapobiegnie monopolom i zmowom cenowym. Większość ekspertów twierdziła natomiast, że zmiana ta nie wpłynie w znaczący sposób na wyniki gospodarki odpadami. Jak się jednak okazuje, otwarcie granic regionów spowodowało sporo zamieszania – przynajmniej w Podkarpackiem.</p>
      <p>Czytaj: <a href="https://www.portalsamorzadowy.pl/gospodarka-komunalna/narasta-konflikt-miedzy-podkarpackimi-samorzadami-a-pge-zawiadomiono-ministrow,135516.html">Narasta konflikt między podkarpackimi samorządami a PGE. Zawiadomiono ministrów</a></p>
      <p>Tamtejsza spalarnia ogłosiła otwarty przetarg na dostawcę odpadów, co oburzyło samorządy gminne. Listy w te sprawie do ministra Michała Kurtyki napisali włodarze z 20 gmin.</p>
      <p>Swoje pismo w tej sprawie do nowego ministra klimatu napisał także marszałek Władysław Ortyl.</p>
      <p>- Oczekuję wprowadzenia zakazu przetwarzania niesegregowanych zmieszanych odpadów komunalnych poza obszarem województwa, w którym zostały wytworzone, jak to było w pierwotnym projekcie ustawy o utrzymaniu czystości i porządku w gminach, wraz z określeniem sytuacji wyjątkowych od powyższego zakazu oraz wprowadzenie sankcji karnych za naruszenie zasady bliskości – pisze Ortyl.</p>
      <p>Jak tłumaczy marszałek, w obecnej sytuacji należy liczyć się z tym, że gminy z województwa, na terenie którego usytuowana jest instalacja do termicznego przekształcania odpadów, nie będą mogły do niej przekazywać odpadów w całości lub będą mogły przekazywać tylko w ograniczonej części.</p>
      <p>- Tym samym dotychczasowe argumenty kierowane do społeczeństwa podczas konsultacji prowadzonych w ramach oceny oddziaływania przedsięwzięcia na środowisko, że dana instalacja rozwiąże problem w zakresie zagospodarowania odpadów w skali regionu, nie mają racji bytu – ocenia.</p>
      <p>Władysław Ortyl dodaje, że istnieje co prawda zasada bliskości, ale w praktyce nie jest stosowana.</p>
      <p>- Z uwagi na brak sankcji karnych, za niestosowanie się do w/w zasady będzie ona trudna do stosowania i egzekwowania, co pokazuje wyrok Krajowej Izby Odwoławczej, z którego wynika, że: „Zasada bliskości nie może być rozumiana, jako fizyczna odległość (ilość kilometrów) instalacji od miejsca wytwarzania odpadów, co prowadziłoby do naruszenia konkurencyjności w postępowaniach o udzielenie zamówienia - dawałoby to, z jednej strony monopol administratorowi danej instalacji na dyktowanie wysokich cen potencjalnym oferentom, w związku z kosztem zagospodarowania odpadów, a z drugiej strony, taki administrator miałby możliwość uczestniczenia w postępowaniu jako oferent, co mogłoby mu kreować uprzywilejowaną pozycję” - tłumaczy marszałek, który dołączył także do grona samorządowców, którzy domagają się ułatwień w budowie spalarni.</p>
      <p>Jak tłumaczy przyczyną problemów w zakresie zagospodarowania odpadów (w tym również zniesienia regionalizacji) było i jest ograniczanie przez instalacje ilości przetwarzanych odpadów ze względu na brak możliwości zbycia frakcji palnej (mimo podpisanych umów) pochodzącej zarówno z przetwarzania zmieszanych odpadów komunalnych, jak i z przetwarzania odpadów pochodzących z selektywnej zbiórki oraz ograniczenia miejsca magazynowania odpadów.</p>
      <p>Zdaniem Ortyla, w perspektywie najbliższych 5 czy 10 lat bez odpowiednich instalacji zajmujących się przetwarzaniem frakcji palnej problem będzie się pogłębiał i narastał. Stąd też celowym jest zwiększenie mocy przerobowych instalacji zajmujących się przetwarzaniem frakcji palnej:</p>
      <p>- Liczę na rozwiązanie problemów z frakcją palną poprzez możliwość rozwoju lub powstania instalacji wykorzystujących odpady jako źródło energii, które zresztą będą, jak wskazano wcześniej potrzebne w dalszych latach i przyrost instalacji przywracających wartości użytkowe odpadom. Bez tego będzie następował ciągły wzrost opłat za zagospodarowanie odpadów, które w konsekwencji będzie musiał zapłacić mieszkaniec – czytamy w liście.</p>
      <h3>Multimedia</h3>
      <ul>
        <li>
          <a href="https://www.portalsamorzadowy.pl/pliki-download/150564.html"><pic src="https://www.portalsamorzadowy.pl/images/icons/pdf-icon.png"/> List Marszałka W. Ortyla do M. Kurtyki&amp;nbsp;</a>
        </li>
      </ul>
    </article>
  </body>
</html>