<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/ak-parti-bursa-kadin-kollari-baskani-kapicioglu-her-turlu-siddete-karsi-turuncu-cizgimizi-cekiyoruz-1211899.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="AK Parti Bursa Kadın Kolları Başkanı Kapıcıoğlu: &quot;Her türlü şiddete karşı turuncu çizgimizi çekiyoruz&quot;"/>
    <meta property="og:description" content="AK Parti Bursa Kadın Kolları, 25 Kasım Kadına Yönelik Şiddetle Mücadele Uluslararası Dayanışma Günü dolayısı ile Demokrasi Meydanı'nda bir araya geldi."/>
  </head>
  <body>
    <article>
      <h1>AK Parti Bursa Kadın Kolları Başkanı Kapıcıoğlu: "Her türlü şiddete karşı turuncu çizgimizi çekiyoruz"</h1>
      <h2>AK Parti Bursa Kadın Kolları, 25 Kasım Kadına Yönelik Şiddetle Mücadele Uluslararası Dayanışma Günü dolayısı ile Demokrasi Meydanı'nda bir araya geldi.</h2>
      <address>
        <time datetime="2019-11-25T16:18:00+00:00">25 Nov 2019, 16:18</time>
      </address>
      <p>Kadına yönelik şiddete hayır demek için <b>Bursa'da AK Parti Kadın Kolları tarafından</b> düzenlenen etkinlikte konuşan <b>AK Parti Bursa Kadın Kolları Başkanı Gülten Kapıcıoğlu,</b> "Bizler AK Parti'nin 5 milyona yaklaşmış kadın üyesi adına, genel geçer cümleleri kurmak ve 'dostlar alışverişte gözüksün' misali buluşmalar için toplanmadık. Dünyada 'kadın' ve 'şiddet' kelimelerini kullanarak oluşturulmuş cümleler ile, ülkemizde ya da yurtdışında siyasi istismar yapanlar gibi üstünlük taslamak için de toplanmadık. Sadece kendi rahatlığını ve konforunu düşünüp, her fırsatta sahte gözyaşları dökenler gibi olmak için de burada değiliz. 17 yılı aşkın iktidarımızda, her daim ortaya koyduğumuz samimiyet ve sorumluluk bilincimizle bu derinden kanayan yaraya derman olmaya çalıştık. Bu dönem içinde, gerek partimiz gerekse kurulan tüm hükümetlerimiz ve özellikle de kadından sorumlu bakanlarımızın tavizsiz mücadeleleri ve saygın çabaları apaçık ortadadır. Bugüne kadar kadınların yaşadığı sorunlarla ilgili yapılmış yasal düzenlemelerle kadınlarımızın ekonomi, siyaset, bilim ve eğitimde güçlendirilmesine önemli katkılar sağlanmıştır. Hal böyle iken her "kadın" konusu gündeme geldiğinde veya acı bir hadise yaşandığında devletimizle dayanışma yerine bir takım çevrelerin, bu meseleyi istismar etmeleri, kendi çirkin siyasetlerine malzeme yapmaları da bir başka hakikattir" dedi.</p>
      <figure>
        <img src="https://images.bursadabugun.com/editor/haber/25112019/aw864993-01-5ddbf08aab77a.jpg"/>
      </figure>
      <p>Yaşanan acıların, ilkelliklerin, cehaletin yurdumuzda ve dünyanın her yerinde son bulması için kadınlar ve erkekler olarak, hep birlikte gerçek anlamda bir dayanışmaya davet eden Kapıcıoğlu, "Laf ola beri gele türden açıklamalardan bıktık. Bir annenin, bir genç kızın ya da sadece bir insan olarak, yaşama savaşı veren mazlum bir kadının, köşesinde Allah'a yakarırken, bir başkasından yardım dahi alamadan can vermesi hiçbir siyasete malzeme yapılamaz. <b>Sözkonusu bir insanın yaşamı olduğunda, siyaset dahil her şey ayaklarımızın altındadır. Biz AK Parti'li kadınlar olarak önce insanız, sonra kadınız. </b>Dünyadaki hiçbir kazanım, güç veya makam bir kadının yaşam hakkından daha değerli olamaz. Bugün gerçekten bir dayanışma günü ise, başta HDP Diyarbakır İl başkanlığı önünde yavrularına kavuşma acısıyla gözyaşı döken analarımızın haykırışlarına kulak verilmelidir. Her türlü terör örgütü lanetlenerek, annelerimizin taleplerinin karşılanması için dürüstçe somut adımların atılmalıdır. Kadına yönelik şiddete karşı uluslararası mücadele ve dayanışma gününde, her türlü şiddete karşı turuncu çizgimizi çekiyoruz" diye konuştu.</p>
      <figure>
        <img src="https://images.bursadabugun.com/editor/haber/25112019/aw864993-02-5ddbf0882c6c4.jpg"/>
      </figure>
    </article>
  </body>
</html>