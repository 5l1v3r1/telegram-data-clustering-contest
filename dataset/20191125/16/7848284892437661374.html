<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/il-resto-della-a/nainggolan-segna-poi-il-cagliari-si-butta-via-il-lecce-rimonta-due-gol-e-impone-il-pari-ai-rossoblu-324001"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T16:05:10+00:00"/>
    <meta property="og:title" content="Nainggolan segna, poi il Cagliari si butta via: il Lecce rimonta due gol e impone il pari ai rossoblu"/>
    <meta property="og:description" content="Il Cagliari spicca il volo, ma poi rovina clamorosamente tutto in un finale scellerato. La formazione di Rolando Maran getta al vento l'occasione di riagganciare la Lazio al terzo posto facendosi..."/>
  </head>
  <body>
    <article>
      <h1>Nainggolan segna, poi il Cagliari si butta via: il Lecce rimonta due gol e impone il pari ai rossoblu</h1>
      <address><time datetime="2019-11-25T16:05:10+00:00">25 Nov 2019, 16:05</time> by <a rel="author">Christian Liotta</a></address>
      <p>Il Cagliari spicca il volo, ma poi rovina clamorosamente tutto in un finale scellerato. La formazione di<b> Rolando Maran </b>getta al vento l'occasione di riagganciare la Lazio al terzo posto facendosi imporre il pari dal Lecce di <b>Fabio Liverani</b> per 2-2. Sembra un successo già scritto per la squadra sarda, che apre le marcature con <b>Joao Pedro</b> su calcio di rigore assegnato dopo consulto col Var per fallo di mano di <b>Andrea La Mantia e</b> raddoppia nella ripresa <b>Radja Nainggolan</b> che trova la terza marcatura stagionale con un tiro di potenza che non lascia scampo a <b>Gabriel</b>.</p>
      <p>Al minuto 81, però, arriva l'episodio<i> sliding door</i>: il difensore cagliaritano <b>Fabrizio Cacciatore </b>si esibisce in una clamorosa parata sul colpo di testa di La Mantia, che gli costa espulsione e calcio di rigore per i padroni di casa trasformato da <b>Gianluca Lapadula</b>, dopo il quale scoppia una rissa poco edificante tra l'attaccante giallorosso e il portiere avversario <b>Robin Olsen,</b> che vengono entrambi cacciati dall'arbitro <b>Maurizio Mariani</b>. In dieci contro nove, il Lecce cerca l'assalto disperato nei minuti finali, spreca un pallone ghiottissimo con <b>Andrea Tabanelli,</b> ma all'inizio del recupero <b>Marco Calderoni </b>trova la rete del pareggio superando con un diagonale <b>Rafael </b>entrato proprio al posto di Nainggolan. Pari dal sapore di beffa per il Cagliari, che si porta a quota 25 in classifica. </p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>