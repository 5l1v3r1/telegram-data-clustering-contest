<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/599052/epanerxetai-o-ge-gia-tis-parakolouthiseis-den-dikaiologeitai-paremvasi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T16:10:00+00:00"/>
    <meta property="og:title" content="Επανέρχεται ο ΓΕ για τις παρακολουθήσεις: Δεν δικαιολογείται παρέμβαση"/>
    <meta property="og:description" content="Ο Γενικός Εισαγγελέας της Δημοκρατίας, Κώστας Κληρίδης, δήλωσε σήμερα ότι από τα στοιχεία που έχει λάβει από την αστυνομία για το θέμα των παρακολουθήσεων..."/>
  </head>
  <body>
    <article>
      <h1>Επανέρχεται ο ΓΕ για τις παρακολουθήσεις: Δεν δικαιολογείται παρέμβαση</h1>
      <address><time datetime="2019-11-25T16:10:00+00:00">25 Nov 2019, 16:10</time> by <a rel="author">SigmaLive</a></address>
      <p>Ο Γενικός Εισαγγελέας της Δημοκρατίας, Κώστας Κληρίδης, δήλωσε σήμερα ότι από τα στοιχεία που έχει λάβει από την αστυνομία για το θέμα των παρακολουθήσεων δεν δικαιολογείται οποιαδήποτε παρέμβαση της Νομικής Υπηρεσίας επί του παρόντος.</p>
      <p>Ερωτηθείς για το θέμα των παρακολουθήσεων, με αφορμή την ενημέρωση που είχε την περασμένη Παρασκευή από τον Αρχηγό της Αστυνομίας, Κύπρο Μιχαηλίδη, για τα στοιχεία που προέκυψαν από τις ανακρίσεις, ο Γενικός Εισαγγελέας είπε πως είχε ζητήσει την ενημέρωση, σημειώνοντας ότι «από τα στοιχεία που έχω πάρει δεν δικαιολογείται οποιαδήποτε παρέμβαση επί του παρόντος».</p>
      <p>Πρόσθεσε ότι «στην Κυπριακή Δημοκρατία το ανακριτικό έργο είναι πάντοτε έργο της αστυνομίας, εκτός από κάποιες περιπτώσεις όταν με υπάρχοντα στοιχεία μπορεί να διαφανεί το ενδεχόμενο η αστυνομία να μην έχει τα απαραίτητα εχέγγυα, που να διασφαλίζουν την αντικειμενικότητα και ανεξαρτησία στην διεξαγωγή των ανακρίσεων».<br/><br/>Όπως σημείωσε, «στην υπό εξέταση περίπτωση έχει αρχίσει η διερεύνηση από την αστυνομία και από τα όποια στοιχεία έχουν δοθεί, μετά που ζήτησα να ενημερωθώ, δεν προκύπτει κατά την άποψη μου θέμα ότι η αστυνομία δεν έχει τα εχέγγυα μιας αντικειμενικής έρευνας».</p>
      <p>«Είναι», πρόσθεσε, «μια δύσκολη διερεύνηση πολύπλοκη, πολύπτυχη και απαιτεί εξειδικευμένο προσωπικό και ειδικές εξουσίες, τις οποίες πάρα πολύ δύσκολα –αν όχι αδύνατα– θα μπορούσε να αναλάβει μια άλλη επιτροπή ερευνητικής φύσεως ή ένας – δύο ανεξάρτητοι ποινικοί ανακριτές».</p>
      <p>Πρόσθεσε ότι «γι’ αυτό, στην απουσία οποιωνδήποτε ισχυρών στοιχείων, τα οποία να καταδεικνύουν το αντίθετο, η Αστυνομία συνεχίζει τις έρευνες της και εάν διαφανούν οποιαδήποτε στοιχεία, που να δικαιολογούν παρέμβαση του Γενικού Εισαγγελέα για διορισμό άλλου ή άλλων ανακριτών, αυτό βεβαίως θα το δούμε».</p>
      <p>Σε ερώτηση εάν με την ολοκλήρωση αυτών των ερευνών από την αστυνομία, ενδεχομένως να πάει κοντά του το θέμα για οδηγίες, είπε πως «το ανακριτικό έργο διεξάγεται από την αστυνομία χωρίς οποιεσδήποτε παρεμβάσεις», για να σημειώσει ότι «εάν κατά την διάρκεια αυτού του ανακριτικού έργου προκύψει η ανάγκη για την καθοδήγηση ως προς κάποιο συγκεκριμένο νομικής φύσεως θέμα πρόβλημα που απασχολεί, ναι, η αστυνομία αποτείνεται στους λειτουργούς της Νομικής Υπηρεσίας, στον Γενικό Εισαγγελέα τον ίδιο, για την νομική καθοδήγηση».</p>
      <p>Ωστόσο, σημείωσε πως το ανακριτικό έργο συνεχίζει πάντα να είναι ευθύνη της αστυνομίας.</p>
      <p>Καταχρηστικές ρήτρες των Τραπεζών<br/>---------------------------------------<br/>Σε σχέση με τις καταχρηστικές ρήτρες των τραπεζών, στις οποίες αναφέρθηκε κατά την διάρκεια της συνεδρίας της Επιτροπής Οικονομικών της Βουλής, η οποία εξέτασε τον προϋπολογισμό της Νομικής Υπηρεσίας για το 2020, ο κ. Κληρίδης είπε πως «είναι γεγονός ότι έχει παρουσιαστεί κάποια χρονική καθυστέρηση».</p>
      <p>Ανέφερε ότι, όπως εξήγησε στην Βουλή, έχουν ήδη καταχωρηθεί κάποιες αγωγές ενώπιον επαρχιακών δικαστηρίων και αναμένεται εντός των ημερών η καταχώρηση και νέων υποθέσεων, οι οποίες αφορούν και τον τραπεζικό τομέα.</p>
    </article>
  </body>
</html>