<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/bursa-veteriner-hekimler-odasindan-ilginc-uyarisi-tercih-etmeyin-gorev-almayin-1394735"/>
    <meta property="og:site_name" content="Karar.com"/>
    <meta property="article:published_time" content="2019-11-25T16:53:00+00:00"/>
    <meta property="og:title" content="Bursa Veteriner Hekimler Odası'ndan 'ilginç' uyarısı: Tercih etmeyin, görev almayın"/>
    <meta property="og:description" content="Bursa Veteriner Hekimler Odası Genel Sekreteri Melike Baysal, sayıları her geçen gün artan veteriner fakülteleri hakkında 'ilginç' bir çıkışta bulundu. Son 30 aydır devletin veteriner hekim atamadığını belirten Baysal"/>
  </head>
  <body>
    <article>
      <h1>Bursa Veteriner Hekimler Odası'ndan 'ilginç' uyarısı: Tercih etmeyin, görev almayın</h1>
      <address>
        <time datetime="2019-11-25T16:53:00+00:00">25 Nov 2019, 16:53</time>
      </address>
      <p>
        <b>Bursa Veteriner Hekimler Odası Genel Sekreteri Melike Baysal, sayıları her geçen gün artan veteriner fakülteleri hakkında 'ilginç' bir çıkışta bulundu. Son 30 aydır devletin veteriner hekim atamadığını belirten Baysal "Biz veteriner fakültelerindeki öğretim görevlilerine yeni açılan fakültelerde görev almamalarını, bu sene üniversite sınavına girecek öğrencilerimize de ya veteriner fakültesini hiç tercih etmemelerini, tercih edeceklerse de köklü fakülteleri tercih etmelerini öneriyoruz" dedi.</b>
      </p>
      <p>Bursa Veteriner Hekimler Odası Genel Sekreteri Melike Baysal, sayıları her geçen gün artan veteriner fakülteleri hakkında 'ilginç' bir çıkışta bulundu. </p>
      <p>Sayıları günden güne artan ama nitelikleri azalan veteriner fakültelerinin, veteriner hekimlik ve hayvancılığı günden güne kıyamete doğru sürüklediğini söyleyen Baysal "Çok geç olmadan bu kötü gidişe dur denilmeli'' dedi.</p>
      <p><b>"İSTİHDAMDA YOKSA DİPLOMANIN ANLAMI YOK"<br/></b><br/>Siyasilere de seslenen Baysal ''Doğaldır ki makamınızın hakkını verip hizmet yapmak istiyorsunuz. Bu ülke ve insanları da bu hizmetleri fazlasıyla hak etmektedir. Ancak, bir kente hizmet etmenin tek yolu üniversite ya da fakülteler açmak değildir. Aksine bu durum 'nitelikli işsizlik' yaratmaktadır. Zira, istihdamı arttıracak hizmetler yapılmadığı sürece, üretim arttırılıp devlet ya da özel sektör eliyle mezunlara çalışma alanı yaratılmadığı sürece 'diploma' vermenin hiç yararı yoktur. Aksine, bin bir umutla çocuklarını okutan ve bin bir umutla bu fakültelerde okuyan gençlerin hayallerini çalmış olursunuz.</p>
      <p>
        <b>"SON 30 AYDIR VETERİNER HEKİM ATAMASI YOK"</b>
      </p>
      <p>Özellikle son yıllarda 'hayvancılığı geliştirmek' başlığı açılarak, çözüm olarak 'veteriner fakültesi' açma fikri iyice yaygınlaştı. Veteriner hekimlik eğitimi beş, bazı fakültelerde hazırlıkla birlikte altı yıl süren bir akademik eğitim gerektirir. Laboratuvar, hastane, uygulama çiftliği olmadan nitelikli eğitim verilemez, nitelikli hekim yetiştirilemez. Bu yüzden veteriner fakülteleri maliyeti son derece yüksek bir fakültedir. Aynı şekilde eğitimi maliyeti de yüksektir. Şu anda ülkemizde 32 veteriner fakültesi mevcuttur ve her yıl 2 bin civarında veteriner hekim mezun olmaktadır. Devlet, son 30 aydır veteriner hekim istihdam etmemekte ama sürekli fakülte açarak veteriner hekim mezun etmektedir. Veteriner hekimlik, mesleği dışında işlerde çalışmakta, boşanmalar ve intiharlar artmaktadır.</p>
      <figure>
        <img src="https://static.karar.com/img/article_detail/19-11/25/ana-manset-2-1574693031.jpg"/>
      </figure>
      <p>
        <b>
          <i>Bursa Veteriner Hekimler Odası Genel Sekreteri Melike Baysal</i>
        </b>
      </p>
      <p>
        <b>"VETERİNER HEKİMLER HAYVAN YETİŞTİRİCİSİ Mİ OLACAK?"</b>
      </p>
      <p>Hayvancılığın bitme noktasına geldiği ülkemizde, özellikle büyükbaş hayvan sağlığı için çalışan meslektaşlarımız ağır borç yükünün altında ezilmekte, hak ettikleri hekimlik ücretini alamamakta, adeta hayvancılığı sırtlarında taşımaktadırlar. İlaveten İhtiyacın çok üzerinde mezun veren veteriner fakülteleri, veteriner hekimlerin niteliklerini süreği aşağı çekmekte bu da toplum sağlığı açısından büyük tehdit oluşturmaktadır. Bu durum hayvan sağlığı ve hayvanlardan insanlara bulaşan zoonoz hastalıklara karşı toplumu savunmasız bırakır. İthal hayvanlarda veteriner hekim kontrolü kalktığından beri, defalarca zoonoz hastalık yaşamamız, adım adım yaklaşan tehlikenin boyutlarını gözler önüne sermektedir. Hayvancılığı geliştirmek için veteriner fakültesi açmak istediğini söyleyenlere soruyoruz; veteriner hekimler hayvan yetiştiricisi mi olacaklar? Hayvancılık işletmeleri mi kuracaklar?</p>
      <p>
        <b>"VETERİNERLİK FAKÜLTELERİNİ TERCİH ETMEYİN"</b>
      </p>
      <p>Yoksa sokaktaki hayvanları önce ücretsiz kısırlaştırıp sonra evlerine mi alacaklar? Yoksa veteriner fakültelerine 'rant' gözüyle bakılıp öğretim görevlileri ve öğrenciler eliyle maliyeti düşük 'hekimlik hizmeti' mi verilmesi amaçlanıyor? Biz veteriner fakültelerindeki öğretim görevlilerine yeni açılan fakültelerde görev almamalarını, bu sene üniversite sınavına girecek öğrencilerimize de ya veteriner fakültesini hiç tercih etmemelerini, tercih edeceklerse de köklü fakülteleri tercih etmelerini öneriyoruz.</p>
      <p>
        <b>"ENJEKSİYON YAPMAYAN HEKİM OLAMAZ"</b>
      </p>
      <p>Hastaya dokunmadan, uygulama yapmadan, operasyon yapmadan hekim olunmaz! 'Enjeksiyon yapmayı bilmeyen hekim' mezun ederek hem hayvanların iyi ve doğru sağlık hizmeti hakkını elinden alırsınız hem önüne geçilemeyecek zoonoz hastalıklarla toplum sağlığını riske atarsınız hem de özellikle gıda değeri olan hayvanlarla ilgili hem sağlık hem ekonomik anlamdaülkenin zor durumda kalmasına neden olursunuz. Artık üniversitelere ve fakültelere rant gözüyle bakılmaktan vazgeçilsin, kentleri kalkındırmak için üretim teşvik edilsin, iş garantisi olmayan diplomalar değil!</p>
      <p>Ayrıca hatırlatmak isteriz ki, veteriner hekimler bu ülkenin nitelikli seçmenleridir. Hayvancılığın olduğu her yerde her eve giren, kentlerde hayvanseverlerle ve evcil hayvan sahipleriyle diyalog içinde olan kanaat önderlerindendir. Aynı zamanda, toplum sağlığı veteriner hekimlerin koruyucu ve sağaltıcı hekimlik hizmetleri ile zoonozlardan korunmaktadır. Bu anlamda siyasilerin veteriner hekimliği ve veteriner hekimleri daha çok dikkate almalarını öneririz'' değerlendirmelerde bulundu.</p>
      <related>
        <a href="https://www.karar.com/guncel-haberler/yasadigin-sehirde-neler-oluyor-tikla-ogren-386780"/>
      </related>
    </article>
  </body>
</html>