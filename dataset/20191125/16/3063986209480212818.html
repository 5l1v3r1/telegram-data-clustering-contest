<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843385"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="খালেদার জামিন আবেদন শুনবেন আপিল বিভাগের সাত বিচারপতি"/>
    <meta property="og:description" content="জিয়া চ্যারিটেবল ট্রাস্ট দুর্নীতি মামলায় সাবেক প্রধানমন্ত্রী ও বিএনপি চেয়ারপারসন খালেদা জিয়ার করা জামিনের আবেদনের ওপর শুনানি পিছিয়েছে। আগামী ২৮ নভেম্বর বৃহস্পতিবার শুনানির দিন ধার্য করেছেন আপিল বিভাগ। এদিন আপিল বিভাগের ৭ বিচারপতির বেঞ্চ খালেদা জিয়ার জামিন আবেদনের ওপর শুনানি গ্রহণ করবেন। আজ সোমবার প্রধান বিচারপতি সৈয়দ মাহমুদ হোসেনের নেতৃত্বাধীন আপিল বিভাগের পাঁচ বিচারপতির বেঞ্চ এ দিন নির্ধারণ করেন। উল্লেখ্য, বর্তমানে আপিল বিভাগে ৭ জন বিচারপতি রয়েছেন। এদিকে মানহানির অভিযোগে করা পৃথক দুটি মামলায় খালেদা জিয়ার জামিনের মেয়াদ আরো একবছর বাড়িয়েছেন হাইকোর্ট।  চ্যারিটেবল ট্রাস্ট দুর্নীতি মামলা খালেদা জিয়ার জামিন আবেদনের ওপর সোমবার আপিল বিভাগে শুনানির জন্য দিন ধার্য ছিল। এদিন কার্যতালিকার ২৮ নম্বরে ছিল খালেদা জিয়ার জামিন আবেদন। আগের ২৭টি মামলা শুনানি শেষে খালেদা জিয়ার জামিন আবেদন শুনানির জন্য উপস্থাপিত হলে প্রধান বিচারপতি বলেন, আগামী ২৮ নভেম্বর এটা আমরা সবাই মিলে শুনবো। এ সময় খালেদা জিয়ারপক্ষে আইনজীবী ছিলেন অ্যাডভোকেট খন্দকার মাহবুব হোসেন, ব্যারিস্টার মওদুদ আহমদ ও অ্যাডভোকেট জয়নুল আবেদীন। দুর্নীতি দমন কমিশনের (দুদক) পক্ষে…"/>
  </head>
  <body>
    <article>
      <h6 class="kicker">জিয়া চ্যারিটেবল ট্রাস্ট দুর্নীতি মামলায়</h6>
      <h1>খালেদার জামিন আবেদন শুনবেন আপিল বিভাগের সাত বিচারপতি</h1>
      <address><time datetime="2019-11-25T16:38:00+00:00">25 Nov 2019, 16:38</time> by <a rel="author">নিজস্ব প্রতিবেদক</a></address>
      <p>জিয়া চ্যারিটেবল ট্রাস্ট দুর্নীতি মামলায় সাবেক প্রধানমন্ত্রী ও বিএনপি চেয়ারপারসন খালেদা জিয়ার করা জামিনের আবেদনের ওপর শুনানি পিছিয়েছে। আগামী ২৮ নভেম্বর বৃহস্পতিবার শুনানির দিন ধার্য করেছেন আপিল বিভাগ। এদিন আপিল বিভাগের ৭ বিচারপতির বেঞ্চ খালেদা জিয়ার জামিন আবেদনের ওপর শুনানি গ্রহণ করবেন।</p>
      <p>আজ সোমবার প্রধান বিচারপতি সৈয়দ মাহমুদ হোসেনের নেতৃত্বাধীন আপিল বিভাগের পাঁচ বিচারপতির বেঞ্চ এ দিন নির্ধারণ করেন। উল্লেখ্য, বর্তমানে আপিল বিভাগে ৭ জন বিচারপতি রয়েছেন।</p>
      <p>এদিকে মানহানির অভিযোগে করা পৃথক দুটি মামলায় খালেদা জিয়ার জামিনের মেয়াদ আরো একবছর বাড়িয়েছেন হাইকোর্ট। </p>
      <p>
        <b>চ্যারিটেবল ট্রাস্ট দুর্নীতি মামলা</b>
      </p>
      <p>খালেদা জিয়ার জামিন আবেদনের ওপর সোমবার আপিল বিভাগে শুনানির জন্য দিন ধার্য ছিল। এদিন কার্যতালিকার ২৮ নম্বরে ছিল খালেদা জিয়ার জামিন আবেদন। আগের ২৭টি মামলা শুনানি শেষে খালেদা জিয়ার জামিন আবেদন শুনানির জন্য উপস্থাপিত হলে প্রধান বিচারপতি বলেন, আগামী ২৮ নভেম্বর এটা আমরা সবাই মিলে শুনবো।</p>
      <p>এ সময় খালেদা জিয়ারপক্ষে আইনজীবী ছিলেন অ্যাডভোকেট খন্দকার মাহবুব হোসেন, ব্যারিস্টার মওদুদ আহমদ ও অ্যাডভোকেট জয়নুল আবেদীন। দুর্নীতি দমন কমিশনের (দুদক) পক্ষে ছিলেন অ্যাডভোকেট খুরশীদ আলম খান।</p>
      <p>অ্যাডভোকেট জয়নুল আবেদীন বলেন, খালেদা জিয়া খুবই অসুস্থ। আশা করি তিনি ন্যায়বিচার পাবেন, জামিন পাবেন। তার এই জামিনের মধ্যদিয়ে ন্যায়বিচার প্রতিষ্ঠিত হবে।</p>
      <p>জিয়া চ্যারিটেবল ট্রাস্ট দুর্নীতি মামলায় গতবছর ২৯ অক্টোবর খালেদা জিয়াকে ৭ বছর কারাদণ্ড দিয়ে রায় ঘোষণা করেন ঢাকার বিশেষ জজ আদালত। এরপর এই রায়ের বিরুদ্ধে আপিল করেন খালেদা জিয়া। একইসঙ্গে জামিনের আবেদন করা হয়। হাইকোর্ট গত ৩১ জুলাই জামিনের আবেদন সরাসরি খারিজ করে দেন। এই খারিজের রায়ের বিরুদ্ধে গত ১৪ নভেম্বর আপিল করেন খালেদা জিয়া। এ আবেদনে আপিল বিভাগের চেম্বার বিচারপতির আদালত গত ১৭ নভেম্বর এক আদেশে প্রধান বিচারপতির নেতৃত্বাধীন বেঞ্চে ২৫ নভেম্বর শুনানির দিন ধার্য করেন। এরই ধারাবাহিকতায় আজ খালেদা জিয়ার জামিন আবেদন উপস্থাপিত হলে আদালত পরবর্তী দিন নির্ধারণ করেন।</p>
      <p>সুপ্রিম কোর্ট ও নিম্ন আদালত মিলে খালেদা জিয়ার বিরুদ্ধে এখন ১৭টি মামলা বিচারাধীন। এরমধ্যে দুটি মামলায় (জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলা) তার ১৭ বছরের কারাদণ্ড হয়েছে। এরমধ্যে জিয়া অরফানেজ ট্রাস্ট দুর্নীতি মামলায় ১০ বছরের সাজার বিরুদ্ধে করা আপিল আপিল বিভাগে বিচারাধীন। ওই আপিলের সঙ্গে খালেদা জিয়ার জামিন চাওয়া হয়েছে। যা এখনও আপিল বিভাগে বিচারাধীন। আর জিয়া চ্যারিটেবল ট্রাস্ট দুর্নীতি মামলায় নিম্ন আদালতের ৭ বছরের সাজার বিরুদ্ধে করা আপিল হাইকোর্টে বিচারাধীন। তবে এই মামলায় খালেদা জিয়ার জামিনের আবেদন খারিজ করে রায় দেন হাইকোর্ট। এই খারিজের রায়ের বিরুদ্ধে আপিল বিভাগে খালেদা জিয়ার জামিন আবেদন করা হলো। ওই দুই মামলায় জামিন পেলেই মুক্তি পাবেন খালেদা জিয়া।</p>
      <p>
        <b>মানহানির মামলায় জামিন</b>
      </p>
      <p>ধর্মীয় অনুভূতিতে আঘাত দেওয়ার অভিযোগে ২০১৪ সালে ও বঙ্গবন্ধুকে কটুক্তির অভিযোগে ২০১৬ সালে করা মামলা দুটি ঢাকা মহানগর হাকিম আদালতে বিচারাধীন। এ দুই মামলায় গত ২০ মার্চ খালেদা জিয়ার বিরুদ্ধে গ্রেপ্তারি পরোয়ানা জারি করা হয়। এ অবস্থায় হাইকোর্টে জামিনের আবেদন করা হয়। হাইকোর্ট গত ১৮ জুন খালেদা জিয়াকে ছয়মাসের জামিন দেন। এই জামিনের মেয়াদ শেষ পর্যায়ে চলে আসায় জামিনের মেয়াদ বাড়ানোর আবেদন করা হয়।</p>
      <p>বিচারপতি মুহাম্মদ আবদুল হাফিজ ও বিচারপতি কাজী মো. ইজারুল হক আকন্দের হাইকোর্ট বেঞ্চ আজ সোমবার জামিনের মেয়াদ বাড়িয়ে আদেশ দেন।</p>
      <p>আদালতে খালেদা জিয়ার পক্ষে আইনজীবী ছিলেন ব্যারিস্টার কায়সার কামাল, অ্যাডভোকেট কামরুজ্জামান মামুন, ব্যারিস্টার ফাইয়াজ জিবরান, অ্যাডভোকেট সালমা সুলতানা সোমা, গোলাম আক্তার জাকির। </p>
    </article>
  </body>
</html>