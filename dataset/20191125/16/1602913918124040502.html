<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/la-o-zi-dupa-alegeri-indicele-bet-urca-cu-0-5-ajungand-sa-atinga-un-nou-maxim-al-ultimilor-11-ani-18615639"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T16:53:33+00:00"/>
    <meta property="og:title" content="La o zi după alegeri, indicele BET urcă cu 0,5%, ajungând să atingă un nou maxim al ultimilor 11 ani"/>
    <meta property="og:description" content="Indicii Bursei de Valori Bucureşti (BVB) au debutat săptămâna de tranzacţionare cu dreptul, referinţa pieţei urcând la noi maxime în prima şedinţă după alegerile prezidenţiale pe fondul unei creşteri de 0,55%."/>
  </head>
  <body>
    <article>
      <h1>La o zi după alegeri, indicele BET urcă cu 0,5%, ajungând să atingă un nou maxim al ultimilor 11 ani</h1>
      <address><time datetime="2019-11-25T16:53:33+00:00">25 Nov 2019, 16:53</time> by <a rel="author">Mihai Gongoroi, Mediafax</a></address>
      <p>Indicii Bursei de Valori Bucureşti (BVB) au debutat săptămâna de tranzacţionare cu dreptul, referinţa pieţei urcând la noi maxime în prima şedinţă după alegerile prezidenţiale pe fondul unei creşteri de 0,55%.</p>
      <p>BET a încheiat astfel ziua de luni la pragul de 9.772,01 de puncte, un nou maxim al ultimilor 11 ani.</p>
      <p>La nivelul lichidităţii totuşi s-a marcat o nouă sesiune fără ordine consistente, rulajul pieţei bursiere cifrându-se la aproximativ jumătate din valoarea medie a acestui an, respectiv la 18,34 milioane de lei (3,84 milioane de euro).</p>
      <p>Acţiunea din piaţă s-a mutat de pe SIF-uri, indicele BET-FI, la care se adaugă şi Fondul Proprietatea (FP), marcând al doilea cel mai timid avans la nivel sectorial, cu o creştere de doar 0,09% după salturi consistente săptămâna trecută. BET-NG, indicele energetic şi al utilităţilor, a înregistrat un avans marginal de 0,01%.</p>
      <p>Cea mai mare apreciere din BET a fost cea a titlurilor BRD, care au urcat cu 1,68%, la polul opus situându-se titlurile Medlife (M), al căror preţ s-a corectat cu 2,08%.</p>
      <p>Tranzacţiile cu titlurile Banca Transilvania (TLV) reprezintă 5,24 milioane de lei, în timp ce acţiunile BRD au adăugat 3,53 milioane de lei la rulajul anemic de luni. Pe locul trei se află FP, cu tranzacţii însumate ce se ridică la circa 1,75 milioane de lei.</p>
      <p>Acţiunile FP au urcat luni cu 1,28%. Capitalizarea pieţei per ansamblu a atins astfel o nouă valoare record, de 178 miliarde de lei.</p>
    </article>
  </body>
</html>