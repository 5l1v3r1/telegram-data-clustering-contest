<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kyitai-etnichni-menshyny-tabory-icij/30291412.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T16:15:05+00:00"/>
    <meta property="og:title" content="Китай до деталей контролює життя представників етнічних меншин у таборах – розслідування"/>
    <meta property="og:description" content="Міжнародний консорціум журналістів-розслідувачів (ICIJ) оприлюднив витік інформації про те, як китайська влада контролює життя до 3 мільйонів людей, яких утримують у масових таборах у провінції Сіньцз"/>
  </head>
  <body>
    <article>
      <h1>Китай до деталей контролює життя представників етнічних меншин у таборах – розслідування</h1>
      <address>
        <time datetime="2019-11-25T16:15:05+00:00">25 Nov 2019, 16:15</time>
      </address>
      <p>Міжнародний консорціум журналістів-розслідувачів (ICIJ) <a href="https://www.icij.org/investigations/china-cables/exposed-chinas-operating-manuals-for-mass-internment-and-arrest-by-algorithm/">оприлюднив</a> витік інформації про те, як китайська влада контролює життя до 3 мільйонів людей, яких утримують у масових таборах у провінції Сіньцзян.</p>
      <p>ICIJ назвав масив оприлюднених 24 листопада даних «Китайськими телеграмами». За твердженням журналістів, він розкриває механізм, за яким працює «Орвелівська система масового спостереження та «превентивної поліцейської діяльності» у переважно мусульманському регіоні.</p>
      <p>Серед оприлюднених даних – інструкція, схвалена головою служби безпеки Сіньцзяну, населеному уйгурами та іншими етнічними меншинами, в 2017 році. Цей документ регулює все, від частоти стрижок до часу, коли двері в таборах мають зачинятися та відчинятися.</p>
      <p>Також, за даними журналістів, поліція використовує збір даних та штучний інтелект, щоб обирати, кого затримати та відправити до табору.</p>
      <p>
        <b>Читайте також: <a href="https://www.radiosvoboda.org/a/news-svitovyi-bank-sincsian/30265024.html">Світовий банк скорочує допомогу Сіньцзяну через політику Китаю в цьому регіоні​</a></b>
      </p>
      <p>Пекін виправдовує використання таборів для інтернованих тим, що там надають утримуваним цінні професійно-технічні навички, а мусульман відвертають від екстремізму.</p>
      <p>Китай відкидає дані, наведені в публікації ICIJ, назвавши їх «чистою підробкою та фейковими новинами».</p>
      <p>Раніше в листопаді 2019 року організація «Національний рух пробудження Схіного Туркестану», базована у Вашингтоні, <a href="https://www.radiosvoboda.org/a/news-uyhury-kytay/30268608.html">заявила, що встановила місцерозташування</a> близько 500 таборів та в’язниць, які Китай підтримує у межах масової програми інтернування уйгурської етнічної меншини.</p>
      <p>За оцінками ООН в 2018 році, близько 1 мільйона уйгурів та інших тюркомовних корінних жителів Сіньцзяну, переважно мусульман, утримують у так званих «контрекстремістських центрах» у цій провінції. Мільйони, за повідомленнями, перебувають у таборах перевиховання.</p>
      <p>Пекін заявляє, що місця утримання є «професійно-технічними» закладами, а їхня мета – навчання та розвиток робочих навичок.</p>
      <figure>
        <video src="https://flashvideo.rferl.org/Videoroot/Pangeavideo/2019/01/b/b8/b8ea9a76-6047-4a7f-b816-0d4eb28f4ada_mobile.mp4?download=1"/>
      </figure>
    </article>
  </body>
</html>