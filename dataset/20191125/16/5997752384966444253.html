<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/ekonomija/aktuelno/zadrugama-667-miliona-za-unapredjenje-proizvodnje_1070241.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T16:11:00+00:00"/>
    <meta property="og:title" content="Задругама 667 милиона за унапређење производње"/>
    <meta property="og:description" content="У Палати Србије данас је потписано 58 уговора за доделу бесповратних средстава задругама. Уговоре је, са представницима локалних самоуправа којима задруге припадају, потписао министар за регионални развој и..."/>
  </head>
  <body>
    <article>
      <h1>Задругама 667 милиона за унапређење производње</h1>
      <h2>БЕОГРАД - У Палати Србије данас је потписано 58 уговора за доделу бесповратних средстава задругама. Уговоре је, са представницима локалних самоуправа којима задруге припадају, потписао министар за регионални развој и копредседник Националног тима за препород села Милан Кркобабић.</h2>
      <address>
        <time datetime="2019-11-25T16:11:00+00:00">25 Nov 2019, 16:11</time>
      </address>
      <p>Настављена је акција “500 задруга у 500 села” која се спроводи већ три године и којом се финансијски помаже удруживање малих произвођача. </p>
      <figure>
        <img src="http://rtv.rs/sr_ci/ekonomija/aktuelno/slike/2019/11/25/zadruge-krkobabic-palata-pravde.jpg"/>
        <figcaption>РТВ (Дејан Валек)</figcaption>
      </figure>
      <p>Добар пример успешног удруженог пословања је задруга Морава – Горобиље из Пожеге. Они су повезали шест села, а баве се производњом и прерадом поврћа.</p>
      <p>"Кроз добијена средства покушаћемо и надам се успети да створимо могућност да наши задругари уместо сировине продају готов производ. Базираћемо се на производњи преради и паковању купуса, паприка, парадајза, краставаца", казао је Бранко Варничић, директор задруге Морава Горобиље.</p>
      <p>Осим 23 старе новац су добиле 33 новоформиране и две сложене задруге, за које је укупно опредељено 667 милиона динара.</p>
      <p>"Пре три године прокламовали смо и рекли 500 задруга за 500 села, данас су ми дали информацију из Задружног савеза да је за три године формирано 605 задруга. То је импресивна бројка која говори да је враћено поверење у задругарство које је било деценијски нарушавано и да данас имамо концепт задругарства који се ослања на европски концепт задругарства", рекао је министар Кркобабић</p>
      <p>Истакао је и да је интерес константно развијање задругарства јер је то пут ка опстанку наших села.</p>
      <p>"Локалне самоуправе, наука и технологија кроз учешће Академијског одбора за село и концепт Владе Србије, уз пуну подршку председника Александра Вучића, која је у ове три године укупно уложила око 1,7 милијарди динара, представљају сигуран образац напретка", изјавио је Кркобабић.</p>
      <figure>
        <img src="http://rtv.rs/sr_ci/ekonomija/aktuelno/slike/2019/11/25/krkobabic-zadruge.jpg"/>
        <figcaption>РТВ (Дејан Валек)</figcaption>
      </figure>
      <p>Он је нагласио да су то и велика и мала средства, из два разлога.</p>
      <p>"Велика су јер држава по први пут, на такав начин улаже у задругарство и носиоце пољопривредних газдинстава, а мала, ако узмемо у обзир колико је заиста потребно улагати", рекао је Кркобабић и додао да очекује да ће у наредном периоду ово бити кључна тема за Србију.</p>
      <p>Бесповратна средства, пре свега за технолошки искорак, добиле су и две сложене задруге, једна са територије Централне Србије и једна из Војводине.</p>
      <p>Потписивању уговора са задругама присуствовали су и председници Задружног савеза Србије Никола Михаиловић, Задружног савеза Војводине Радислав Јованов, Зоран Кесеровић, Владимир Гоати и други гости.</p>
      <figure>
        <iframe src="https://www.youtube.com/embed/nXIolzzA3xw" width="560" height="314" data-service="Youtube" scrolling="no"/>
      </figure>
    </article>
  </body>
</html>