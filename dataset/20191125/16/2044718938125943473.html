<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/vezetunk/2019/11/25/elektromos-vw-t2-bus/"/>
    <meta property="og:site_name" content="Vezess"/>
    <meta property="article:published_time" content="2019-11-25T16:07:25+00:00"/>
    <meta property="og:title" content="Fürgébb és csöndesebb lett az 50 éves Transporter"/>
    <meta property="og:description" content="Néhány veteránnak a túlélést jelentheti az elektromos hajtás - a Volkswagen is beszállt a klasszikusok villanyosításába egy T2-essel."/>
  </head>
  <body>
    <article>
      <h1>Fürgébb és csöndesebb lett az 50 éves Transporter</h1>
      <address><time datetime="2019-11-25T16:07:25+00:00">25 Nov 2019, 16:07</time> by <a rel="author" href="https://www.vezess.hu/author/csepreghy-daniel/" target="_blank">Csepreghy Dániel</a></address>
      <p>
        <b>Néhány veteránnak a túlélést jelentheti az elektromos hajtás - a Volkswagen is beszállt a klasszikusok villanyosításába egy T2-essel.</b>
      </p>
      <p>Némi tanácskozás után a FIVA, vagyis a Történelmi Járművek Nemzetközi Szövetsége úgy döntött, hogy nem minősülnek veteránnak azok az autók, melyeket elektromossá alakítottak át. A közelmúltban ez egyre nagyobb trend, még olyan autógyártók is beszálltak ebbe a buliba, mint a Jaguar vagy épp a Volkswagen, akik most az EV West segítségével alakítottak villanyossá egy 1972-es Type 2 kisbuszt.</p>
      <slideshow>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-1.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-5.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-7.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-10.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-17.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-19.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-20.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-22.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-23.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-27.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-28.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-29.jpg"/>
        </figure>
      </slideshow>
      <p>Egyesek szerint néhány klasszikus autónak pont a túlélést jelenti az elektromos hajtás, hiszen például fellelhető motor hiányában így mozgóképessé lehet tenni egy menthető karosszériát. A Volkswagen szerint az e-Up! és az e-Golf hajtáslánca könnyen alakítható bármilyen öreg autóhoz. Ezt bizonyítja ez a szépen felújított, krémszínű és fehér T2-es is, melyben már nem a 60 lovas, léghűtéses boxermotor dolgozik.</p>
      <figure>
        <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-15.jpg"/>
      </figure>
      <p>2017-es évjáratú e-Golf volt a donor, ebből került át a 35,8 kWh-s akksicsomag és az elektromotor a VW T2-esbe. Így minden eddiginél fürgébb és erősebb lett, hiszen 136 villanyos ló viszi. A töltőcsatlakozót a korábbi üzemanyagbetöltő nyílás alá tették, így kívülről semmi nyoma nincs annak, hogy elektromos lett a T2. Hogy a plusz súly ne jelentsen gondot, a fékrendszert is kicserélték, továbbá független futóművet kapott az autó. Nagyjából 200 kilométert képes megtenni egy töltéssel. Egyetlen hiányossága van: a léghűtéses boxer hangja.</p>
      <figure>
        <img src="https://vezess2.p3k.hu/app/uploads/2019/11/1972-volkswagen-type-2-bus-with-e-golf-electric-powertrain-4.jpg"/>
      </figure>
      <footer>Forrás: Carscoops</footer>
    </article>
  </body>
</html>