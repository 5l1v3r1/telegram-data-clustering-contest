<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/caiguda-insuficient-islamofobia-als-mitjans_0_2350565066.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T16:24:04+00:00"/>
    <meta property="og:title" content="Una caiguda insuficient de la islamofòbia als mitjans"/>
    <meta property="og:description" content="El segon estudi de l'IEMed suggereix una conscienciació més gran dels mitjans i diaris"/>
  </head>
  <body>
    <article>
      <h1>Una caiguda insuficient de la islamofòbia als mitjans</h1>
      <h2>El segon estudi de l'IEMed suggereix una conscienciació més gran dels mitjans i diaris</h2>
      <address>
        <time datetime="2019-11-25T16:24:04+00:00">25 Nov 2019, 16:24</time>
      </address>
      <p>L'Institut Europeu de la Mediterrània (IEMed) ha publicat el seu segon <a href="https://www.iemed.org/publicacions/historic-de-publicacions/coedicions/un-cambio-a-nuestro-alcance.-islamofobia-en-los-medios/at_download/arxiu_relacionat">estudi</a> sobre la islamofòbia als mitjans. Ara ja podem comparar i veure evolucions, per tant. I, de moment, són positives dins de la gravetat. Si el 2017 el 90% dels articles on s'esmentava l'Islam se'l relacionava amb elements negatius, l'any passat el percentatge va baixar fins al 73%. De totes maneres, hi ha un canvi de metodologia que cal tenir en compte: s'ha passat d'analitzar sis diaris a estudiar-ne dos (<i> El País</i> i <i>La Razón</i>) i dues agències (Efe i Europa Press). Caldrà esperar a veure més estudis per confirmar si la tendència a la baixa és realment sòlida.</p>
      <p>I, en tot cas, encara hi ha un 43% de notícies que tenen problemes d'islamofòbia: un 23% de forma activa i un 20% de forma passiva. Els tres problemes més habituals són la normalització de la islamofòbia, la tendència a vincular tota la població musulmana al grup reduït que invoca l'islam per justificar actes terroristes i, finalment, l'estigmatització que suposa considerar els musulmans com a estrangers encara que hagin establert aquí les seves arrels. La distribució de semàfors vermells és irregular. No sorprèn gaire que a <i>La Razón</i> siguin el 33% de les notícies i a <i>El País</i> el 18%. Pel que fa a les agències, Efe cau més en la islamofòbia que Europa Press. En tot cas, que un diari considerat d'esquerra encara cometi islamofòbia en una de cada sis notícies evidencia fins a quin punt aquest rebuig als musulmans està entortolligat amb la cultura i el discurs públic. De la mateixa manera que l'urbanisme modern rebutja qualsevol idea de gueto, també els mitjans haurien de treballar per no crear guetos<i> </i>identitaris, expulsant comunitats senceres d'un relat que els dibuixa insistentment com a delinqüents o terroristes.</p>
    </article>
  </body>
</html>