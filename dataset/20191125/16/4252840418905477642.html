<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/11/inkpad-x-pierwszy-tak-duzy-czytnik-pocketbooka/"/>
    <meta property="og:site_name" content="CHIP"/>
    <meta property="article:published_time" content="2019-11-25T16:41:33+00:00"/>
    <meta property="og:title" content="InkPad X – pierwszy tak duży czytnik PocketBooka"/>
    <meta property="og:description" content="W polskiej dystrybucji można już znaleźć najnowszy czytnik Pocketbook InkPad X. Ma 10,3-cala, podświetlenie i wsparcie dla różnych formatów, w tym audio. W polskiej dystrybucji można już znaleźć najnowszy czytnik PocketBook InkPad X. Urządzenie wyróżnia duży ekran z podświetleniem oraz obsługa plików dźwiękowych. Do czytania zwykłych ebooków wystarczają mniejsze czytniki. Ale jeżeli ktoś często pracuje na dokumentach w formacie PDF, lubi komiksy lub chciałby wyświetlać na czytniku nuty, to wtedy każdy dodatkowy cal więcej jest na wagę złota. Więcej cali oferuje najnowszy czytnik firmy PocketBook InkPad X, który ma przekątną 10,3 cala. Mimo sporych wymiarów InkPad X waży zaledwie 300 g. Choć nie jest to jeszcze standardem przy takiej powierzchni ekranu, producent zadbał, by InkPad X miał podświetlenie. Dzięki technologii SmartLIGHT użytkownik może dopasować temperaturę podświetlenia od klasycznej, chłodnej bieli po ciepły bursztyn. Warto dodać, że w przypadku tego czytnika nie musimy się obawiać stłuczenia ekranu.…"/>
  </head>
  <body>
    <article>
      <h1>InkPad X – pierwszy tak duży czytnik PocketBooka</h1>
      <address><time datetime="2019-11-25T16:41:33+00:00">25 Nov 2019, 16:41</time> by <a rel="author">Sylwia Zimowska</a></address>
      <p>
        <b>W polskiej dystrybucji można już znaleźć najnowszy czytnik PocketBook InkPad X. Urządzenie wyróżnia duży ekran z podświetleniem oraz obsługa plików dźwiękowych.</b>
      </p>
      <p>Do czytania zwykłych ebooków wystarczają mniejsze czytniki. Ale jeżeli ktoś często pracuje na dokumentach w formacie PDF, lubi komiksy lub chciałby wyświetlać na czytniku nuty, to wtedy każdy dodatkowy cal więcej jest na wagę złota. Więcej cali oferuje najnowszy czytnik firmy <a href="https://pocketbook.pl/pl-pl">PocketBook</a> InkPad X, który ma przekątną 10,3 cala. Mimo sporych wymiarów InkPad X waży zaledwie 300 g.</p>
      <p>Choć nie jest to jeszcze standardem przy takiej powierzchni ekranu, producent zadbał, by InkPad X miał podświetlenie. Dzięki technologii SmartLIGHT użytkownik może dopasować temperaturę podświetlenia od klasycznej, chłodnej bieli po ciepły bursztyn. Warto dodać, że w przypadku tego czytnika nie musimy się obawiać stłuczenia ekranu. Matryca została nadrukowana na elastycznym podłożu z plastiku.</p>
      <figure>
        <img src="https://www.chip.pl/uploads/2019/11/screenshot-2019-11-25-15-18-51-dCRqv7Jm1Ln2BPG3ID2z8qztx6XdvfDi.jpg"/>
        <figcaption>Czytanie komiksów na takim formacie to prawdziwa przyjemność (fot. Pocketbook)</figcaption>
      </figure>
      <p>Podobnie jak w przypadku mniejszych PocketBooków, tak i tutaj znajdziemy funkcję odtwarzania plików audio. <b>InkPad X nie ma co prawda wbudowanych głośników, ale można podłączyć do niego słuchawki za pomocą dołączonego adaptera lub wykorzystać połączenie Bluetooth.</b> Za działanie urządzenia odpowiada dwurdzeniowy procesor Dual Core (2x 1,0 GHz) i 1 GB pamięci RAM. Użytkownik ma do wykorzystania 30 GB pamięci na dane (brak wejścia na kartę pamięci). Całość pracuje pod kontrolą systemu Linux 3.10.65. <b>Akumulator o pojemności 2000 mAh powinien wystarczyć na miesiąc użytkowania.</b></p>
      <p>InkPad X obsługuje wszystkie popularne formaty e-booków, czyli m.in. PDF, MOBI, EPUB, RTX, TXT, DOC, DOCX, CBR. Poradzi sobie także z odtworzeniem JPEG, PNG, TIFF, MP3, OGG. Poza odtwarzaczem audiobooków i muzyki oraz przeglądarki internetowej znajdziemy tu także kalkulator, czytnik RSS, kalendarz, słowniki, przeglądarkę zdjęć, kilka gier, a także usługi ReadRate, Dropbox i Send-to-PocketBook. InkPadX został wyceniony na 1939 zł. | CHIP</p>
      <p>1 +1 +3</p>
    </article>
  </body>
</html>