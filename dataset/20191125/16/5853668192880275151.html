<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttoudinese.it/notizie/serie-a-mille-emozioni-al-via-del-mare-lecce-cagliari-2-2-ben-3-espulsi-72219"/>
    <meta property="og:site_name" content="TuttoUdinese.it"/>
    <meta property="article:published_time" content="2019-11-25T16:20:15+00:00"/>
    <meta property="og:title" content="Serie A, mille emozioni al Via del Mare: Lecce-Cagliari 2-2, ben 3 espulsi"/>
    <meta property="og:description" content="Un indomito Lecce rimonta due reti al Cagliari e coglie un prezioso pareggio al termine di una partita incredibile. Al Via del Mare succede davvero di tutto: isolani avanti 2-0 grazie a Joao Pedro e Nainggolan, poi Cacciatore si sostituisce al portiere e si fa cacciare, Lapadula segna dal dischetto e si becca con Olsen, provocando l'espulsione di entrambi. Alla fine, Calderoni firma il definitivo 2-2."/>
  </head>
  <body>
    <article>
      <h1>Serie A, mille emozioni al Via del Mare: Lecce-Cagliari 2-2, ben 3 espulsi</h1>
      <address><time datetime="2019-11-25T16:20:15+00:00">25 Nov 2019, 16:20</time> by <a rel="author">Stefano Pontoni</a></address>
      <figure>
        <img src="https://net-storage.tccstatic.com/storage/tuttoudinese.it/img_notizie/thumb1/17/17a19a1079286391524860bf4fafb4f8-72447-95723157c8ebcac4750156d2b21ac04e.jpeg"/>
        <figcaption>© foto di Antonello Sammarco/Image Sport</figcaption>
      </figure>
      <p>Un indomito Lecce rimonta due reti al Cagliari e coglie un prezioso pareggio al termine di una partita incredibile. Al Via del Mare succede davvero di tutto: isolani avanti 2-0 grazie a Joao Pedro e Nainggolan, poi Cacciatore si sostituisce al portiere e si fa cacciare, Lapadula segna dal dischetto e si becca con Olsen, provocando l'espulsione di entrambi. Alla fine, Calderoni firma il definitivo 2-2.</p>
      <p><b>Nandez e Shakhov titolari</b> - Fabio Liverani si affida alla coppia La Mantia-Lapadula in attacco, con Shakhov (titolare per l'infortunio di Mancosu) a supporto; Rolando Maran risponde con Nainggolan alle spalle di Simeone e Joao Pedro. Gioca Nandez, preferito a Castro nonostante qualche fastidio accusato in settimana.</p>
      <p><b>Ingenuità di La Mantia</b> - Si gioca, finalmente, dopo il rinvio di ieri sera. Il Lecce sembra subito voler aggredire il match e costringe il Cagliari sulla difensiva nei primi dieci minuti, collezionando calci d'angolo. Olsen, però, non corre grossi pericoli; il Cagliari così cresce col passare dei minuti e alla mezzora passa in vantaggio grazie a un episodio: La Mantia commette una sciocchezza intercettando con la mano un cross dalla destra; Mariani, con l'ausilio del VAR, assegna il calcio di rigore, che l'infallibile specialista Joao Pedro trasforma. </p>
      <p><b>Olsen salva tutto</b> - I salentini non demordono e cercano immediatamente di ristabilire la parità; dall'altra parte, però, c'è un portiere in stato di grazia. A cavallo dei due tempi, Olsen compie due interventi straordinari: prima respinge miracolosamente un tiro di La Mantia deviato da Cacciatore, poi salva sulla conclusione a botta sicura di Lapadula. Parate decisive, che svegliano il Cagliari. </p>
      <p><b>Raddoppio del Ninja </b>- Nandez suona la carica con un bel diagonale, che si spegne di pochissimo a lato. È il preludio al gol del raddoppio: al 66', Tabanelli respinge sui piedi di Nainggolan un cross proveniente dalla sinistra; il belga non si lascia pregare e scaglia una conclusione velenosa e angolata, su cui Gabriel non può nulla.</p>
      <p><b>Succede di tutto</b> - Partita chiusa? Nemmeno per sogno, perché i salentini mostrano grande orgoglio e riaprono i giochi grazie a un calcio di rigore concesso per una parata di Cacciatore sul colpo di testa di La Mantia a porta vuota (Olsen era stato miracoloso su Farias in uscita). Rosso per il difensore, Lapadula trasforma e poi si azzuffa con il portiere svedese, che colpisce l'avversario e poi crolla a terra: Mariani si lascia ingannare ed espelle entrambi. In 10 contro 9, il Lecce assalta l'area ospite e trova un meritato pareggio con l'uomo della provvidenza: Calderoni, già decisivo a San Siro regala un altro punto insperato alla sua squadra.</p>
    </article>
  </body>
</html>