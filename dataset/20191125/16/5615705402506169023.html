<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204875-lyuksemburg-proponue-evrosoyuzu-viznati-palestinu-na-protivagu-trampu"/>
    <meta property="og:site_name" content="Mind UA"/>
    <meta property="article:published_time" content="2019-11-25T16:02:00+00:00"/>
    <meta property="og:title" content="Люксембург пропонує Євросоюзу визнати Палестину «на противагу Трампу»"/>
    <meta property="og:description" content="Визнання Палестини всім Євросоюзом могло б стати сигналом для світу, впевнені в МЗС європейської країни"/>
  </head>
  <body>
    <article>
      <h1>Люксембург пропонує Євросоюзу визнати Палестину «на противагу Трампу»</h1>
      <h2>Визнання Палестини всім Євросоюзом могло б стати сигналом для світу, впевнені в МЗС європейської країни</h2>
      <address>
        <time datetime="2019-11-25T16:02:00+00:00">25 Nov 2019, 16:02</time>
      </address>
      <p>Глава МЗС Люксембурга Жан Ассельборн зазначив, що країни Євросоюзу мають розглянути питання щодо того, щоб визнати Палестину незалежною державою, передає <a href="https://www.tagesspiegel.de/politik/jean-asselborn-zu-trump-israel-und-dem-brexit-die-eu-laender-sollten-palaestina-als-staat-anerkennen/25258342.html">Der Tagesspiegel</a>.</p>
      <p>«Європейський союз повинен провести дебати про те, чи не було б доречно визнати всім країнам ЄС Палестину як державу. Так можна було б принаймні створити противагу політиці Трампа», – заявив  міністр закордонних справ Люксембургу.</p>
      <p>Він зазначив, що це складно зробити на національному рівні в кожній з країн, особливо важко добитися такого рішення в Німеччині, Франції, Бельгії, Нідерландах, Іспанії та Люксембургу.</p>
      <p>«Але в рамках європейської ініціативи це цілком реально. Визнання Палестини всім Євросоюзом було б сигналом – палестинцям потрібна батьківщина, потрібна держава так само, як і ізраїльтянам», – додав міністр.</p>
      <p>Раніше США визнали єврейські поселення на території Палестини, хоча міжнародне співтовариство не вважає їх частиною Ізраїлю. У Вашингтоні вирішили, що це допоможе врегулюванню палестино-ізраїльського конфлікту.</p>
      <p>Палестина зі свого боку сприйняла рішення американської влади негативно, звинувативши адміністрацію президента Дональда Трампа в порушенні міжнародних угод.</p>
      <related>
        <h4>Також читайте</h4>
        <a href="https://mind.ua/news/20204625-ssha-bilshe-ne-vvazhayut-nezakonnimi-izrayilski-poselennya-v-palestini"/>
        <a href="https://mind.ua/news/20204624-es-prijnyav-novij-byudzhet-bilshe-groshej-na-klimat-i-menshe-turechchini"/>
        <a href="https://mind.ua/news/20204536-glava-odeskoyi-oda-anonsuvav-zapusk-paromnoyi-perepravi-do-es-do-kincya-2019-roku"/>
      </related>
    </article>
  </body>
</html>