<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/diethnes-podosfairo/o-miralas-tsakwthhke-me-ton-mpoloni-kai-phge-sfaira-sta-apodythria.5646142.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T16:04:00+00:00"/>
    <meta property="og:title" content="Ο Μιραλάς τσακώθηκε με τον Μπόλονι και πήγε σφαίρα στα αποδυτήρια"/>
    <meta property="og:description" content="Η αναμέτρηση της Γάνδης με την Αντβέρπ επισκιάστηκε από επεισόδιο μεταξύ του Κέβιν Μιραλάς και του Λάζλο Μπόλονι στον πάγκο των φιλοξενουμένων, με τον άλλοτε στράικερ του Ολυμπιακού αντί να μπαινει αλλαγή να φεύγει για τα αποδυτήρια."/>
  </head>
  <body>
    <article>
      <h1>Ο Μιραλάς τσακώθηκε με τον Μπόλονι και πήγε σφαίρα στα αποδυτήρια</h1>
      <h2>Η αναμέτρηση της Γάνδης με την Αντβέρπ επισκιάστηκε από επεισόδιο μεταξύ του Κέβιν Μιραλάς και του Λάζλο Μπόλονι στον πάγκο των φιλοξενουμένων, με τον άλλοτε στράικερ του Ολυμπιακού αντί να μπαινει αλλαγή να φεύγει για τα αποδυτήρια.</h2>
      <address><time datetime="2019-11-25T16:04:00+00:00">25 Nov 2019, 16:04</time> by <a rel="author">Βαγγέλης Σταματόπουλος</a></address>
      <p>Η αναμέτρηση μεταξύ της Αντβέρπ επί της Γάνδης βρήκε τις δύο ομάδες ισόπαλες με σκορ 1-1, ωστόσο σε επίπεδο εντυπώσεων η Αντβέρπ ήταν η μεγάλη χαμένη, με την ηρεμία της ομάδας να διαταράσσεται από το επεισόδιο στον πάγκο που είχε για πρωταγωνιστές δύο παλιούς γνώριμους του ελληνικού φίλαθλου κοινού.</p>
      <p>Από τη μία ο άλλοτε φορ του Ολυμπιακού (σε δύο διαφορετικές θητείες του στους Πειραιώτες) Κέβιν Μιραλάς και από την άλλη ο άλλοτε προπονητής του ΠΑΟΚ, Λάζλο Μπόλονι.</p>
      <p>Όλα έγιναν όταν κάποια στιγμή ο Μιραλάς δέχτηκε κάλεσμα από τον Μπόλονι για να περάσει στο ματς ως αλλαγή, κάτι όμως που δεν έγινε ποτέ. Οι δύο άνδρες είχαν έναν μίνι διάλογο και λίγα δευτερόλεπτα μετά ο Μιραλάς κατευθύνθηκε προς τα αποδυτήρια, με τα βελγικά ΜΜΕ να αναφέρουν πως ο Μπόλονι αποφάσισε να ακυρώσει την αλλαγή του.</p>
      <p>
        <i>"Ήταν ένα μικρό θέμα. Πιθανότατα ήταν απογοητευμένος για το γεγονός πως άρχισε στον πάγκο. Δεν είναι ο μοναδικός παίκτης που δεν παίζει, καθώς ανάλογη εμπειρία είχαν και οι Ρεφαέλοβ και Λάμκελ Ζε.</i>
      </p>
      <p><i>Έτσι είναι η ζωή του ποδοσφαιριστή και εκείνοι που δεν μπορούν να το διαχειριστούν, θα είναι καλύτερα να αλλάξουν επάγγελμα"</i>, δήλωσε στο φινάλε του αγώνα ο Μπόλονι, κληθείς να σχολιάσει το απρόοπτο που έλαβε χώρα κατά τη διάρκεια του αγώνα με πρωταγωνιστές εκείνον και τον Βέλγο επιθετικό.</p>
      <figure>
        <iframe data-src="https://twitter.com/HLNinEngeland/status/1198649446185218051?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>