<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/iran-federation-put-me-in-a-real-unbearable-situation"/>
    <meta property="og:site_name" content="euronews"/>
    <meta property="article:published_time" content="2019-11-25T16:34:17+00:00"/>
    <meta property="og:title" content="ویلموتس: فدراسیون فوتبال ایران شرایط غیرقابل تحملی را به من تحمیل کرد"/>
    <meta property="og:description" content="سرمربی تیم ملی فوتبال ایران با انتشار توییتی جنجالی تلویحا پایان قرارداد خود با فدراسیون فوتبال ایران را تایید کرد."/>
  </head>
  <body>
    <article>
      <h1>ویلموتس: فدراسیون فوتبال ایران شرایط غیرقابل تحملی را به من تحمیل کرد</h1>
      <address><time datetime="2019-11-25T16:34:17+00:00">25 Nov 2019, 16:34</time> by <a rel="author">نیما قدکپور </a></address>
      <p>مارک ویلموتس، سرمربی تیم ملی فوتبال ایران که در چهار بازی رسمی اخیر دو شکست و دو پیروزی بدست آورد و شایعاتی دربارۀ پایان همکاری با او پس از این شکست‌ها شنیده می‌شد، روز دوشنبه در صفحه توییتر خود شایعات مطرح شده در «رسانه‌های ایران» را بی‌اساس خواند و از «تحمیل شرایط غیرقابل تحمل به او و همکارانش از سوی فدراسیون فوتبال ایران» نوشت.</p>
      <p>مارک ویلموتس اعلام کرد فدراسیون فوتبال ایران با نقض مفاد قرارداد چنین شرایطی را فراهم کرده است.</p>
      <p>او در صفحه توییتر خود تاکید کرد که پرونده قرارداد و «شکایت» احتمالی در دستان «وکلایش» است و نمی‌خواهد بیشتر در این باره اظهارنظر کند.</p>
      <figure>
        <iframe data-src="https://twitter.com/euronewses/status/1198978912161849345" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/euronewses/status/1198978881312698369" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>برخی از رسانه‌های ایران روز شنبه اعلام کردند که فدراسیون فوتبال ایران قرارداد مارک ویلموتس را فسخ کرده است و در انتظار بستن قرارداد جدید با سرمربی پیشین پرسپولیس و تیم ملی فوتبال ایران، برانکو ایوانکوویچ است.</p>
      <p>ویلموتس در دو بازی اخیر تیم ملی فوتبال ایران در چارچوب رقابت‌های انتخابی جام جهانی متحمل دو شکست پیاپی از بحرین و عراق شد. شکست‌هایی که احتمال صعود ایران به مرحله پایانی مقدماتی جام جهانی را بسیار کم کرد.</p>
      <p>پیش از بازی با عراق نیز مارک ویلموتس مدتی از تیم ملی دور بود. رسانه‌های ایران اعلام کردند که سرمربی پیشین تیم ملی فوتبال بلژیک به مبلغ قرارداد خود معترض است و می‌خواهد آن را افزایش دهد.</p>
      <p>سه روز پیش از بازی با تیم ملی عراق، رسانه‌های ایران ادعا کردند که مهدی تاج، رئیس فدراسیون فوتبال ایران موفق شده است به توافق جدیدی بر سر رقم قرارداد مارک ویلموتس دست پیدا کند. رسانه‌ها همچنین اعلام کردند که رقم قرارداد سرمربی بلژیکی نزدیک به ۵ میلیون یورو است.</p>
      <p>رسانه‌های ورزشی ایران به نقل از فدراسیون فوتبال نوشتند که روز دوشنبه مسئولان با برانکو ایوانکوویچ، سرمربی کروات برای عقد قرارداد جدید قرار ملاقات دارند.</p>
      <p>گفته می‌شود برانکو ایوانکوویچ پیشاپیش مفاد و شرایط برای تصدی‌گری پست سرمربی تیم ملی فوتبال ایران را پذیرفته است.</p>
      <p>طبق اظهارات مقامات فدراسیون فوتبال ایران قرار بوده است روز دوشنبه جلسه‌ای با مارک ویلموتس نیز برگزار شود که با این توییت سرمربی بلژیکی بعید به نظر می‌رسد چنین اتفاقی بیفتد.</p>
    </article>
  </body>
</html>