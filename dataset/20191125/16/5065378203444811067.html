<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/dikaiosynh/story/1032414/xamos-sti-diki-toy-ithopoioy-poy-katigoreitai-oti-viase-odigo-taxi"/>
    <meta property="og:site_name" content="Newsbomb"/>
    <meta property="article:published_time" content="2019-11-25T16:34:06+00:00"/>
    <meta property="og:title" content="Χαμός στη δίκη του ηθοποιού που κατηγορείται ότι βίασε οδηγό ταξί"/>
    <meta property="og:description" content="Σε κλίμα έντασης ξεκίνησε η δίκη του ηθοποιού, Γιώργου Καρκά ο οποίος κάθεται στο εδώλιο κατηγορούμενος για το βιασμό 25χρονου πρώην οδηγού ταξί."/>
  </head>
  <body>
    <article>
      <h1>Χαμός στη δίκη του ηθοποιού που κατηγορείται ότι βίασε οδηγό ταξί</h1>
      <h2>Σε κλίμα έντασης ξεκίνησε η δίκη του ηθοποιού, Γιώργου Καρκά ο οποίος κάθεται στο εδώλιο κατηγορούμενος για το βιασμό 25χρονου πρώην οδηγού ταξί.</h2>
      <address><time datetime="2019-11-25T16:34:06+00:00">25 Nov 2019, 16:34</time> by <a rel="author">Newsroom</a></address>
      <p><i>«Από την πρώτη στιγμή αρνήθηκα την πράξη του βιασμού, ήδη από την Αστυνομία. <b>Δέχομαι την κατοχή ναρκωτικών ουσιών για ιδία χρήση</b>»</i>, είπε ο ηθοποιός όταν ρωτήθηκε από έδρας τι δηλώνει επί των κατηγοριών που του αποδίδονται.</p>
      <p>Στο πλευρό του βρέθηκαν, μεταξύ άλλων, ο ηθοποιός, <b>Σπύρος Μπιμπίλας</b>, που έχει προταθεί να καταθέσει ως μάρτυρας υπεράσπισης, αλλά και ο <b>Γρηγόρης Βαλιανάτος</b>.</p>
      <p>Ωστόσο, ο 25χρονος πρώην οδηγός ταξί που κατήγγειλε τον ηθοποιό για βιασμό επέμενε κατά την κατάθεσή του <b>ότι όσα ισχυρίζεται ο ηθοποιός είναι ψευδή,</b> λέγοντας ότι ακόμα και ο ίδιος άργησε να καταλάβει τι πραγματικά είχε συμβεί, καθώς βρισκόταν υπό την επήρεια ουσιών.</p>
      <p>Ο 25χρονος υποστήριξε ότι ακολουθούσε τις οδηγίες του κατηγορούμενου για τη διαδρομή που θα ακολουθούσαν και ότι κατόπιν πρότασης του ηθοποιού <b>σταμάτησαν για φαγητό σε ένα ταχυφαγείο</b>, όπου φέρονται να έμειναν για περίπου μία ώρα.</p>
      <p><i>«Ήταν μία καλή ευκαιρία να σταματήσω να ουρήσω και να κάτσω να φάω γιατί μετά είχα κανονίσει δουλειές. Βγήκα από την τουαλέτα και μου πρότεινε να με κεράσει κάτι, αφού θα έτρωγε ο ίδιος. Σκέφτηκα ότι καλή τη καρδία με κερνάει και εγώ δεν θα χρεώσω την αναμονή. Μου έχει ξανασυμβεί τέτοια περίπτωση»</i> είπε, εξηγώντας γιατί σε όλη αυτή τη διαδρομή <b>το ταξίμετρο δεν «έγραφε».</b></p>
      <p>Παράλληλα, αναφέρθηκε στην ολιγόλεπτη στάση του έξω από κατάστημα sex shop, όπου ο ηθοποιός, σύμφωνα με τη μαρτυρία, προχώρησε σε αγορά, ενώ επέμεινε στην καταγγελία του ότι ο κατηγορούμενος<b> έριξε κάποιο ναρκωτικό στον καφέ που είχε μέσα στο ταξί</b>.</p>
      <p>Όπως κατέθεσε, ενώ βρίσκονταν σε απομονωμένο σημείο, ο ίδιος δεν ένιωσε καλά και <b>ξάπλωσε ρίχνοντας πίσω το κάθισμα του οδηγού.</b></p>
      <p><i>«Νόμιζα ότι ήμουν κουρασμένος. Δεν μπορούσα να φανταστώ ότι θα είχε ρίξει χυμούς της ζούγκλας και δεν ξέρω κι εγώ τι άλλο», </i>υποστήριξε. Σύμφωνα με τον 25χρονο την επόμενη ημέρα, πήγε στο Αστυνομικό Τμήμα όπου τον παρέπεμψαν σε ιατροδικαστή, ο οποίος - όπως ανέφερε - του ανακοίνωσε ότι τον <i>«είχαν βιάσει</i>».</p>
      <p>
        <b>
          <i>«Νόμιζα ότι θα έπεφτα θύμα ληστείας. Σκόπευα να τον καταγγείλω για απόπειρα ληστείας, αυτό νόμιζα ότι συνέβη μέχρι που πήγα στον ιατροδικαστή. Μετά ήθελα να με κλειδώσουν σε ένα κελί με εκείνον και να τον φάω ζωντανό».</i>
        </b>
      </p>
      <p>Στην κατάθεση του, φίλος του οδηγού περιέγραψε τη στιγμή που τον αντίκρισε όταν τον βρήκε, εκείνο το βράδυ, στο νοσοκομείο.</p>
      <p>«Τον είδα να κάθεται στα σκαλοπάτια, το μάτι του ήταν χαμένο, δεν μπορούσε να κινηθεί. Στην αρχή δεν με αναγνώρισε. Ο γιατρός μου είπε ότι μάλλον του έριξαν κάτι στον καφέ. Ήταν σαν σακί, σαν άψυχη κούκλα. Δεν μου είπε τι είχε συμβεί. Προσπαθούσε να θυμηθεί, μου έλεγε ότι υποφέρει, πονάει» είπε και συμπλήρωσε πως είδε και τον κατηγορούμενο να βγαίνει από το ταξί συνοδεία αστυνομικών.</p>
      <p><i><b>«Είχε την εικόνα τυπικού χρήστη», </b></i>ανέφερε χαρακτηριστικά.</p>
      <p>Πολλές φορές η ατμόσφαιρα φορτίστηκε από τα κλάματα του οδηγού ταξί και της μητέρας του που ακούγονταν μέσα στη δικαστική αίθουσα.</p>
      <p>Ο συνήγορος υπεράσπισης του κατηγορούμενου διαμαρτυρήθηκε με έντονο ύφος ότι δεν μπορεί να συνεχιστεί η διαδικασία μέσα σε κλάματα, με την πολιτική αγωγή να απαντά: <i><b>«Θα μας απαγορεύσετε να κλαίμε;».</b></i></p>
      <p><b>Συνήγορος Πολιτικής αγωγής</b>: Προσβάλλετε βάναυσα το θύμα.</p>
      <p><b>Συνήγορος υπεράσπισης</b>: Ποιος είναι το θύμα θα δούμε...</p>
      <p>Από την πλευρά του, ο φύλακας του Ιπποκράτειου νοσοκομείου όπου βρέθηκαν οι δυο άνδρες αναφερόμενος στον οδηγό ταξί είπε πως ήταν εκτός εαυτού και όταν του ζήτησε να απομακρύνει το ταξί από την είσοδο εκείνος τον έβρισε χυδαία και τον χτύπησε.</p>
      <p><b><i>«Ήταν σε υπερένταση. Πιστεύω ότι ήταν υπό την επήρεια ουσιών», </i></b>είπε συμπληρώνοντας ότι αργότερα όταν ηρέμησε του ζήτησε συγγνώμη.</p>
      <p>Αναφερόμενος στον κατηγορουμενο περιέγραψε πως ήταν αναίσθητος στο κάθισμα του συνοδηγού. <i><b>«Όταν ήρθε η αστυνομία με τα χίλια ζόρια κατάφεραν να τον βγάλουν έξω» </b></i>τόνισε και υποστήριξε πως από την τσέπη του ηθοποιού ένας αστυνομικός αφαίρεσε ένα μπουκαλάκι και το πέταξε.</p>
      <p>Η αναφορά αυτή προκάλεσε <b>έντονη αντιπαράθεση</b> καθώς το συγκεκριμένο μπουκάλι φέρεται να περιείχε διεγερτικό και στάθηκε αφορμή για τις αιτιάσεις των συνηγόρων που καταγγέλλουν πλημμελή προδικασία η οποία ωστόσο, όπως λένε, δεν μπορεί να αποδοθεί στον κατηγορούμενο.</p>
      <p>Ο αστυνομικός που πρώτος είδε στο νοσοκομείο τον ηθοποιό και τον οδηγό ταξί στην κατάθεσή του περιέγραψε:<b> <i>«Κανένας από τους δυο δεν ήταν καλά και οι δυο είχαν πάρει ναρκωτικά».</i></b></p>
      <p>Η δίκη θα συνεχιστεί στις 10 Δεκεμβρίου 2019.</p>
      <p>
        <b>Δείτε όλες τις τελευταίες </b>
        <a href="https://www.newsbomb.gr/oles-oi-eidhseis">
          <b>Ειδήσεις</b>
        </a>
        <b> από την Ελλάδα και τον Κόσμο, τη στιγμή που συμβαίνουν, στο </b>
        <a href="https://www.newsbomb.gr/">
          <b>Newsbomb.gr</b>
        </a>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/ellada/dikaiosynh/story/1032341/synagermos-sti-germania-arpaxan-1-dis-eyro-apo-moyseio-h-megalyteri-diarrixi-olon-ton-epoxon">Συναγερμός στη Γερμανία: Άρπαξαν 1 δισ. ευρώ από μουσείο - Η μεγαλύτερη διάρρηξη όλων των εποχών</a>
      </p>
      <p>
        <a href="https://www.newsbomb.gr/ellada/dikaiosynh/story/1032369/syntaxeis-poioi-tha-paroyn-anadromika-eos-kai-10-560-eyro">Συντάξεις: Ποιοι θα πάρουν αναδρομικά έως και 10.560 ευρώ</a>
      </p>
    </article>
  </body>
</html>