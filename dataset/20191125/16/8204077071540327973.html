<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/aziia/336/a/izborite-v-honkong-se-prevyrnaha-vyv-vot-na-nedoverie-sreshtu-pekin--293821/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Изборите в Хонконг се превърнаха във вот на недоверие срещу Пекин"/>
    <meta property="og:description" content="В неделя беше отчетена безпрецедентната избирателна активност от над 70 процента"/>
  </head>
  <body>
    <article>
      <h1>Изборите в Хонконг се превърнаха във вот на недоверие срещу Пекин</h1>
      <h2>В неделя беше отчетена безпрецедентната избирателна активност от над 70 процента</h2>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">Радостина Ивчева</a></address>
      <p>След месеци на размирици в Хонконг, изборите за градски съвети в неделя отчетоха рекордна избирателна активност и донесоха голяма победа на продемократично настроените кандидати. Това създаде нови препятствия пред политиката на Пекин и засили натиска върху ръководителя на администрацията на автономния град, предава Ройтерс.</p>
      <p>В навечерието на изборите в града избухнаха сблъсъци между полицията и протестиращи срещу правителството, които се бяха барикадирали в няколко университета.</p>
      <p>И все пак в неделя, сред рядко затишие, близо три милиона души, или около три четвърти от имащите право на глас, излязоха, за да упражнят демократичните си права. Така продемократично настроените кандидати в крайна сметка спечелиха близо 400 места от 452-членния градски съвет. За сравнение, на последните избори преди четири години те спечелиха само 100 места.</p>
      <p>„Повечето хора смятат, че около един милион избиратели излязоха да изпратят политическо послание до правителството, че те все още подкрепят протестиращите и са недоволни от правителството“, казва политологът от Китайския университет Ма Нгок.</p>
      <p>"Правителството и про-пекинският лагер винаги са твърдели, че имат обществената подкрепа", добави Ма. "Но сега ... това е голям шамар за тях, защото обществеността показа реалната си позиция и то с рекордни числа."</p>
      <p>Ръководителят на администрацията на Хонконг Кари Лам заяви, че уважава резултата и че нейното правителство „ще се вслуша във възгледите на обществеността с открит ум и със сериозно размишление“.</p>
      <p>Областните съветници нямат политически правомощия и се занимават до голяма степен с проблемите на поминъка, но някои анализатори казват, че значителната победа предоставя на демократите допълнителен лост за влияние върху политиката.</p>
      <p>Ло Кин-хъй, продемократичен окръжен съветник, който беше преизбран, заяви, че вотът всъщност е "вот на недоверие" за политическата номенклатура, включително към ръководителя на Хонконг Кари Лам и ключови китайски служители като Джан Сяоминг, ръководител на Службата по въпросите на Хонконг и Макао на Държавния съвет.</p>
      <p>Стенли Н Чау-пей, делегат на Хонконг в Националния народен конгрес на Китай, заяви пред репортери, че изборите са били "несправедливи".</p>
      <p>Стенли Н призова правителството да реагира с ефективни политики за „справяне с дълбоките разделения в обществото“ и за ефективни мерки за прекратяване на насилието.</p>
      <p>Пространството за маневриране на Лам обаче остава „много ограничено“. Някои наблюдатели казаха, че сега тя ще бъде изправена пред по-голям натиск да отговори на исканията на протестиращите, които включват демократични реформи и независимо разследване на обвиненията за полицейско насилие.</p>
      <p>Според анализаторите, имайки предвид твърдата линия в политиката до момента, вероятността Пекин да предложи нови отстъпки в краткосрочен план остава малка.</p>
      <p>От ключовите искания на протестиращите досега правителството отговори само на едно: през септември властите официално оттеглиха законопроекта за екстрадиция, който предизвика първите протести.</p>
      <p>На изборите сега беше отчетена безпрецедентната избирателна активност от над 70 процента.</p>
      <p>Гласуването подчертава дълбока подкрепа за протестното движение, като много от гласоподавателите заявиха, че искат да накажат про-пекинския лагер за подкрепата им относно законопроекта за екстрадиция, въпреки изразеното масово обществено недоволство.</p>
      <p>
        <i>По статията работиха: <a href="https://www.investor.bg/aziia/336/a/izborite-v-honkong-se-prevyrnaha-vyv-vot-na-nedoverie-sreshtu-pekin--293821/znvygb:enqbfgvan.vipurin@Vairfgbe.ot">Радостина Ивчева</a>, редактор <a href="https://www.investor.bg/aziia/336/a/izborite-v-honkong-se-prevyrnaha-vyv-vot-na-nedoverie-sreshtu-pekin--293821/znvygb:crgre.arlxbi@tznvy.pbz">Петър Нейков</a></i>
      </p>
      <related>
        <h4>Още по темата</h4>
        <a href="https://www.investor.bg/aziia/336/a/kitai-ne-ochakva-vtora-faza-na-tyrgovskata-sdelka-predi-izborite-v-sasht-293789/"/>
        <a href="https://www.investor.bg/novini/130/a/okonchatelno-ikonomikata-na-honkong-e-v-recesiia--293287/"/>
      </related>
      <related>
        <a href="https://www.investor.bg/aziia/336/a/pobedata-na-demokratite-v-honkong-dovede-do-povisheniia-na-aziatskite-borsi-293803/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/surovini/365/a/eventualnata-blizost-na-tyrgovskoto-sporazumenie-povishi-cenite-na-petrola-293784/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/rekordna-izbiratelna-aktivnost-otbeliazvat-izborite-v-honkong-293765/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ad-hoc/502/a/honkong-se-stiaga-za-novi-bezredici-293421/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/zashto-bogatite-gradove-v-sveta-se-buntuvat--293141/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/okonchatelno-ikonomikata-na-honkong-e-v-recesiia--293287/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/povecheto-fondovi-borsi-v-aziia-zatvoriha-na-zelena-teritoriia-vyv-vtornik--293039/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/346/a/nba-gubi-oshte-sponsori-v-kitai-sled-tuita-v-podkrepa-na-protestite-v-honkong-290910/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ad-hoc/502/a/honkong-triabva-da-pokaje-dobra-volia-chast-2-290757/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>