<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/bedrijven/artikel/4933491/grote-problemen-voor-uber-verliest-wederom-licentie-londen"/>
    <meta property="og:site_name" content="RTLZ"/>
    <meta property="article:published_time" content="2019-11-25T16:42:00+00:00"/>
    <meta property="og:title" content="Grote problemen voor Uber: verliest wederom licentie in Londen"/>
    <meta property="og:description" content="Taxi-app Uber krijgt geen nieuwe vergunning om in Londen te rijden. Uber kan nog tegen de beslissing in beroep. Als het dat verliest zou de klap groot zijn, want Londen is namelijk wereldwijd één van de vijf belangrijkste markten voor Uber."/>
  </head>
  <body>
    <article>
      <h1>Grote problemen voor Uber: verliest wederom licentie in Londen</h1>
      <address>
        <time datetime="2019-11-25T16:42:00+00:00">25 Nov 2019, 16:42</time>
      </address>
      <p>Taxi-app Uber krijgt geen nieuwe vergunning om in Londen te rijden. Uber kan nog tegen de beslissing in beroep. Als het dat verliest zou de klap groot zijn, want Londen is namelijk wereldwijd één van de vijf belangrijkste markten voor Uber.</p>
      <p>Uber komt maar niet in rustiger vaarwater. Transport for London (TfL), dat voor Londen beslist over de licentie, <a href="https://tfl.gov.uk/info-for/media/press-releases/2019/november/uber-london-limited-found-to-be-not-fit-and-proper-to-hold-a-private-hire-operator-licence">vindt </a>dat Uber de veiligheid voor de passagiers in gevaar brengt.</p>
      <h3>Onverzekerd</h3>
      <p>Chauffeurs van Uber konden namelijk eenvoudig hun eigen foto uploaden zodat ze onder de naam van iemand anders konden rijden. Daardoor zijn er minstens 14.000 taxiritten geweest waarbij de chauffeurs niet verzekerd waren. Sommige ritten werden gereden met chauffeurs zonder vergunning, vertelt Anne Saenen, correspondent van RTL Nieuws in het Verenigd Koninkrijk.</p>
      <p>In één geval had TfL eerder de licentie van de bewuste chauffeur ingetrokken. Verder konden chauffeurs die waren geschorst een Uberaccount aanmaken. Ook dat bracht de veiligheid van passagiers in gevaar, aldus TfL.</p>
      <figure>
        <img src="https://www.rtlz.nl/sites/default/files/styles/block_image/public/content/images/2019/08/09/uber_0908.jpg?itok=8gW8JlhT"/>
      </figure>
      <p>
        <a href="https://www.rtlz.nl/beurs/artikel/4808776/uber-winst-verlies-taxi-app-ridesharing-zwanenburg">Zie ook: Gaat Uber ooit nog winst maken?</a>
      </p>
      <h3>Tweede keer</h3>
      <p>Het is de tweede keer dat de licentie voor Uber is ingetrokken. De eerste keer vond TfL dat Uber niet transparant genoeg was, waardoor TfL niet goed genoeg kon controleren of de regels wel werden nageleefd.</p>
      <p>Uber kreeg daarna toch twee maanden uitstel om alles voor elkaar te krijgen, maar nu heeft TfL dus besloten dat het niet genoeg is.</p>
      <h3>In beroep</h3>
      <p>Uber heeft 21 dagen om beroep aan te tekenen tegen het besluit. "Ik kan mij niet voorstellen dat ze dat niet doen", aldus Saenen. In de tussentijd kunnen de taxi's blijven doorrijden, in ieder geval tot aan de uitspraak van de rechter. Wanneer die komt is lastig te zeggen, aldus Saenen.</p>
      <p>De uitspraak van de rechter heeft geen gevolgen voor de rest van het Verenigd Koninkrijk, aldus Saenen. Maar Londen is verreweg de grootste markt in het land én het behoort tot de vijf grootste markten voor Uber in de wereld.</p>
      <h3>Duitsland</h3>
      <p>Minder groot is Uber in Duitsland, maar ook daar zijn problemen, legt Jeroen Akkermans, correspondent van RTL Nieuws in Duitsland, uit. Uber is daar  verstrikt in een kat-en-muisspel met de autoriteiten.</p>
      <p>Vorig jaar december werd <a href="https://www.spiegel.de/wirtschaft/unternehmen/uber-black-geschaeftsmodell-von-uber-black-laut-bgh-ist-unzulaessig-a-1243528.html">Uber Black verboden</a>. Afgelopen maand <a href="https://www.handelsblatt.com/unternehmen/handel-konsumgueter/juristische-schlappe-landgericht-koeln-untersagt-fahrdienst-app-uber-x/25147328.html">stak de rechter in Keulen</a> een stokje voor Uber X. Op het Europese hoofdkantoor van Uber in Amsterdam zeggen ze echter geen Duits te begrijpen, zodat de uitspraak van de rechter nog niet geaccepteerd kan worden.</p>
      <h3>Nieuwe truc?</h3>
      <p>"Dit is juridisch getouwtrek", zegt Akkermans hierover. Het lijkt een kwestie van tijd voordat Uber in heel Duitsland is verboden, "tenzij Uber weer een truc  bedenkt".</p>
      <p>Er is sowieso veel aversie tegen Uber in Duitsland, aldus Akkermans. Dat wordt aangewakkerd door de taxibranche, de concurrentie vanUber wordt als oneerlijk gezien. Er is in Duitsland echter ook een gebrek aan vertrouwen in digitalisering en consumenten willen niet graag hun creditcardgegevens afgeven.</p>
      <h3>Oud-ceo casht</h3>
      <p>Vorige week bleek dat de voormalige topman van Uber, Travis Kalanick, miljoenen aandelen in het bedrijf achter de taxi-app verkocht. De week daarvoor zette hij ook al een aanzienlijk deel van zijn aandelen in de markt. De verkoop van ongeveer een derde van zijn aandelen Uber deze maand leverde hem tot nu toe een bedrag van 882 miljoen dollar op.</p>
      <p>Uber zag in het derde kwartaal de omzet stijgen, met 30 procent tot 3,9 miljard dollar. Het <a href="https://www.rtlz.nl/beurs/bedrijven/artikel/4910076/uber-opnieuw-rode-cijfers-door-aandelenopties-personeel">verlies</a> liep echter ook op, tot 1,2 miljard dollar.</p>
      <p>Vanwege de beursgang keerde het bedrijf 3,9 miljard euro uit aan bonussen in aandelen. Beleggers hebben echter nog weinig plezier beleefd aan hun aandelen. Sinds de beursgang daalde <a href="https://finance.yahoo.com/quote/UBER/chart?p=UBER#eyJpbnRlcnZhbCI6IndlZWsiLCJwZXJpb2RpY2l0eSI6MSwiY2FuZGxlV2lkdGgiOjUxLjU3ODk0NzM2ODQyMTA1NSwidm9sdW1lVW5kZXJsYXkiOmZhbHNlLCJhZGoiOnRydWUsImNyb3NzaGFpciI6dHJ1ZSwiY2hhcnRUeXBlIjoibGluZSIsImV4dGVuZGVkIjpmYWxzZSwibWFya2V0U2Vzc2lvbnMiOnt9LCJhZ2dyZWdhdGlvblR5cGUiOiJvaGxjIiwiY2hhcnRTY2FsZSI6ImxpbmVhciIsInBhbmVscyI6eyJjaGFydCI6eyJwZXJjZW50IjoxLCJkaXNwbGF5IjoiVUJFUiIsImNoYXJ0TmFtZSI6ImNoYXJ0IiwidG9wIjowfX0sInNldFNwYW4iOm51bGwsImxpbmVXaWR0aCI6Miwic3RyaXBlZEJhY2tncm91ZCI6dHJ1ZSwiZXZlbnRzIjp0cnVlLCJjb2xvciI6IiMwMDgxZjIiLCJzeW1ib2xzIjpbeyJzeW1ib2wiOiJVQkVSIiwic3ltYm9sT2JqZWN0Ijp7InN5bWJvbCI6IlVCRVIifSwicGVyaW9kaWNpdHkiOjEsImludGVydmFsIjoid2VlayIsInRpbWVVbml0IjpudWxsLCJzZXRTcGFuIjpudWxsfV0sImV2ZW50TWFwIjp7ImNvcnBvcmF0ZSI6eyJkaXZzIjp0cnVlLCJzcGxpdHMiOnRydWV9LCJzaWdEZXYiOnt9fSwiY3VzdG9tUmFuZ2UiOm51bGwsInRpbWVVbml0IjpudWxsLCJyYW5nZSI6bnVsbH0%3D">de koers</a> van 45 tot onder de 30 dollar.</p>
      <h3>Meer problemen</h3>
      <p>Uber kampt ook in andere landen met weerstand. Taxichauffeurs zien Uber niet graag komen, terwijl chauffeurs van Uber klagen dat ze te weinig betaald krijgen.</p>
      <p>Daarnaast moeten taxi-apps zoals Uber en Lyft zeer waarschijnlijk hun chauffeurs voortaan gaan behandelen als <a href="https://www.rtlz.nl/tech/artikel/4844661/uber-lyft-chauffeurs-freelancers-werknemers-californie-zzp-freelance">werknemers in Californië</a>. De senaat in de Amerikaanse staat Californië heeft een wet aangenomen waarin dat staat.</p>
    </article>
  </body>
</html>