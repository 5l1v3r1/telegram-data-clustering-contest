<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22855/mpz-la-ti-do-os-krizevci-pri-ljutomeru-bo-zapel-med-petsto-mladimi.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-25T16:27:00+00:00"/>
    <meta property="og:title" content="MPZ LA TI DO OŠ Križevci pri Ljutomeru bo zapel med petsto mladimi"/>
    <meta property="og:description" content="Že petič se bo v Gallusovi dvorani Cankarjevega doma zgodil zborovski praznik, saj bo na odru naenkrat stalo kar petsto mladih, med njimi tudi pevci zborov iz Glasbene šole Murska Sobota in LA TI DO OŠ Križevci pri Ljutomeru. Zbori se bodo kot pojoča celota srečali šele na samem koncertu Potujoča muzika, ki bo ..."/>
  </head>
  <body>
    <article>
      <h1>MPZ LA TI DO OŠ Križevci pri Ljutomeru bo zapel med petsto mladimi</h1>
      <h2>Petsto mladih napoveduje Festival Europa Cantat Ljubljana 2021, med njimi tudi pevci zbora LA TI DO OŠ Križevci pri Ljutomeru</h2>
      <address><time datetime="2019-11-25T16:27:00+00:00">25 Nov 2019, 16:27</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/mpz-la-ti-do-os-krizevci-pri-ljutomeru-bo-zapel-med-petsto-mladimi_23620434660.jpg"/>
        <figcaption>Križevski mladinki zbor bo zapel med petsto mladimi</figcaption>
      </figure>
      <p>Že petič se bo v Gallusovi dvorani Cankarjevega doma zgodil zborovski praznik, saj bo na odru naenkrat stalo kar petsto mladih, med njimi tudi pevci zborov iz Glasbene šole Murska Sobota in LA TI DO OŠ Križevci pri Ljutomeru. Zbori se bodo kot pojoča celota srečali šele na samem koncertu Potujoča muzika, ki bo potekal v nedeljo, 1. decembra 2019, ob 18. uri. Z bienalno prireditvijo v organizaciji JSKD bodo počastili Svetovni dan zborovske glasbe, s katero se ukvarja več kot 100.000 Slovencev. Ob tej priložnosti je izšla notna zbirka z novimi skladbami za mladinske zbore, koncert pa je tudi najava največjega glasbenega festivala v zgodovini Slovenije, Festival Europa Cantat 2021.</p>
      <figure>
        <img src="https://www.prlekija-on.net/uploaded/2018_04/mpz-la-ti-do-os-krizevci-prejel-srebrno-priznanje_25887150996.jpg"/>
        <figcaption>MPZ LA TI DO OŠ Križevci pri Ljutomeru</figcaption>
      </figure>
      <p>»<i>Zaradi pomanjkanja sodobne, aktualne zborovske literature za mladinske zbore smo se odločili s projektom Potujoča muzika spodbuditi domače skladatelje, da bi pisali tudi za to starostno skupino in s tem pomagati zborom z zanimivejšim sodobnim repertoarjem</i>,« je povedala <b>Mihela Jagodic</b>, producentka za zborovsko glasbo JSKD. Raznolik koncertni spored Potujoče muzike bo postregel z zanimivo noviteto <b>Mateja Kastelica</b>, s pesmimi različnih stilov iz tujih logov, z novim venčkom slovenskih ljudskih pesmi, ki jih na ljudskih instrumentih spremljajo <b>Janez Jocif</b> in mojstri ljudskega godčevstva, skupina Volk Folk, in z uspešnicami iz domovinskega repertoarja, med drugim z Mojo deželo Janija Goloba in Avsenikovim Viharnikom vrh gora. Nekatere od njih bodo tem na koncertu prvič izvedene.</p>
      <p>JSKD že desetletja skrbi za razvoj zborovske dejavnosti otrok in odraslih, s projektom Potujoča muzika pa ustvarja posebno priložnost za mladinske zbore. Pevce na koncert Potujoča muzika od jeseni pripravljajo šolski zborovodje, v Gallusovi dvorani pa jih prevzamejo izbrani dirigenti - letos se bosta s to zahtevno nalogo spoprijela <b>Rahela Durič</b> in <b>Damijan Močnik</b>. Priprave na koncert od zborov zahtevajo intenzivno delo, dogodek pa mlade pevce iz najboljših zborov Slovenije poveže v netekmovalnem duhu in jim tako omogoči čudovit občutek množičnega skupnega muziciranja.</p>
      <p>Koncert poteka pod okriljem priprav na festival Europa Cantat 2021. Festival, ki poteka vsaka tri leta v izbranem evropskem mestu že od leta 1963, bo med 16. in 25. julijem 2021 k nam privabil okrog 4.000 raznovrstnih glasbenikov s celega sveta. Ti bodo s slovenskimi pevskimi sestavi sodelovali na več kot 50 delavnicah in 100 koncertih pod vodstvom svetovno priznanih dirigentov. Prireditev zaradi kulturnega pomena in razsežnosti podpirata Vlada Republike Slovenije in Mestna občina Ljubljana.</p>
    </article>
  </body>
</html>