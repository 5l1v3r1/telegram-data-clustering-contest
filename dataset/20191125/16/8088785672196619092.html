<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/sozlesmeli-ve-ucretli-ogretmenlik-ile-ilgili-aciklama-h544015.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T16:35:03+00:00"/>
    <meta property="og:title" content="Sözleşmeli ve Ücretli Öğretmenlik İle İlgili Açıklama"/>
    <meta property="og:description" content="Hükümetin sözleşmeli ve ücretli öğretmenliği kaldırarak, sadece kadrolu atama yapması gerektiğini kaydeden Türk Eğitim Sen Genel Başkanı Talip Geylan, “Hükümetin farklı türde istihdam modelini uyguluyor olması anlaşılır gibi değildir. Öğretmenler odasında aynı işi yapan fakat farklı statülerde çalışan öğretmenlerimiz var. Oysa öğretmenler sadece kadrolu olarak istihdam edilmelidir” dedi."/>
  </head>
  <body>
    <article>
      <h1>Sözleşmeli ve Ücretli Öğretmenlik İle İlgili Açıklama</h1>
      <address><time datetime="2019-11-25T16:35:03+00:00">25 Nov 2019, 16:35</time> by <a rel="author">KamuAjans</a></address>
      <p>
        <b>Hükümetin sözleşmeli ve ücretli öğretmenliği kaldırarak, sadece kadrolu atama yapması gerektiğini kaydeden Türk Eğitim Sen Genel Başkanı Talip Geylan, “Hükümetin farklı türde istihdam modelini uyguluyor olması anlaşılır gibi değildir. Öğretmenler odasında aynı işi yapan fakat farklı statülerde çalışan öğretmenlerimiz var. Oysa öğretmenler sadece kadrolu olarak istihdam edilmelidir” dedi.</b>
      </p>
      <p>Sözleşmeli öğretmenliğin ilk olarak 2005 yılında 4/C statüsünde kısmi zamanlı geçici sözleşmeli öğreticilik  adıyla ihdas edildiğini bildiren Türk Eğitim Sen Genel Başkanı Talip Geylan, o tarihte Türk Eğitim-Sen’in konuyu yargıya taşıdığını, yargının da  ‘Öğretmenlik tam zamanlı yapılması gereken bir uzmanlık mesleğidir’ diyerek, kısmi zamanlı geçici sözleşmeli öğreticiliği iptal ettiğini söyledi. Bunun üzerine MEB’in, 4/B’li sözleşmeli öğretmenliği getirdiğini söyleyen Geylan, sendikamızın sözleşmeli öğretmenliğe karşı onlarca eylem yaptığını, hukuki girişimde bulunduğunu belirtti. 2011 yılındaki genel seçimler öncesinde muhalefet partilerinin sözleşmeli istihdam modelini kaldıracaklarını seçim beyannamelerine koymalarının ardından Adalet ve Kalkınma Partisi’nin tüm sözleşmelileri kadroya aldığını ifade eden Geylan, “232 bin 4/B’li çalışanı kadroya geçirdiler. Kadroya alınan sözleşmelilerin 68 bini öğretmendi. Buna rağmen Hükümet 2016 yılında bir KHK ile sözleşmeli öğretmenliği hem de bu kez mülakat sistemi ile birlikte geri getirdi. Türk Eğitim-Sen olarak bu konuyu yargıya taşıdık.  Temenni ediyorum ki; yargı, talebimiz doğrultusunda karar verecek ve sorunu kökten çözecektir.” diye konuştu.</p>
    </article>
  </body>
</html>