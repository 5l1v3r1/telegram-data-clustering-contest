<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tgspot.co.il/lg-innovation-is-more-than-seen-the-eye/"/>
    <meta property="og:site_name" content="TGspot"/>
    <meta property="article:published_time" content="2019-11-25T16:00:12+00:00"/>
    <meta property="og:title" content="בכיר ב-LG: &quot;יש המון חדשנות בטכנולוגיה ואנחנו יודעים להוביל אותה כשצריך&quot;"/>
    <meta property="og:description" content="מרובוטים המלווים אנשים בשדה התעופה, דרך דלתות מקררים שקופות ועד מכונות כביסה שמזהות את בדי הבגדים שמוכנסים אליהם - ב-LG ממש לא מתעסקים רק בטלפונים"/>
  </head>
  <body>
    <article>
      <h1>בכיר ב-LG: "יש המון חדשנות בטכנולוגיה ואנחנו יודעים להוביל אותה כשצריך"</h1>
      <address><time datetime="2019-11-25T16:00:12+00:00">25 Nov 2019, 16:00</time> by <a rel="author" href="https://www.tgspot.co.il/author/itaim/" target="_blank">איתי מקמל</a></address>
      <p>בכל הקשור לתחום האלקטרוניקה רוב המוצרים הנמכרים בישראל שייכים למותגים הקטנים, בעיקר בשל היבט המחיר. המצב כמעט זהה בין אם מדובר במוצרים לבנים כמו מוצרים קטנים למטבח, מקררים או מכונות כביסה, וגם בתחום הסלולר. עם זאת נדמה כי בשנים האחרונות מרגישים שינוי בהתייחסות הצרכנית. יותר ויותר מדברים ורוצים חדשנות. יותר ויותר מחפשים מוצרים שיעשו לא רק את מה שמצפים מהם – אלא גם יהפכו את החיים לקלים ופשוטים יותר.</p>
      <p>אחת החברות הבולטות בתחום מוצרי האלקטרוניקה היא LG, יצרנית דרום קוריאנית המוכרת כאן בעיקר בתחום המובייל והטלוויזיות, אבל מייצרת שורה ארוכה של מוצרי חשמל לבית שלגבי חלקם כלל לא ידעתם כי קיימים. לנו הזדמן להגיע למפעל של LG בקוריאה ולשוחח עם בכירי החברה על הטכנולוגיות, הפיתוחים והעתיד לבוא.</p>
      <h3>לא רק סלולר</h3>
      <p>בשנים האחרונות נראה כי ל-LG לא ממש מסתדר בשוק הסלולר. ירידה במכירות וקושי להתאושש מבעיות העבר הביאו את המותג בישראל לנקודת שפל של ממש מול המתחרות. כשמסתכלים מקרוב, נראה כי בכירי החברה מבינים היטב את השוק, הרבה יותר משנדמה לנו, והם יודעים מה הפרופורציה הנכונה בשבילם.</p>
      <p>"אנחנו יודעים היכן אנחנו נמצאים ומודעים לירידה בשוק הניידים, אבל הזמנים משתנים", אמר <b>קנת’ הונג</b>, מנהל השיווק של LG Crop העולמית בשיחה עם TGSpot. "אנחנו לא נמצאים במרדף במטרה להיות המובילים בשוק, כי זה מצב מסוכן שיכול להוביל להידרדרות מהירה כפי שקרה לנוקיה (Nokia)".</p>
      <figure>
        <img src="https://www.tgspot.co.il/wp-content/uploads/2019/11/LG-G8X-Dual-screen.jpg"/>
        <figcaption>LG G8X עם מסך כפול</figcaption>
      </figure>
      <p>הוא סיפר כי החברה בוחנת כל הזמן את השוק, ומתאימה את עצמה למגמות. כך לדוגמה ה-<a href="https://www.tgspot.co.il/tag/lg-g8x/">LG G8X ThinQ</a> עם המסך הכפול, אשר מספק את רצון הצרכנים לפתרון של מכשיר מתקפל או עבודה במצב רחב, רק בלי הצורך לשלם אלפי דולרים ולחשוש מתקלות רבות במנגנון המכני. "אנחנו חושבים שהלקוחות כבר לא רוכשים מותג, אלא מחפשים את היכולת והחדשנות שהמוצר או השירות מסוגלים לספק לך. כן אפל (Apple) בולטת מעל כולם ואי אפשר להתעלם ממנה, אבל היינו ראשונים בהרבה טכנולוגיות ופתרונות שרואים רק היום אולם אנחנו לא יצאנו מגדרנו כדי להבליט אותם", הוא אמר.</p>
      <p>LG Mobile היא רק חלק קטן מ-LG העולמית המונה לא פחות מ-69 חברות שונות. רובן פועלות בקוריאה, אבל את חלקן אנחנו מכירים גם בישראל: LG Electronics האחראית על כלל מוצרי החשמל, LG Display האחראית על צגים וטלוויזיות או LG Air Solution המייצרת מזגנים לבית ולתעשייה. הופתענו לגלות כי לחברה גם תחומים אחרים לגמרי שהיא פועלת בהם כמו חברת LG Chem המייצרת מוצרים כימיים לתעשייה, מפעילה סלולרית +LG U בעלת הכיסוי הרחב ביותר לרשת הדור הרביעי בקוריאה ואף LG Sports שבבעלותה קבוצת כדורסל ובייסבול מקומית.</p>
      <p>כדי לשים את הדברים בפרופורציה, LG Mobile אחראית להכנסות של כ-5% בלבד של LG Corp, או 13% מתוך חטיבת ה-LG Electronics. כך אפשר להבין כי הסלולר הוא לא מנוע הצמיחה של החברה, ובטח לא זה האחראי להעסקה של 72 אלף עובדים ברחבי העולם.</p>
      <h3>חדשנות היא המפתח</h3>
      <p>אמנם עבור LG תחום הסלולר אינו גדול, אבל היא כן שואבת ממנו טכנולוגיות חדשניות שאותם היא מטמיעה במוצרים נוספים. בתחום מכונות הכביסה הציגה החברה את AI DD, או Artificial Intelligence Direct Drive – פתרון המבוסס על בינה מלאכותית המסוגל לזהות את סוג הבד ומשקל הבגדים ולהתאים את תוכנית ההפעלה וזמן העבודה כדי לצמצם פגיעה בבגד. המנוע שודרג כדי לקצר את זמן העבודה ולצרוך פחות חשמל, והוא יוטמע בכלל מכונות הכביסה של החברה, מהדגמים הזולים ועד היקרים. בחברה אומרים כי בכל הפעלה של המכונה, מנוע ה-AI DD בוחן את הבגדים באמצעות חיישנים ומבצע עיבוד נתונים מול 20,000 יחידות מידע שנאספו על ידי LG, וכך הוא מבטיח את התוצאה הטובה ביותר בכל פעם מחדש. פונקציה זאת תהיה זמינה בליין החדש של מכונות הכביסה אשר יהיה זמין החל ממאי 2020.</p>
      <p>מלבד זאת, פונקציה נוספת אשר תהיה זמינה בחלק ממכונות הכביסה החדשות היא 360 TurboWash שמציעה מספר מנגנונים נוספים כמו היכולת לסיים מחזור כביסה מלא בתוך 39 דקות – כ-34% פחות מאשר הדור הקודם. את השינוי הזה הצליחה LG לעשות בזכות הוספת זרנוקי מים נוספים מ-4 כיוונים שונים. מלבד זאת, פונקציה בשם +Steam מפזרת קיטור בסיום הכביסה כדי להפחית את הקמטים ולמנוע כ-99% מהאלרגיות בזכות חיטוי הבגדים טרם הוצאתם מהמכונה. ThinQ גם מאפשר לשלוט במכונה מרחוק ולקבל מידע ואבחון, ואף לקדם שירות והגעת טכנאי עוד לפני שהלקוח מודע לתקלה, אם כי האפשרות האחרונה טרם פעילה בישראל.</p>
      <figure>
        <img src="https://me2pic.com/images/2019/11/25/IMG_20191119_142707.jpg"/>
        <figcaption>מכונות הכביסה Twin Wash – לכבס במקביל</figcaption>
      </figure>
      <p>גם בתחום המקררים הציגה LG חידוש הלקוח מעולם הטלפונים. Knock Knock, הפיתוח המהפכני שהשיקה לראשונה ב-LG G2 המאפשר פתיחה מהירה של הטלפון ללא צורך בלחיצה על כפתור ההפעלה, גרם לחברות רבות לחקות את אותה עד כדי שהדבר הפך לסטנדרט בתעשייה. את זה הביאה LG למקררים שלה תחת השם InstaView, המאפשר להקיש על דלת המקרר כדי לראות את תכולתה. החידוש נועד לחסוך את הצורך בפתיחת הדלת שלא לצורך, מנהג שמתרחש אצל הישראלים יותר מכל, מה שגורם לבריחת אוויר קור ובזבוז אנרגיה. כרגע בישראל משווקים 4 דגמים עם InstaView.</p>
      <figure>
        <img src="https://me2pic.com/images/2019/11/25/LGInstaViewDoor.jpg"/>
        <figcaption>מקרר עם InstaView</figcaption>
      </figure>
      <p>החידוש נמצא במקררי ה-Door-in-Door, דלת בתוך דלת שקופה בה תאורה המופעלת בעת הקשה כפולה. בדלת זו גם מאחסנים את המוצרים הנפוצים שעבורם ניגשים בתדירות גבוהה יותר למקרר כמו חלב, שתיה, חטיפים ועוד. לדברי LG, הפתרון החדשני חוסך עד 41% מהפתיחות והסגירות של דלת המקרר, מה שמפחית את צריכת החשמל לצרכן.</p>
      <p>עוד הציגה LG במקררי הפרימיום שלה את +Hygiene Fresh, פתרון שמבוסס על מסנן מובנה המפחית את הריחות הנגרמים מהאוכל המאוחסן במקרר וכן מנטרל 99.99% מהבקטריות למניעת זיהום ועובש. גם במקררים הטמיעה LG את ThinQ, ובדומה לתפעול שלה במכונות הכביסה, זוהי פונקציה המאפשר לחבר את הטלפון למקרר לצורך קבלת הודעות, שינוי טמפרטורות, הפעלת מצב קירור מהיר וכן קבלת אבחון במקרה של תקלה.</p>
      <figure>
        <iframe src="https://www.youtube.com/embed/RwzROizb7hI" width="640" height="360" data-service="Youtube" scrolling="no"/>
      </figure>
      <h3>מתמקדים בחוזקות</h3>
      <p>"יש לנו המון טכנולוגיות שאנו מפתחים, את חלקו אתם מכירים וחלקן לא הבשילו לכדי מוצר לשוק", אמר הונג. הוא הציג את תחום הרובוטים בו ל-LG יש מספר מוצרים כמו רובוט המסייע לנווט ברחבי שדה התעופה שבו אף השתמשנו בכניסתנו לשדה, או רובוט משעשע בשם סאלי המסייע ללימוד ילדים בבית ונמכר ברחבי קוריאה, אולם הוא מציין כי מדובר בשוק מצומצם. "כן יש 15 רובוטים בשדה התעופה, אבל לא מדובר בשוק צרכני גדול מאוד", הוא אמר.</p>
      <figure>
        <img src="https://www.tgspot.co.il/wp-content/uploads/2017/01/lg-hub-robot-3-700x368.jpg"/>
      </figure>
      <p>ובכל זאת נשאלת השאלה, מה התרומה כיום של בינה מלאכותית עבור הצרכנים והאם זה באמת מהפכני כפי שכולם מדברים על זה? "אנו מנסים תמיד להעניק ערך מוסף לצרכנים שלנו ואנו מודעים כי לא תמיד יש להם שימוש, אבל אנחנו בתהליך של למידה" טען הונג והדגיש את היכולת של ThinQ לגבי הטיפול תקלות.</p>
      <figure>
        <img src="https://me2pic.com/images/2019/11/25/IMG_20191121_122829.jpg"/>
        <figcaption>הרובוט של LG בשדה התעופה בסיאול</figcaption>
      </figure>
      <p>LG, כך סיפר הונג, מתמקדת בתחומים בהם היא חזקה כמו מוצרים לבית, פתרונות לטיהור אוויר ועוד, ואט אט הם מנסים ובוחנים פתרונת חדשניים ובוחנים כיצד הם מתקבלים בשוק: "בשורה התחתונה אנחנו מתמקדים בחוזקות שלנו ומשנים את ההשקעה בהתאם. חדשנות היא מה שמובילה אותנו אבל אנחנו עם רגליים על הקרקע", הוא סיכם.</p>
      <p>
        <i>הכותב היה אורח LG בקוריאה</i>
      </p>
    </article>
  </body>
</html>