<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/599051/neoothomaniki-tourkia-h-sovari-apeili-gia-tin-europiekdilosi-mavridi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T16:04:00+00:00"/>
    <meta property="og:title" content="Νέο-οθωμανική Τουρκία: H σοβαρή απειλή για την Ευρώπη-Εκδήλωση Μαυρίδη"/>
    <meta property="og:description" content="Εκδήλωση με θέμα «Οι νέο-οθωμανικές πολιτικές της Τουρκίας στην Κύπρο, την Ευρώπη και αλλού» διοργάνωσε ο Ευρωβουλευτής Κώστας Μαυρίδης (ΔΗΚΟ, S&amp;D) στο..."/>
  </head>
  <body>
    <article>
      <h1>Νέο-οθωμανική Τουρκία: H σοβαρή απειλή για την Ευρώπη-Εκδήλωση Μαυρίδη</h1>
      <address><time datetime="2019-11-25T16:04:00+00:00">25 Nov 2019, 16:04</time> by <a rel="author">SigmaLive</a></address>
      <p><b>Εκδήλωση με θέμα «Οι νέο-οθωμανικές πολιτικές της Τουρκίας στην Κύπρο, την Ευρώπη και αλλού» διοργάνωσε ο Ευρωβουλευτής Κώστας Μαυρίδης (ΔΗΚΟ, S&amp;D) στο Ευρωπαϊκό Κοινοβούλιο. Η εκδήλωση πραγματοποιήθηκε σε μια γεμάτη αίθουσα, ανάμεσά τους ο νέος Εισηγητής-Ευρωβουλευτής για την έκθεση για την Τουρκία, άλλοι Ευρωβουλευτές, πολιτικοί αναλυτές από το Κοινοβούλιο, την Επιτροπή, το Συμβούλιο και την Ευρ. Υπηρεσία Εξωτερικής Δράσης, ΜΚΟ οργανώσεις κ.ά.<br/></b> <br/>Ομιλητές στην εκδήλωση ήταν ο Şener Elcil, Γενικός Γραμματέας της Συντεχνίας των Τουρκοκύπριων Δασκάλων (KTOS), και ο Alexandre Del Valle, Γάλλος συγγραφέας, ακαδημαϊκός και αναλυτής της γεωπολιτικής του σύγχρονου Ισλάμ. Στην αρχή της εκδήλωσης προβλήθηκε σύντομο ντοκιμαντέρ, αναφορικά με την συστηματική καταστροφή από την Τουρκία της ευρωπαϊκής πολιτιστικής και θρησκευτικής κληρονομιάς μας στα κατεχόμενα, το οποίο παραχωρήθηκε από την Ένωση Κατεχόμενων Δήμων.<br/> <br/>Ο κ. Elcil τόνισε εξ αρχής ότι «θα εκφράσει την πραγματική φωνή των Τουρκοκυπρίων», η οποία δεν εκφράζεται από εκείνους που διατείνονται ότι εκπροσωπούν τους Τ/κ. Εκείνοι παραπλανούν, ακολουθώντας οδηγίες από την Τουρκία και δεν παρουσιάζουν την πραγματικότητα στην κατεχόμενη Κύπρο. Ακολούθως, ο κ. Elcil στηλίτευσε την συστηματική πολιτική αφομοίωσης που επιβάλλει η Τουρκία για να αλλοιώσει τον χαρακτήρα του νησιού και την τουρκοκυπριακή κοινότητα, η οποία, όπως υπογράμμισε, έχει πλέον καταστεί μειονότητα στα κατεχόμενα. Ο κ. Elcil παράθεσε μια σειρά παραδειγμάτων της νέο-οθωμανικής πολιτικής της Τουρκίας στα κατεχόμενα όπως: την αλλαγή των τοπωνυμίων, την συνεχή ανέγερση  τζαμιών και μετατροπή των εκκλησιών σε τζαμιά, την συνεχιζόμενη μεταφορά εποίκων από την Τουρκία και εγγραφή τους στην «ΤΔΒΚ», αποστολή 400 ιμάμηδων, παρεμβάσεις στην εκπαίδευση κ.ά. Αναφορικά με την συστηματική πολιτική αλλοίωσης του δημογραφικού χαρακτήρα της Κύπρου από την Τουρκία, ο κ. Elcil τόνισε ότι η Κυπριακή Δημοκρατία οφείλει να το καταγγείλει στο Διεθνές Ποινικό Δικαστήριο. Καταλήγοντας, επεσήμανε ότι η καταπίεση της τουρκοκυπριακής κοινότητας στα κατεχόμενα από την Τουρκία αποτελεί το καλύτερο παράδειγμα του σύγχρονου νέο-οθωμανισμού. <br/> <br/>Στην ομιλία του, ο κ. A. Del Valle αναφέρθηκε στις νέο-οθωμανικές πολιτικές της Τουρκίας στην Ευρώπη και στην Αφρική, εξηγώντας τεκμηριωμένα την τουρκική προπαγάνδα ταύτισης του μουσουλμάνου και του οθωμανού με τον τουρκισμό. O κ. Del Valle αναφέρθηκε στις πολιτικές που χρησιμοποιεί η Τουρκία συστηματικά και μεθοδικά εναντίον της ΕΕ. Όπως σημείωσε, ο Ερντογάν χρησιμοποιεί τις μουσουλμανικές μειονότητες και τον ισλαμισμό, ιδιαίτερα στα Βαλκάνια, ως πολιτικά «ειρηνικά» εργαλεία για την επεκτατική του πολιτική, καθώς και για διείσδυση στην Ευρώπη, χρησιμοποιώντας τον μανδύα της θρησκείας ως πολιτικό εργαλείο και αυτό αποτελεί τεράστιο πρόβλημα της ΕΕ.<br/> <br/>Στο τέλος, ο κ. Κ. Μαυρίδης ανέφερε ότι ο εποικισμός αποτελεί έγκλημα κατά της ανθρωπότητας που ο ίδιος έθεσε με καταγγελία από το 2014 στο Διεθνές Ποινικό Δικαστήριο αλλά χρειάζεται και η συνδρομή της Κυπριακής Κυβέρνησης. Τόνισε, επίσης, ότι χρειάζεται τόλμη να αποκαλύπτεις τα εγκληματικά «εργαλεία» της νέο-οθωμανικής Τουρκίας και ευχαρίστησε τους ομιλητές που μίλησαν ευθαρσώς για το θέμα. Ο κ. Μαυρίδης κατέληξε με την υπόδειξη ότι το μέλλον μας βρίσκεται στις αξίες του ευρωπαϊκού μας πολιτισμού και στην ευρωπαϊκή νομιμότητα. <br/> <br/> </p>
    </article>
  </body>
</html>