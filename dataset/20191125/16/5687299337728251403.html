<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/cafu-celem-jest-powrot-do-zdrowia-i-formy/75865"/>
    <meta property="og:site_name" content="Legia.Net"/>
    <meta property="article:published_time" content="2019-11-25T16:55:00+00:00"/>
    <meta property="og:title" content="Cafu: Celem jest powrót do zdrowia i formy"/>
    <meta property="og:description" content="- Jestem maszyną. Są pewne dane naukowe, które mogą to wręcz udowodnić. Chodzi tu między innymi o aspekt fizyczny, który dostrzegalny jest poprzez systemy mierzące kilometry i intensywność wysiłku. Moja filozofia pracy, podejście do kolegów, sposób bycia sprawiają, że czuję się jak maszyna - opowiada Cafu w rozmowie ze sport.tvp.pl."/>
  </head>
  <body>
    <article>
      <h1>Cafu: Celem jest powrót do zdrowia i formy</h1>
      <address><time datetime="2019-11-25T16:55:00+00:00">25 Nov 2019, 16:55</time> by <a rel="author">Marcin Szymczyk</a></address>
      <p>
        <b>- Jestem maszyną. Są pewne dane naukowe, które mogą to wręcz udowodnić. Chodzi tu między innymi o aspekt fizyczny, który dostrzegalny jest poprzez systemy mierzące kilometry i intensywność wysiłku. Moja filozofia pracy, podejście do kolegów, sposób bycia sprawiają, że czuję się jak maszyna - opowiada Cafu w rozmowie ze sport.tvp.pl.</b>
      </p>
      <p>
        <b>To nie jest łatwy sezon: kontuzja na początku rundy, potem kolejna w trakcie rundy.</b>
      </p>
      <p>– Niektóre maszyny od czasu do czasu niestety się psują albo zacinają. Czasami jest im potrzebny odpoczynek. Faktycznie przytrafiły mi się urazy przed startem sezonu i teraz, gdy muszę pauzować już od dwóch miesięcy. W pozostałych momentach działałem, jak trzeba.</p>
      <p>
        <b>Kontuzja z Krakowa mogła spowodować pewną huśtawkę nastrojów. Zapowiadało się, że nie zagrasz przez kilka miesięcy. Po ośmiu tygodniach już możesz myśleć o grze w końcówce 2019 roku.</b>
      </p>
      <p>– Są odpowiednie urządzenia, które wykonują badania i oceniają stopień kontuzji. Tak też się stało. Miałem też okazję skonsultować się z lekarzem reprezentacji Portugalii, który leczy Cristiano Ronaldo. Po pewnym czasie okazało się, że ucierpiały faktycznie więzadła poboczne, ale… nie aż tak mocno, jak wydawało się zaraz po meczu z Cracovią.</p>
      <p>
        <b>Można mieć wrażenie, że w trakcie treningów roznosi cię już energia. Jakie to uczucie, gdy przez kontuzję, pozostaje początkowo bezczynność?</b>
      </p>
      <p>– Najważniejsze to czuć się dobrze i wrócić do formy. Rozmawiamy niestety o kontuzji kolana, a nie małego palca u stopy. Taki uraz zawsze wymaga długiej i żmudnej rehabilitacji. Bardzo szybko postarałem się o to, by mieć co robić. W tej chwili nie narzekam na brak zajęć. Rehabilituję się aktualnie w klubie: ćwiczę na sali, biegam po boisku. Gdy wracam do domu, również wykonują ćwiczenia, bo moim naczelnym celem jest powrót w wysokiej dyspozycji. Teraz zacząłem już trenować z piłkami i myślę, że niedługo będę mógł pracować razem z całym zespołem. Chciałbym grać jak najszybciej, wręcz od razu! Jestem pod opieką fizjoterapeutów, którzy czuwają nad całym procesem powrotu do zdrowia. Lada moment powinienem ćwiczyć z zespołem: najpierw przez kwadrans, potem przez 30 minut - tak, by wszystko przebiegało dość harmonijnie. Nie wszystko zależy ode mnie, ale mimo chęci, nie można tego na siłę przyspieszać.</p>
      <p>
        <b>Trener Aleksandar Vuković przyznał, że po dojściu do zdrowia, czeka cię jeszcze walka o skład. To nie brzmi jak łatwe zadanie przy wysokiej formie Domagoja Antolicia i Andre Martinsa.</b>
      </p>
      <p>– Nie mam celu, by któregoś z nich wyrzucić ze składu. Mają świetny moment, doskonale radzą sobie na boisku, ale jeśli nadejdzie moment, w którym wejdę na boisko, będę walczył. Obecnie najważniejszy jest powrót do zdrowia i optymalnej dyspozycji.</p>
      <p>
        <b>Co dalej z twoim kontraktem, który wygasa 30 czerwca 2020 roku. Za nieco ponad miesiąc teoretycznie będziesz mógł rozpocząć rozmowy z nowym pracodawcą i latem odejść z Legii za darmo.</b>
      </p>
      <p>– Pojawiły się pierwsze rozmowy w tej sprawie. Legia "zahaczyła" mnie o to (informowaliśmy o tym w <a href="https://legia.net/news/beda-rozmowy-z-cafu-w-sprawie-przedluzenia-kontraktu/75829"><b>tym miejscu</b></a>). Zobaczymy, co się wydarzy, także w kontekście mistrzostwa Polski. Mam agenta i klub z pewnością skontaktuje się z nim w odpowiednim momencie, by poważniej porozmawiać o przyszłości.</p>
      <p>
        <b>Zapis całej rozmowy z Cafu można przeczytać na <a href="http://sport.tvp.pl/45499196/cafu-konsultowalem-sie-z-lekarzem-ktory-leczy-cristiano-ronaldo-wywiad?fbclid=IwAR1lMDydc44XvtSW25HFfEu6mUlHqTwMJ3H_0PyCz94x83DgyWyG_Z7S37c">sport.tvp.pl</a></b>
      </p>
    </article>
  </body>
</html>