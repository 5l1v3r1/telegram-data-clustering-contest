<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2825150-stan-ihnim-golosom-aktivisti-zapustili-akciu-na-pidtrimku-krimskih-politvazniv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T16:50:00+00:00"/>
    <meta property="og:title" content="&quot;Стань їхнім голосом&quot;: активісти запустили акцію на підтримку кримських політв'язнів"/>
    <meta property="og:description" content="Активісти громадської організації «Кримська солідарність» запустили нову ініціативу на підтримку кримських політв'язнів - &quot;Стань їхнім голосом&quot;, у рамках якої про заарештованих розповідають їхні друзі, колеги і знайомі."/>
  </head>
  <body>
    <article>
      <h1>"Стань їхнім голосом": активісти запустили акцію на підтримку кримських політв'язнів</h1>
      <h2>Активісти громадської організації «Кримська солідарність» запустили нову ініціативу на підтримку кримських політв'язнів - "Стань їхнім голосом", у рамках якої про заарештованих розповідають їхні друзі, колеги і знайомі.</h2>
      <address>
        <time datetime="2019-11-25T16:50:00+00:00">25 Nov 2019, 16:50</time>
      </address>
      <p>Про це повідомляє у Facebook <a href="https://www.facebook.com/crimeansolidarity/videos/2675755845822990/?__xts__[0]=68.ARDetD1fk_dptphKM6ejjArJVb4lkMUv4unSD9ly4d1avfoo4JHMinsY2jCbbdRi2sEQ_ZB_4mF0wJCDKXOfVYourUFpTYWNKc7t4fdrP27FBpj4oKbOyOD6GGWZofXBw6Q-eF-mCNFuXvZWLfLs72TSNONobichhzt2jdoVsnl8FS946fbMs58KX02yqgYTC8TZO9VsUo4LaCeMHwufXd-Rg_AfKhFMo5JYJvIt8Cjg_rU2URicOwyxJvj7kpsr1zwEQWDuySiAR2vRuzLOhXM0JEfGMbPlzGGu--NraTectnfUFFa8jhT1LOlsYJ_lKv4MJkPmrZ6wBzO3BREWrCVscd11MbNF&amp;__tn__=-R">Кримська солідарність</a>.</p>
      <p>"Багатьох із заарештованих у Криму хлопців Ви знаєте особисто. У в'язниці вони позбавлені можливості захищати своє добре ім'я... Але на волі у кожного із заарештованих за політично вмотивованими справами в'язнів є десятки друзів, колег і знайомих, які зможуть розповісти про нього більше", - йдеться в повідомленні.</p>
      <p>Розпочинаючи нову інформаційну кампанію "Стань їхнім голосом", громадська організація ставить за мету показати, кого під виглядом терористів переслідують російські спецслужби.</p>
      <p>У першому презентованому Кримською солідарністю ролику відома у <a href="https://www.ukrinform.ua/tag-krim">Криму</a> художниця Зарема Трасінова розповідає про політв'язня Ернеса Аметова, якого вона знає з дитинства, як добру і чуйну людину.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fcrimeansolidarity%2Fvideos%2F2675755845822990%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Кримська солідарність звертається із закликом підтримати їх ініціативу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823130-v-obse-rozpovili-pro-utiski-krimskih-tatar-okupacijnou-vladou.html">В ОБСЄ розповіли про утиски кримських татар окупаційною владою</a>
      </blockquote>
      <p>Як повідомлялося, в жовтні 2017 року російські силовики заарештували шістьох жителів Бахчисарая. Тимур Ібрагімов, Марлен Асанов, Мемет Бєлялов, Сейран Салієв, Сервер Зекір'яєв і Ернес Аметов проходять у так званій Бахчисарайській «справі Хізб ут-Тахрір». ФСБ Росії інкримінує їм участь у забороненій у Росії та анексованому нею Криму організації «Хізб ут-Тахрір». Пізніше до цієї справи долучили й затриманих у Криму 21 травня 2018 року координатора «Кримської солідарності» Сервера Мустафаєва та жителя села Долинне Бахчисарайського району Едема Смаїлова.</p>
    </article>
  </body>
</html>