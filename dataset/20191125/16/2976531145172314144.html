<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-25/malmo-stad-sluter-nytt-samarbete-med-judiska-forsamlingen"/>
    <meta property="og:site_name" content="Sydsvenskan"/>
    <meta property="article:published_time" content="2019-11-25T16:19:00+00:00"/>
    <meta property="og:title" content="Malmö stad i nytt samarbete med judiska församlingen för att bekämpa antisemitism"/>
    <meta property="og:description" content="Staden riktar 20 miljoner mot samarbetet under de kommande fyra åren."/>
  </head>
  <body>
    <article>
      <h1>Malmö stad i nytt samarbete med judiska församlingen för att bekämpa antisemitism</h1>
      <h2>Malmö stad och judiska församlingen har slutit ett nytt samarbete som ska förbättra den judiska gruppens trygghet. Ett informationscentrum om judiskhet ska utvecklas kring synagogan. Och till skolorna riktas särskilda pengar för kampen mot antisemitism. Dessutom planeras en undersökning av Malmöbornas attityder till judar.</h2>
      <address><time datetime="2019-11-25T16:19:00+00:00">25 Nov 2019, 16:19</time> by <a rel="author">Elin Fjellman Följ</a></address>
      <p>– Jag känner det som att jag har fått en julklapp i förskott!</p>
      <p>– Jag kan väl säga att det här är en chanukka-present.</p>
      <p>Ordväxlingen mellan Liberalernas kommunalråd Ewa Bertz och judiska församlingens informationsansvarige Fredrik Sieradzki är talande för det samförstånd som präglade måndagens presskonferens i Stadshuset.</p>
      <p>Kommunledningen avsätter nästan 20 miljoner fram till 2023 till det nya samarbetet med judiska församlingen.</p>
      <figure>
        <img src="https://images.hdsydsvenskan.se/980x588/TKef4XMPnCDt1fStQEc41RRR0Is.jpg"/>
        <figcaption>Per-Erik Ebbeståhl, ledningsstrateg för trygghets- och säkerhetsfrågor, Katrin Stjernfeldt Jammeh (S), kommunstyrelsens ordförande, Henrietta Stein, styrelseledamot för Judiska församlingen, Fredrik Sieradzki, informationsansvarig för Judiska församlingen samt Ewa Bertz (L) som är kommunalråd för demokrati och mänskliga rättigheter.<br/>Bild: Elin Fjellman</figcaption>
      </figure>
      <p>2,4 miljoner går till ett judiskt utställnings- och utbildningscenter som utvecklas kring synagogan. Och under de kommande fyra åren avsätts årligen 2,3 miljoner för att synliggöra judisk kultur och identitet i Malmö. Därutöver riktas 2 miljoner årligen till skolornas arbete mot antisemitism. För insatsen bildas en styrgrupp med representanter för judiska församlingen samt stadskontoret, grundskoleförvaltningen, gymnasie- och vuxenutbildningsförvaltningen och kulturförvaltningen.</p>
      <figure>
        <img src="https://images.hdsydsvenskan.se/0x310:2560x1750/980x0/GkKPiGbIpZ0CYFe1cwYmsaHjk8Y.jpg"/>
        <figcaption>Henrietta Stein.<br/>Bild: Elin Fjellman</figcaption>
      </figure>
      <p>Henrietta Stein som sitter i judiska församlingens styrelse är förhoppningsfull.</p>
      <p>– Det här är ett tydligare statement från Malmö stad än vad vi har sett tidigare.</p>
      <p>Judiska församlingens medlemsantal har under de senaste 20 åren minskat kraftigt från 1 000 till 380. Samtidigt har en ökat hotbild krävt stora insatser för säkerhet och trygghet. Församlingen har många gånger bett kommunledningen av stöd. Malmö stad har också gjort insatser, exempelvis stöder kommunen sedan tidigare det judiska informationscentrum som nu ska skalas upp.</p>
      <p>Henrietta Stein upplever att det har varit lätt att prata med enskilda politiker och tjänstemän, men att en samlande plattform fram till nu har saknats.</p>
      <figure>
        <img src="https://images.hdsydsvenskan.se/980x588/vO2EVgkPmvioWTGZ_3FTYKhaCjA.jpg"/>
        <figcaption>Synagogan i Malmö.<br/>Bild: Johan Nilsson/TT</figcaption>
      </figure>
      <p>– Det här är en tydlig viljeinriktning, säger hon.</p>
      <p>Kommunstyrelsens ordförande Katrin Stjernfeldt Jammeh säger att samarbetet med judiska församlingen kommer att kompletteras för att den majoritet av stadens judar som inte är församlingsmedlemmar också inkluderas.</p>
      <p>– Vi arbetar parallellt för att förstärka arbetet och insatserna för den judiska minoriteten i stort.</p>
      <p>Insatserna ingår dessutom i en större förstärkning av kampen mot rasism som Socialdemokraterna och Liberalerna har utlovat.</p>
      <p>– Vi tar fasta på att Malmö är en global stad. Vi förstärker vårt antirasistiska arbete generellt, säger Katrin Stjernfeldt Jammeh.</p>
      <p>En del av satsningen innebär att utveckla synagogan som bärare av information om judiskhet.</p>
      <p>– Då kan vi bättre möta framför allt Malmös barn och unga och få dem att bättre förstå vad judiskhet innebär och ta tag i eventuella fördomar, säger Fredrik Sieradzki.</p>
      <p>Vilka övriga insatser som ska ske är inte bestämt. En plan är att kartlägga Malmöbors attityder mot judar.</p>
      <p>– Vi kommer förhoppningsvis att göra någon form av mätning, kanske en attitydundersökning för att se var man behöver göra extra insatser, säger Fredrik Sieradzki.</p>
      <p>Tidigare insatser kommer också att utvärderas, och integreras i samarbetet.</p>
      <p>Målet, fastslår Henrietta Stein, är att man ska kunna vara jude i Malmö utan att vara rädd.</p>
      <p>– Det är fortfarande så att judiska killar som går med kippa i stan blir kallade för både det ena och andra. Och det är få judiska tjejer som vågar gå med Davidsstjärna synligt ute. Malmö måste bli en tryggare stad för judar, men även för andra grupper.</p>
      <hr/>
      <p>Fakta</p>
      <h3>Antisemitiska hatbrott vanligast i Malmö</h3>
      <p>Under 2018 polisanmäldes i hela landet 7 090 brott med hatbrottsmotiv riktade mot enskilda personer eller mot allmänheten i stort. 278 av brotten, motsvarande 4 procent, hade antisemitiska motiv. Det är en ökning med 53 procent från år 2016 då 182 brott med antisemitiska motiv anmäldes. En fjärdedel av brotten skedde i Stockholm, Göteborg eller Malmö. Antalet brott med antisemitiska motiv per 100000 invånare var högre i Malmös kommun (7 brott) jämfört med Stockholms och Göteborgs kommun, som hade 4 respektive 3 brott per 100 000 invånare.</p>
      <p>Källa: ”Hatbrott 2018” av Brottsförebyggande rådet (Brå).</p>
      <hr/>
    </article>
  </body>
</html>