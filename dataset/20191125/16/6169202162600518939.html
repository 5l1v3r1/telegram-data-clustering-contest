<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23513583-ministrul-transporturilor-dispus-investigatii-cazul-navei-care-transporta-14-mii-ovine.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Ministrul Transporturilor a dispus investigaţii în cazul navei care transporta 14 mii de ovine"/>
    <meta property="og:description" content="Ministrul Transporturilor, Lucian Bode, a dispus luni, investigaţii asupra incidentului din portul Constanţa, în care o navă care avea la bord 14.600 de ovine s-a înclinat la 60 de grade"/>
  </head>
  <body>
    <article>
      <h1>Ministrul Transporturilor a dispus investigaţii în cazul navei care transporta 14 mii de ovine</h1>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">DP</a></address>
      <p><b>Ministrul Transporturilor, Lucian Bode, a dispus luni, investigaţii asupra incidentului din portul Constanţa, în care o navă care avea la bord 14.600 de ovine s-a înclinat la 60 de grade rămânând la marginea şenalului navigabil, potrivit unui comunicat al Ministerului, scrie Mediafax. Ministrul Transporturilor, Infrastructurii și Comunicațiilor, Lucian Bode, a dispus, la prima oră a dimineții, prin ordin de ministru, inițierea investigației tehnice privind siguranța și constituirea comisiei de investigație.</b><br/><br/>Totodată, ministrul Lucian Bode a semnat și un ordin comun alături de ministrul Mediului, Apelor și Pădurilor, Costel Alexe și Csutak Nagy Laszlo, președintele Autorității Naţionale Sanitare Veterinare şi pentru Siguranţa Alimentelor, pentru constituirea de echipe mixte care vor verifica modul în care au fost respectate prevederile legale privind încărcarea-descărcarea, îndeplinirea serviciilor de siguranță maritimă, gradul de poluare, contaminarea apei în urma incidentului, respectarea condițiilor de transport privind suprafața necesară îmbarcării, verificarea documentelor însoțitoare, dar și alte elemente ce pot rezulta în urma investigațiilor.<br/><br/>”Dacă în urma verificărilor vom constata o încălcare a prevederilor legale, vom sesiza organele abilitate astfel încât cei responsabili să răspundă. Nu putem să permitem repetarea unor asemenea evenimente”, a spus ministrul Lucian Bode.</p>
    </article>
  </body>
</html>