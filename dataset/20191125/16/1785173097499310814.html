<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/touroperator-circa-17-000-de-romani-au-mers-in-vacanta-in-croaziere-in-acest-an-pretul-porneste-de-la-300-400-euro-de-persoana-plus-taxe-1922401025002019111619180011"/>
    <meta property="og:site_name" content="News.ro"/>
    <meta property="article:published_time" content="2019-11-25T16:10:00+00:00"/>
    <meta property="og:title" content="Touroperator: Circa 17.000 de români au mers în vacanţă în croaziere în acest an, preţul porneşte de la 300-400 euro de persoană plus taxe"/>
    <meta property="og:description" content="Circa 16.000-17.000 de români au mers în vacanţă în croaziere în acest an, cele mai solicitate itinerarii fiind în Marea Mediterană, Europa de Nord, Marea Baltică şi Insulele Canare, a declarat pentru News.ro proprietarul Croaziere.net, Ioan Băsea."/>
  </head>
  <body>
    <article>
      <h1>Touroperator: Circa 17.000 de români au mers în vacanţă în croaziere în acest an, preţul porneşte de la 300-400 euro de persoană plus taxe</h1>
      <address><time datetime="2019-11-25T16:10:00+00:00">25 Nov 2019, 16:10</time> by <a rel="author">Alina Oprea</a></address>
      <p>
        <b>Circa 16.000-17.000 de români au mers în vacanţă în croaziere în acest an, cele mai solicitate itinerarii fiind în Marea Mediterană, Europa de Nord, Marea Baltică şi Insulele Canare, a declarat pentru News.ro proprietarul Croaziere.net, Ioan Băsea.</b>
      </p>
      <p>”Estimăm că aproximativ 16.000-17.000 de pasageri au mers în vacanţă în croaziere la nivelul acestui an, din care vreo 80% sunt vânduţi de sau prin Croaziere.net. Vindem croaziere în mod direct, dar şi prin colaboratorii noştri, sunt circa 350 de agenţii care ne revând pachetele”, a declarat pentru News.ro Ioan Băsea, proprietarul Croaziere.net, cel mai mare vânzător de croaziere din România.</p>
      <p>Compania are totodată patru sedii proprii, în Cluj, Braşov, Constanţa şi Bucureşti.</p>
      <p>”În acest an, cele mai căutate destinaţii, rute de croaziere au fost în Mediterana, Europa de Nord, Marea Baltică, Insulele Canare, Caraibe, Asia, Alaska”, a adăugat Ioan Băsea.</p>
      <p>În ceea ce priveşte preţul unei croaziere, acesta depinde de durata ei, de linia de croazieră şi de momentul rezervării.</p>
      <p>”Ca idee, o croazieră poate porni uneori de la 300-400 de euro plus taxe, pe persoană, în cabină interioară, pentru şapte nopţi. Dar, atenţie, aceasta nu este regula, ci excepţia. Preţul mediu plătit de un turist român pentru o croazieră ajunge la circa 2.000-2.500 euro de cabină, pentru şapte nopţi”, a mai spus proprietarul Croaziere.net.</p>
      <p>Astfel, o croazieră în Mediterana de Vest, de şapte nopţi, cu plecare din Genova, Italia, costă pornind de la 409 euro de persoană în cabină dublă, îmbarcările fiind din martie şi până în octombrie 2020.</p>
      <p>O croazieră de şapte nopţi în fiordurile norvegiene porneşte de la 509 euro de persoană în cabină dublă, cu îmbarcare în Portul Kiel, Germania, începând din mai 2020 până în august 2020.</p>
      <p>În acelaşi timp, o croazieră în Asia de Sud, cu îmbarcarea în Hong Kong, de zece nopţi, porneşte de la 706 euro de persoană în cabină dublă, cu plecare în luna februarie.</p>
      <p>De asemenea, agenţia Croaziere.net a fost premiată recent de MSC Cruises, cea mai mare linie de croazieră privată din lume.</p>
      <p>”Cel mai recent premiu ne-a fost acordat acum două săptămâni de către MSC Cruises, iar compania noastră a fost desemnată cel bun vânzător de croaziere, rezervări individuale din Europa de est. De altfel, am adjudecat acest premiu în ultimii patru ani”, a mai spus Ioan Băsea.</p>
      <p>Compania vinde serviciile a peste 300 de nave de croazieră, reprezentate de peste 30 de linii de croazieră.</p>
      <p>La nivel global, cei mai mari jucători din industria de croazieră: Carnival Corporation, Royal Caribbean International şi Norwegian Cruise Line, dar şi MSC. Vânzările de croaziere cresc anual în mod constant, cu 10-12%.</p>
      <p>Turismul de croazieră în Europa se apropie acum de 5-7 milioane de turişti.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>