<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/sports/mihanokinita/1561214/kupellouhoi-asfaltou-stin-c2-alugizakis-hatzidakis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T16:48:00+00:00"/>
    <meta property="og:title" content="Κυπελλούχοι ασφάλτoυ στην C2 Αλυγιζάκης- Χατζηδάκης!"/>
    <meta property="og:description" content="Κέρδισαν το 40ο Ράλλυ Παλάδιο..."/>
  </head>
  <body>
    <article>
      <h1>Κυπελλούχοι ασφάλτoυ στην C2 Αλυγιζάκης- Χατζηδάκης!</h1>
      <address><time datetime="2019-11-25T16:48:00+00:00">25 Nov 2019, 16:48</time> by <a rel="author">Πετρούτσου Μαρία</a></address>
      <p>
        <b>Κέρδισαν το 40ο Ράλλυ Παλάδιο...</b>
      </p>
      <p>Με το Ράλλυ Παλάδιο ολοκληρώθηκε το Πανελλήνιο Πρωτάθλημα Ασφάλτινων Ράλλυ με το κρητικό πλήρωμα των Αλυγιζάκη Λευτέρη- Χατζηδάκη Μιχάλη (Mitsubishi EVO IX) να παίρνει τη νίκη και να ανακηρύσσονται Κυπελλούχοι Ασφάλτου στην κατηγορία C2 !<br/>Οι νικητές έδωσαν μάχες με τους πρωταθλητές Ελλάδος στα χωμάτινα ράλι Κεχαγιά-Τσαούσογλου (με ίδιο αυτοκίνητο) με τη διαφορά στο τέλος και μετά από 9 Ειδικές Διαδρομές (3Χ3 με τις 3 τελευταίες υπό το φως των προβολέων) να είναι στα 12.93 δευτ.<br/>Οι Νίκος και Δημήτρης Καρπάνος με το Mitsubishi Evo X ανέβηκαν στο 3ο σκαλί του βάθρου ενώ μια θέση πιο κάτω βρίσκονται οι νικητές των Ιστορικών Σταφυλοπάτης-Χατζηρήγας με Ford Sierra.<br/>Με το πρώτο σκέλος να περιλαμβάνει τρεις ειδικές διαδρομές, ταχύτεροι όλων ήταν οι Αλυγιζάκης Λευτέρης – Χατζηδάκης Μιχάλης, οι οποίοι επικράτησαν στις ειδικές διαδρομές «Αλεποχώρι 1», «Ψάθα 1», φθάνοντας στο service park με προβάδισμα πέντε δευτερολέπτων έναντι των ταχύτατων Καρπάνο Νικόλαο – Καρπάνο Δημήτρη, που έδειξαν πως θα παλέψουν για την κατάκτηση της κατηγορίας C2. Τρίτοι ελάχιστα δευτερόλεπτα πιο πίσω οι Κεχαγιάς Γιώργος – Τσαούσογλου Μάριος, κέρδισαν την ειδική διαδρομή «Μέγαρα – Άγιος Ιωάννης 1», αλλά κάποια λάθη δεν τους άφησαν να κινηθούν όπως ήθελαν. Χαρακτηριστικό της μεγάλης μάχης, ήταν πως μετά το τέλος του πρώτου loop η διαφορά των τριών πρώτων ήταν στα επτά δευτερόλεπτα.</p>
      <figure>
        <img src="https://www.neakriti.gr/files/2019-11-25/aly2.jpg"/>
      </figure>
      <p>Με την έναρξη του δεύτερου σκέλους, όλοι περίμεναν την απάντηση των φετινών πρωταθλητών χώματος. Έτσι και έγινε, οι Κεχαγιάς – Τσαούσογλου κέρδισαν τις ειδικές διαδρομές «Μέγαρα – Άγιος Ιωάννης 2», «Αλεποχώρι 2», μειώνοντας στα πέντε δευτερόλεπτα την διαφορά από τους πρωτοπόρους Αλυγιζάκη – Χατζηδάκη. Οι τελευταίοι με σωστή στρατηγική, έφτασαν στο service park στην Νέα Πέραμο για το δεύτερο service της ημέρας έχοντας το προβάδισμα για την νίκη. Την τριάδα έκλεισαν οι Καρπάνος Νικόλαος – Καρπάνος Δημήτρης, οι οποίοι στο δεύτερο σκέλος κινήθηκαν επιφυλακτικά χωρίς βέβαια να χάσουν την επαφή από τους δυο αντιπάλους τους στην μάχη της γενικής κατάταξης.</p>
      <p>Κατά την διάρκεια του δευτέρου service, σύμφωνα με το <a href="http://www.dytikesmaties.gr/">dytikesmaties.gr</a>, τα αγωνιστικά εξοπλίστηκαν με προβολείς για να αντιμετωπίσουν τις ειδικές διαδρομές σε νυχτερινές συνθήκες με το ενδιαφέρον για το τελικό αποτέλεσμα να βρίσκεται σε υψηλά επίπεδα, χωρίς κανένας να μπορεί να κάνει κάποια πρόβλεψη για τον τελικό νικητή του 40ου Ράλλυ Παλάδιο.</p>
      <p>Στο νυχτερινό τρίτο σκέλος, θα κρίνοταν και το τελικό αποτέλεσμα του αγώνα, με τους τρεις διεκδικητές να θέλουν την νίκη για να κλείσουν την χρονιά με θετικό πρόσημο. Με την εκκίνηση του τρίτου σκέλους οι Αλυγιζάκης – Χατζηδάκης, κέρδισαν την ειδική διαδρομή «Μέγαρα – Άγιος Ιωάννης 3», αυξάνοντας την διαφορά από τους Κεχαγιά – Τσαούσογλου, στα εννέα δευτερόλεπτα. Οι τρίτοι Καρπάνος Νικόλαος – Καρπάνος Δημήτρης, προτίμησαν να μην πιέσουν και κινήθηκαν συντηρητικά.</p>
      <figure>
        <img src="https://www.neakriti.gr/files/2019-11-25/aly3.jpg"/>
      </figure>
      <p>Η μάχη για την γενική όμως θα κρατούσε μέχρι και την τελευταία ειδική διαδρομή καθώς οι Κεχαγιάς – Τσαούσογλου κέρδισαν την όγδοη ειδική διαδρομή «Αλεποχώρι 3», μειώνοντας την διαφορά από τους Αλυγιζάκη – Χατζηδάκη στα επτά δευτερόλεπτα με μία ειδική διαδρομή να απομένει. Μπαίνοντας στην «Ψάθα 3», οι Αλυγιζάκης – Χατζηδάκης, δεν άφησαν κανένα περιθώριο στους αντιπάλους τους κερδίζοντας το 40ο Ράλλυ Παλάδιο γράφοντας τα ονόματα τους στην λίστα των νικητών του ιστορικού αγώνα. Στην δεύτερη θέση γενικής, οι φετινοί πρωταθλητές χώματος Κεχαγιάς – Τσαούσογλου, κινήθηκαν ταχύτατα αλλά δεν μπόρεσαν να κερδίσουν τους κρητικούς συναθλητές τους. Οι Καρπάνος Νικόλαος – Καρπάνος Δημήτρης, συμπλήρωσαν το βάθρο, μη μπορώντας να κινηθούν το ίδιο γρήγορα κατά την διάρκεια της νύχτας.</p>
      <p>Στην τέταρτη θέση βρέθηκαν οι Μποζιονέλος Γιάννης – Σούκουλης Κώστας (Ford Escort RS2000), μετά από μεγάλη μάχη μέχρι και την τελευταία ειδική διαδρομή με τους Ρινάκη Μανώλη – Ματαλιωτάκη Αλέξανδρο. Με τους τελευταίους να τους καταδιώκουν στο νυχτερινό τρίτο σκέλος και να μένουν ελάχιστα πίσω τους τερματίζοντας στην πέμπτη θέση. Την έκτη θέση κατέλαβαν οι βελτιωμένοι Σύλλας Γιώργος – Αναστασοπούλου Πηνελόπη, σημειώνοντας αξιόλογους χρόνους με ένα νέο αυτοκίνητο για αυτούς.</p>
      <p>Στην κατηγορία F2, με την κίνηση στους δυο τροχούς, μεγάλοι νικητές αναδείχθηκαν οι Μποζιονέλος Γιάννης – Σούκουλης Κώστας, οι οποίοι πιέστηκαν στο νυχτερινό τρίτο σκέλος από τους δεύτερους Ρινάκη Μανώλη – Ματαλιωτάκη Αλέξανδρο. Το νεανικό πλήρωμα πίεσε κατά την διάρκεια της νύχτας σημειώνοντας ταχύτατους χρόνους τερματίζοντας ελάχιστα πίσω τους. Η τελική διαφορά ήταν 3.94 δευτερόλεπτα μετά το πέρας εννέα ειδικών διαδρομών. Στην Τρίτη θέση οι συνεχώς βελτιωμένοι Σύλλας Γιώργος – Αναστασοπούλου Πηνελόπη, πίεσαν όπου ήταν εφικτό και έδειξαν θετικά στοιχεία για το μέλλον.</p>
    </article>
  </body>
</html>