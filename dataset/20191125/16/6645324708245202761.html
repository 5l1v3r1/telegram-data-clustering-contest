<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/europe/stachka-v-60-britanski-universiteta-zaradi-vdignati-vnoski-za-pensii-news_1409603.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="Стачка в 60 британски университета заради вдигнати вноски за пенсии"/>
    <meta property="og:description" content="Университети и колежи в Обединеното кралство започнаха стачка, в която се включиха десетки хиляди лектори и помощен персонал, предава ВВС."/>
  </head>
  <body>
    <article>
      <h1>Стачка в 60 британски университета заради вдигнати вноски за пенсии</h1>
      <address><time datetime="2019-11-25T16:38:00+00:00">25 Nov 2019, 16:38</time> by <a rel="author" href="https://www.actualno.com/editors/uid/184" target="_blank">Спасиана Кирилова</a></address>
      <p>Университети и колежи в Обединеното кралство <a href="https://www.actualno.com/america/masova-stachka-na-uchiteli-v-los-andjelis-news_716220.html">започнаха стачка</a>, в която се включиха десетки хиляди лектори и помощен персонал, предава <a href="https://www.actualno.com/america/masova-stachka-na-uchiteli-v-los-andjelis-news_716220.html">ВВС</a>. Причините са намаляване на заплащането, влошаващите се условия на труд и увеличение на пенсионните вноски. Стачката ще продължи 8 работни дни - до 4 декември. Ако не започнат преговори по исканията, след Нова година ще бъдат предприети нови действия, заявиха от Профсъюза на университетите и колежите. <br/><br/><br/>В стачка са над 60 университета, ще бъдат засегнати 1 милион студенти. Повече от 43 600 лектори, техници, библиотекари и друг академичен и поддържащ персонал се включиха в протестите. В Нюкасъл, Бристол и Манчестър дори бяха <a href="https://www.actualno.com/europe/masovi-protesti-prevzemat-francija-zaradi-reshenie-na-makron-news_637869.html">организирани улични демонстрации</a> в подкрепа на стачкуващите.Синдикатът не приема, че вече трябва да се плащат 9,6% от пенсионните вноски, вместо 8% и иска университетите да поемат пълното увеличение.</p>
      <related>
        <a href="https://www.actualno.com/education/edva-edin-ot-petima-studenti-hodi-redovno-na-lekcii-news_1405240.html"/>
      </related>
      <p>Асоциацията на работодателите в университетите и колежите в Обединеното кралство казват обаче, че вече са поели достатъчно от увеличението. Те предупредиха, че за да отговорят на настоящите изисквания на съюза, работодателите "ще трябва да отклонят неустойчиви суми пари от други пера с потенциални последици, включително за работни места, подкрепа на студентите, закриване на курсове и по-големи размери на класа". В допълнение към стачката се <a href="https://www.actualno.com/america/v-meksiko-shte-uvolnjavat-uchiteli-zashtoto-stachkuvat-protiv-obrazovatelna-reforma-news_540957.html">предвиждат и други форми на протес</a>т, когато стачкуващите се завърнат по работните си места. Те например са работа само срещу договор, отказ да се покриват отсъстващи колеги и отказ да се пренасочват лекциите, изпуснати по време на стачката. Университетските власти заявиха, че правят всичко възможно да бъде минимализиран ефектът от стачката. Това е втора стачна вълна в университетите в рамките на по-малко от две години. През февруари миналата година 64 университета бяха парализирани за две седмици. <br/>Повечето от студентите проявяват разбиране към мотивите на стачкуващите, но има и такива, които са недоволни, защото в крайна сметка това се отразява на обучението ми. Грейс е студентка по журналистика: „Нямах обучаващ по дисертацията ми шест седмици, което смятам, че се отрази значително на последните ми оценки. Така че не е приятно това да се повтаря“. Някои студенти дори поискаха да им се изплатят компенсации.</p>
      <related>
        <a href="https://www.actualno.com/europe/eto-koi-sa-naj-dobrite-universiteti-v-sveta-ot-bylgarskite-samo-su-e-v-klasacijata-news_1374763.html"/>
      </related>
      <p>Други подкрепят преподавателите и служителите. Млад мъж например, който е в първата година на бакалавърската си степен заяви, че подкрепя персонала по отношение на правата на работниците, "времето за стачка не е най-доброто". Вики Блейк от Профсъюза на университетите и колежите обаче защити решението за поредната стачка, аргументирайки се с пълната липса на разбиране от страна на университетските власти и нежелание пълноценно да преговарят. „Никой не иска да стачкува, никой не иска да бъде в това положение. Преговаряме от доста време с нашите работодатели, предложили сме алтернативни начини за излизане от тази каша и искаме те да работят продуктивно с нас. За съжаление стигнахме до този момент, че единствения начин да пожелаят да ни чуят, та дори и с неохота, е като излезем през вратата“. Вики Блейк допълни, че парите, които плащат студентите изобщо не стигат до лекторите и помощния персонал. Че погрешно се създава впечатление, че лекторите са много добре платени, не че няма и такива. Генералният секретар на профсъюза Джо Гейди заяви, че „секторът на висшето образование е направил много пари през последните 10 години, но разходите за персонала в този период са намалели, а условията на труд неимоверно са се влошили“.</p>
      <related>
        <a href="https://www.actualno.com/europe/uchitelite-v-hyrvatija-stachkuvat-za-po-visoki-zaplati-news_1407696.html"/>
      </related>
      <p> </p>
    </article>
  </body>
</html>