<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/pano-apo-100-000-dorean-geymata-exei-prosferei-o-bon-jovi/2923102/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T16:26:05+00:00"/>
    <meta property="og:title" content="Πάνω από 100.000 δωρεάν γεύματα έχει προσφέρει ο Bon Jovi"/>
    <meta property="og:description" content="Πάνω από 100.000 δωρεάν γεύματα, για την ακρίβεια 105.893, έχουν προσφέρει σε έχοντες ανάγκη τα δύο εστιατόρια που για αυτόν τον σκοπό έχει ανοίξει εδώ και καιρό ο Jon Bon Jovi."/>
  </head>
  <body>
    <article>
      <h1>Πάνω από 100.000 δωρεάν γεύματα έχει προσφέρει ο Bon Jovi</h1>
      <h2>Πάνω από 100.000 δωρεάν γεύματα, για την ακρίβεια 105.893, έχουν προσφέρει σε έχοντες ανάγκη τα δύο εστιατόρια που για αυτόν τον σκοπό έχει ανοίξει εδώ και καιρό ο Jon Bon Jovi.</h2>
      <address><time datetime="2019-11-25T16:26:05+00:00">25 Nov 2019, 16:26</time> by <a rel="author">Newsit Newsroom</a></address>
      <p>Ο ροκ σταρ Bon Jovi εκτός από τη μουσική, έχει πάθος και με το φαγητό αλλά και με τον να βοηθάει συμπολίτες του, που βρίσκονται σε ανάγκη. Γι’ αυτό άνοιξε τα δύο JBJ Soul Kitchen: το πρώτο, στην περιοχή Red Bank του Νιου Τζέρσεϊ, τον Οκτώβριο του 2011 και το δεύτερο το 2016 στην περιοχή Toms River, περιοχή με μεγάλες καταστροφές λόγω του κυκλώνα Sandy, τέσσερα χρόνια νωρίτερα.</p>
      <p>Το συγκεκριμένο πρότζεκτ είναι υπό την αιγίδα του ιδρύματος «The Jon Bon Jovi Soul Foundation», στόχος του οποίου είναι «να σπάσει τον κύκλο της πείνας, της φτώχειας και της έλλειψης στέγης».</p>
      <p>«Όλοι είναι ευπρόσδεκτοι στα τραπέζια μας, όπου στο μενού υπάρχουν προϊόντα ντόπιας παραγωγής, αξιοπρέπεια και σεβασμός» επισημαίνεται σε ανακοίνωση των εστιατορίων Soul Kitchen.</p>
      <p>Δεν υπάρχει δυνατότητα κράτησης, όποιος έλθει πρώτος, αυτός κάθεται και σερβίρεται, αλλά δίνεται προτεραιότητα σε όσους δεν αντέχουν το κόστος ενός ζεστού πιάτου. Στο μενού δεν αναγράφονται τιμές, όσοι έχουν την οικονομική δυνατότητα να φάνε έξω ενθαρρύνονται να κάνουν μια δωρεά 20 ευρώ.</p>
      <p>Όσοι δεν έχουν αυτή τη δυνατότητα ενθαρρύνονται να βοηθήσουν εθελοντικά είτε στο σερβίρισμα, είτε στην κουζίνα. Τα πιάτα είναι από αυτά που «σου τρέχουν τα σάλια»: «Orange Ginger Sesame Chicken», «Soul Seasoned Cod Fillet over Pasta» και «Roasted Vegetable Quinoa», για παράδειγμα.</p>
      <p>Σύμφωνα με το ιστότοπο του Soul Kitchen, το 54% των γευμάτων που έχουν έως σήμερα προσφερθεί πληρώθηκε με δωρεές και για το υπόλοιπο 46% προσφέρθηκε εθελοντική εργασία.</p>
    </article>
  </body>
</html>