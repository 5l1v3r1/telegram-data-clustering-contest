<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837718-v-ukrayini-startuvav-protses-visuvannya-kandidativ-na-mistsevikh-viborakh-29-grudnya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:14:00+00:00"/>
    <meta property="og:title" content="В Україні стартував процес висування кандидатів на місцевих виборах 29 грудня"/>
    <meta property="og:description" content="КИЇВ. 25 листопада. УНН. Сьогодні в Україні розпочинається процес висування кандидатів у депутати, кандидатів на посаду сільського, селищного, міського …"/>
  </head>
  <body>
    <article>
      <h1>В Україні стартував процес висування кандидатів на місцевих виборах 29 грудня</h1>
      <address><time datetime="2019-11-25T16:14:00+00:00">25 Nov 2019, 16:14</time> by <a rel="author">Тоня Туманова</a></address>
      <p><b>КИЇВ. 25 листопада. УНН.</b> Сьогодні в Україні розпочинається процес висування кандидатів у депутати, кандидатів на посаду сільського, селищного, міського голови на відповідних перших місцевих виборах 29 грудня 2019 року, передає <b>УНН</b> із посиланням на преслужбу ЦВК.</p>
      <p>Як повідомили у ЦВК, подання до ТВК документів для реєстрації кандидатів у депутати, кандидатів на посаду сільського, селищного, міського голови триватиме до 4 грудня включно. А до 5 грудня включно територіальні виборчі комісії прийматимуть рішення про реєстрацію кандидатів у депутати, кандидата на посаду сільського, селищного, міського голови або про відмову в реєстрації.</p>
      <p>У ЦВК також повідомили, що близько 22 політичних партій подали до ЦВК копії рішення вищого керівного органу партії про участь їх місцевих організацій у перших місцевих виборах разом з копією статуту партії.<br/>Перелік цих партій невдовзі буде оприлюднено на офіційному вебсайті Центральної виборчої комісії в розділі "Місцеві вибори" (підрозділ "Призначені вибори").</p>
      <p>"Перші вибори депутатів сільських, селищної, міських рад обʼєднаних територіальних громад і відповідних сільських, селищного, міських голів, призначені на 29 грудня 2019 року, відбудуться у 6 об'єднаних територіальних громадах (ОТГ) (3 сільських, 1 селищній, 2 міських ОТГ) у 4 областях України (Дніпропетровська, Львівська, Сумська, Чернівецька)", - йдеться у повідомленні.</p>
      <p>За попередніми підрахунками у цих виборах зможуть взяти участь близько 55,5 тисяч виборців. Загальна сума, передбачена затвердженим ЦВК Розподілом субвенції з державного бюджету місцевим бюджетам на їх підготовку і проведення, становить 1 млн 988,5 тис. грн.</p>
      <p>Комісія надала дозвіл мати офіційних спостерігачів на зазначених виборах 8 громадським організаціям.</p>
      <p>У ЦВК також нагадали, що протягом майже чотирьох попередніх років, з 25 жовтня 2015 року до 30 червня 2019 року Центральною виборчою комісією було призначено перші місцеві вибори у 896 об'єднаних територіальних громадах.</p>
    </article>
  </body>
</html>