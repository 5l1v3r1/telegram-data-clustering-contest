<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/715166-politikh-antiparathesh-mhtsotakh-tsipra-gia-thn-anatheorhsh-toy-syntagmatos.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T16:57:00+00:00"/>
    <meta property="og:title" content="Πολιτική αντιπαράθεση Μητσοτάκη - Τσίπρα για την Αναθεώρηση του Συντάγματος"/>
    <meta property="og:description" content="Πολιτική αντιπαράθεση σε επίπεδο πολιτικών αρχηγών είχαμε το πρωί της Δευτέρας στη Βουλή, με αφορμή την ολοκλήρωση της συζήτησης για την Αναθεώρηση του Συντάγματος. Πριν αρχίσει"/>
  </head>
  <body>
    <article>
      <h1>Πολιτική αντιπαράθεση Μητσοτάκη - Τσίπρα για την Αναθεώρηση του Συντάγματος</h1>
      <address>
        <time datetime="2019-11-25T16:57:00+00:00">25 Nov 2019, 16:57</time>
      </address>
      <p>Πολιτική αντιπαράθεση σε επίπεδο πολιτικών αρχηγών είχαμε το πρωί της Δευτέρας στη Βουλή, με αφορμή την ολοκλήρωση της συζήτησης για την Αναθεώρηση του Συντάγματος.</p>
      <p>Πριν αρχίσει η ψηφοφορία οι πολιτικοί αρχηγοί πήραν το λόγο, με τον πρωθυπουργός Κυριάκο Μητσοτάκη, να αντιπαρατίθεται με τον πρόεδρο του ΣΥΡΙΖΑ Αλέξη Τσίπρα.</p>
      <p>«Κύριε Τσίπρα, τις προτάσεις σας δεν τις απορρίπτει σήμερα η ΚΟ της ΝΔ. Τις απέρριψε ο ελληνικός λαός στις εκλογές της 7ης Ιουλίου. Γι' αυτό μεσολαβεί η λαϊκή ετυμηγορία μεταξύ των δύο φάσεων της συνταγματικής αναθεώρησης». Αυτό τόνισε, μεταξύ άλλων, ο πρωθυπουργός Κυριάκος Μητσοτάκης από το βήμα της Βουλής.</p>
      <p>Ο πρωθυπουργός σημείωσε: «Θα αργήσουμε πολύ κ. Τσίπρα να έχουμε άλλη αναθεωρητική διαδικασία. Η επόμενη αναθεώρηση δεν μπορεί να ολοκληρωθεί παρά μόνο αν παρέλθει μια δεκαετία. Σήμερα να κάνουμε ψύχραιμη αποτίμηση για το τι ακριβώς συνέβη κατά τη διάρκεια αυτής της διαδικασίας [...] Από αύριο η χώρα θα έχει νέο Σύνταγμα, του 2019. Θα φέρει τη σφραγίδα της σημερινής κοινοβουλευτικής πλειοψηφίας αλλά [θα είναι] και προϊόν διακομματικής συναίνεσης».</p>
      <p>Επίσης ο κ. Μητσοτάκης, απευθυνόμενος στον αρχηγό της αξιωματικής αντιπολίτευσης συμπλήρωσε: «Ο τόνος, κ. Τσίπρα, της ομιλίας σας ήταν εκτός κλίματος. Δεν ακούσατε κανένα πολιτικό αρχηγό αλλά ήταν και εκτός κλίματος σε σχέση με τη συζήτηση που έγινε στην επιτροπή [...] Όπως είχαμε δεσμευτεί, προσεγγίσαμε τη συνταγματική αναθέωρηση με διαφορετικό τρόπο από εκείνον του ΣΥΡΙΖΑ. Η διαδικασία ξεκίνησε στο φυσικό της χώρο, στη Βουλή, και όχι ως μαζική κομματική φιέστα στο προαύλιό της. Το Κοινοβούλιο εργάστηκε παραγωγικά σε προσδιορισμένο χρονο. Γιατί έμεινε αδρανές για 31 μήνες, κ. Τσίπρα;</p>
      <p>Η πλειοψηφία δεν αγνόησε τη θέση της μειοψηφίας. Το κοινοβούλιο εξέτασε τις διατάξεις που έφτασαν σε αυτό από την απελθούσα Βουλή».</p>
      <p>
        <a href="https://www.madata.gr/epikairotita/politics/715164-mhtsotakhs-pali-adiavastos-hrthate-k-tsipra%E2%80%A6.html">Μητσοτάκης: Πάλι αδιάβαστος ήρθατε κ. Τσίπρα…</a>
      </p>
      <figure>
        <iframe src="https://www.youtube.com/embed/nlwiLEH4Nw4" width="560" height="315" data-service="Youtube" scrolling="no"/>
      </figure>
      <p>
        <b>Τσίπρας: Η ΝΔ απέδειξε ότι στα του Συντάγματος κινείται χωρίς πυξίδα και χωρίς σχέδιο</b>
      </p>
      <p>Η πρόταση αναθεώρησης που κατέθεσε ο ΣΥΡΙΖΑ τον Νοέμβριο του 2018, αποτυπώνει ένα συνολικό σχέδιο που ξεκινά από τη θεμελιώδη παραδοχή ότι το Σύνταγμα ανήκει σε όλους τους πολίτες, είπε ο Αλέξης Τσίπρας σε ομιλία του στη συνεδρίαση για τη Συνταγματική Αναθεώρηση. Αυτή η παραδοχή είναι και η μεγάλη διαφορά του ΣΥΡΙΖΑ από τη ΝΔ, σημείωσε ο αρχηγός της αξιωματικής αντιπολίτευσης.</p>
      <p>Ο πρόεδρος του ΣΥΡΙΖΑ σχολίασε ότι αυτό το σχέδιο «βρήκε απέναντί του τα κόμματα του παλιού πολιτικού συστήματος, τις πολιτικές δυνάμεις που έβαλαν το άρθρο 86 στο Σύνταγμα για να εξασφαλίζουν την ατιμωρησία τους, που έβαλαν το δικαίωμα επίταξης στο Σύνταγμα, για να περιορίζουν το δικαίωμα της απεργίας, που η θεώρησή τους είναι ο λαός να ψηφίζει μια φορά στα τέσσερα χρόνια και μετά να παρακολουθεί αμέτοχος ν' αποφασίζουν άλλοι για λογαριασμό το».</p>
      <p>«Δεν μετανιώνουμε που βάλαμε τις βάσεις της συζήτησης στην ελληνική κοινωνία για την ανάγκη μιας προοδευτικής αναθεώρησης του Συντάγματος και ενός συνταγματικού εκσυγχρονισμού της χώρας» τόνισε ο κ. Τσίπρας για να επισημάνει πως απέναντι σε αυτό, «η αντιπρόταση της ΝΔ ήταν μια αμήχανη και άτολμη συρραφή σκόρπιων διατάξεων».</p>
      <p>«Εμείς δείξαμε και αποδείξαμε ότι έχουμε σχέδιο. Η Νέα Δημοκρατία, αντιθέτως, απέδειξε ότι στα του Συντάγματος κινείται χωρίς πυξίδα και χωρίς σχέδιο» ανέφερε, υποστηρίζοντας ότι η πρόταση της ΝΔ του 2018 είχε έναν σκοπό: «την συνταγματοποίηση του νεοφιλελευθερισμού στη Παιδεία και στο περιβάλλον, με διατάξεις που οδηγούν ευθέως στην εμπορευματοποίηση της Παιδείας και την υποβάθμιση της προστασίας του περιβάλλοντος».</p>
      <figure>
        <iframe src="https://www.youtube.com/embed/ygBA_Eu5s4A" width="560" height="315" data-service="Youtube" scrolling="no"/>
      </figure>
    </article>
  </body>
</html>