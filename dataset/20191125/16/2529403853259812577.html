<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/quattro-anni-150-tonnellate-meno-di-rifiuti-abbandonati-nei-comuni-della-marca-219904"/>
    <meta property="og:site_name" content="Oggi Treviso"/>
    <meta property="article:published_time" content="2019-11-25T16:39:00+00:00"/>
    <meta property="og:title" content="In quattro anni 150 tonnellate in meno di rifiuti abbandonati nei comuni della Marca"/>
    <meta property="og:description" content="TREVISO - I risultati del progetto “Abbandoni Zero” messo in campo nel 2015 dal Consiglio del Bacino Priula per combattere il fenomeno dell’abbandono dei rifiuti presente in tutti i comuni serviti."/>
  </head>
  <body>
    <article>
      <h1>In quattro anni 150 tonnellate in meno di rifiuti abbandonati nei comuni della Marca</h1>
      <h2>Lo scorso anno sono state 369 le multe emesse per l’abbandono dei rifiuti</h2>
      <address><time datetime="2019-11-25T16:39:00+00:00">25 Nov 2019, 16:39</time> by <a rel="author" href="http://oggitreviso.it/archivio/news/giornalista/5197" target="_blank">Isabella Loschi</a></address>
      <p><b>TREVISO - In quattro anni 500 tonnellate in meno di rifiuti abbandonati nei cestini e meno 150 tonnellate di rifiuti abbandonati nei 49 comuni della Marca</b>. E’ questo uno dei risultati del progetto <b>“Abbandoni Zero” messo in campo nel 2015 dal Consiglio del Bacino Priula </b>per combattere il fenomeno dell’abbandono dei rifiuti presente in tutti i comuni serviti.<br/><br/><b>Nel 2014 il dato complessivo dell’abbandono dei rifiuti sull’intero territorio servito si attestava a 620mila kg, lo 0,1 kg/abitante al mese, oggi si parla di 471.680 kg e dello 0,07 kg/abitante al mese. In generale meno 150 tonnellate di rifiuti abbandonati, equivalenti a un calo del 23% in peso e 369 sanzioni emesse nel 2018.</b><br/><br/>Questi i <b>dati evidenti emersi raccolti dai comuni di Casier, Casale sul Sile, Preganziol e Treviso</b>. “I dati evidenziano come i rifiuti abbandonati rappresentino circa lo 0,23% del totale dei rifiuti raccolti: una quantità davvero limitata che dimostra la mancanza di coscienza civica di pochi, ma a volte anche la poca conoscenza del sistema tariffario da parte di chi abbandona, mentre in altri casi l’abbandono è associato alla presenza di situazioni di disagio e di mancanza di integrazione sociale – ha commentato il <b>direttore del Consiglio di Bacino Priula, Paolo Contò</b> - Il fenomeno si è ridotto drasticamente dopo l'avvio del porta a porta con tariffa puntuale, che favorisce la responsabilità e la tracciabilità del rifiuto prodotto e introduce il concetto di materia recuperabile, ma resta comunque ancora presente soprattutto in alcune fasce di cittadini.<br/><br/>Per esempio, contrariamente a quanto si pensa, non si abbandona solo il secco non riciclabile, anzi: il secco costituisce solo il 5% del contenuto dei rifiuti abbandonati. I restanti sono rifiuti riciclabili, che si possono differenziare tranquillamente a casa e di cui non si paga lo svuotamento. L'obiettivo è quello non solo di contrastare ulteriormente il fenomeno “culturale” dell’abbandono dei rifiuti ma anche di analizzarlo per poter intervenire anticipatamente”.<br/><br/>Per quanto riguarda le utenze sprovviste di contenitori per la raccolta dei rifiuti urbani, nei 4 comuni si è passati da 1.922 utenze a 171 nel 2019 grazie al Progetto “Utenze senza contenitori”, ossia sono state ridotte del 90% le posizioni non regolarizzate. E se nel triennio 2013-2015 erano 5.514 le utenze che non avevano mai effettuato svuotamenti, dall’avvio progetto ad oggi (2015-2019) le stesse si sono ridotte del -94%.<br/><br/> "Dal lavoro presentato si evidenziano alcune criticità della città di Treviso dovute ad un’utenza diversa. Accanto alle azioni di educazione ambientale e di controllo, che devono essere sempre più tecnologiche, sono importanti anche quelle di tipo sanzionatorio riferite sia all’abbandono ordinario sia, nello specifico, a quello nei cestini che li rende di fatto inutilizzabili”, ha affermato<b> Alessandro Manera, assessore all'Ambiente di Treviso</b>. Tra le attività messe in campo per contrastare l’abbandono dei rifiuti ci sono anche i controlli eseguiti dagli ecovigili e dalle telecamere di videosorveglianza e le campagne di sensibilizzazione.<br/><br/>I cittadini hanno un ruolo fondamentale nella lotta contro l’abbandono dei rifiuti, hanno ricordato comuni e il Bacino Priula. E’ possibile segnalare un abbandono chiamando il numero verde 800.07.66.11 o tramite il sito www.contarina.it o ContarinApp.  </p>
      <related>
        <h4>Dello stesso argomento</h4>
        <a href="http://oggitreviso.it/cestini-usati-rifiuti-domestici-%E2%80%9Cattivate-controllo-di-vicinato%E2%80%9D-217245"/>
        <a href="http://oggitreviso.it/sotto-sequestro-due-aree-con-280000-tonnellate-di-rifiuti-inquinanti-scaricati-modo-illecito-198640"/>
        <a href="http://oggitreviso.it/abbandono-rifiuti-resana-trovati-colpevoli-%E2%80%9C-ora-inaspriremo-sanzioni%E2%80%9D-191500"/>
        <a href="http://oggitreviso.it/getta-sacchi-di-rifiuti-lungo-strada-42enne-individuato-multa-da-600-euro-190227"/>
        <a href="http://oggitreviso.it/san-zeno-discarica-cielo-aperto-medaglie-doro-183234"/>
        <a href="http://oggitreviso.it/volontari-ripuliscono-monticano-dai-rifiuti-178867"/>
        <a href="http://oggitreviso.it/fototrappole-contro-chi-abbandona-rifiuti-al-le-sanzioni-161206"/>
        <a href="http://oggitreviso.it/getta-rifiuti-nel-cestino-pubblico-multa-da-200-euro-140274"/>
        <a href="http://oggitreviso.it/immondizie-invadono-degradano-le-campagne-di-miane-124177"/>
        <a href="http://oggitreviso.it/una-discarica-cielo-aperto-cansiglio-87503"/>
      </related>
    </article>
  </body>
</html>