<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90523"/>
    <meta property="og:site_name" content="Denník politika"/>
    <meta property="article:published_time" content="2019-11-25T16:35:06+00:00"/>
    <meta property="og:title" content="Ján podozrieval Noru z nevery, družke hodil do vane elektrický sušič na vlasy"/>
    <meta property="og:description" content="25.11.2019 (Webnoviny.sk) – Nepodmienečný trest odňatia slobody na šestnásť rokov za pokus o vraždu družky potvrdil odvolací senát Krajského súdu v Banskej Bystrici pre 50-ročného Jána P. Obžalovaný v septembri minulého roku v byte v Závadke nad Hronom hodil družke do vane zapnutý elektrický sušič na vlasy. Jeho 42-ročná družka, ktorá sa chystala okúpať, útok prežila. Motívom Jánovho útoku bolo podozrenie, že je mu neverná."/>
  </head>
  <body>
    <article>
      <h1>Ján podozrieval Noru z nevery, družke hodil do vane elektrický sušič na vlasy</h1>
      <address><time datetime="2019-11-25T16:35:06+00:00">25 Nov 2019, 16:35</time> by <a rel="author">Webnoviny</a></address>
      <p>25.11.2019 (Webnoviny.sk) – Nepodmienečný trest odňatia slobody na šestnásť rokov za pokus o vraždu družky potvrdil odvolací senát Krajského súdu v Banskej Bystrici pre 50-ročného Jána P. Obžalovaný v septembri minulého roku v byte v Závadke nad Hronom hodil družke do vane zapnutý elektrický sušič na vlasy. Jeho 42-ročná družka, ktorá sa chystala okúpať, útok prežila. Motívom Jánovho útoku bolo podozrenie, že je mu neverná.</p>
      <h3>Sušič hodil do vane</h3>
      <p>Ján s družkou žili sedem rokov vo Spojenom kráľovstve a v čase vražedného útoku boli na Slovensku na dovolenke. Motívom bolo, že Ján našiel v jej mobile komunikáciu s iným mužom a bol presvedčený, že mu bola neverná.</p>
      <p>V ten večer sa žena chystala kúpať, spoločné kúpanie muž vraj odmietol. Odsúdený zobral z kúpeľne nepozorovane elektrický sušič na vlasy. Zapojil ho v kuchyni s pomocou predlžovacieho kábla a hodil ho pred družku stojacu vo vani so slovami „<i>skap ty suka</i>“.</p>
      <p>Družka po zásahu elektrickým prúdom spadla do vane. Ján po tom, ako sušič odpojil a hodil na zem v kúpeľni, odišiel na pivo a predlžovací kábel cestou hodil do kontajnera.</p>
      <h3>Nora atak prežila</h3>
      <p>Keď po návrate zistil, že družka atak prežila, zabúchal susedom na dvere, aby zavolali záchranku. Žena utrpela popáleniny na rôznych častiach tela a poškodenie funkcie srdca, obličiek, pečene a svalov. Na druha sa nesťažovala, poukázala na to, že im na Slovensku kúpil byt a v Británii sa o ňu i jej deti staral.</p>
      <p>Ján neskôr tvrdil, že družku nechcel usmrtiť, iba „<i>postrašiť</i>“. Pritom priznal, že vedel o nebezpečenstve používania zapnutého elektrického spotrebiča vo vani. Toto riziko poznala aj Nora a vyhlásila, že sušič vo vani nikdy nepoužívala.</p>
      <p>Okresný súd v Banskej Bystrici uznal Jána za vinného z obzvlášť závažného zločinu vraždy v štádiu pokusu a uložil mu trest odňatia slobody na šestnásť rokov. Ján sa odvolal s tým, že žiadal prekvalifikovať skutok na ublíženie na zdraví a zmierniť trest. Odvolací senát mu nevyhovel. Predseda senátu hneď nariadil aj výkon trestu. Rozhodnutie krajského súdu je právoplatné.</p>
      <p>Viac k témam: <a href="https://www.webnoviny.sk/tag/utok/"><u>útok</u></a><br/>Zdroj: Webnoviny.sk – <a href="https://www.webnoviny.sk/jan-podozrieval-noru-z-nevery-druzke-hodil-do-vane-elektricky-susic-na-vlasy/"><u>Ján podozrieval Noru z nevery, družke hodil do vane elektrický sušič na vlasy</u></a> © SITA Všetky práva vyhradené.</p>
    </article>
  </body>
</html>