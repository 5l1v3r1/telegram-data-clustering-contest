<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/damas/25112019-marina_meibrija_gruti_iedomaties_labaku_m"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T16:21:00+00:00"/>
    <meta property="og:title" content="Marina Meibrija: &quot;Grūti iedomāties labāku mentoru par Kobi Braientu&quot;(2)"/>
    <meta property="og:description" content="Dereks Fišers ir @TTTRiga @NDWBB spēlētājas @mmabrey1 pirmais treneris @WNBA"/>
  </head>
  <body>
    <article>
      <h1>Marina Meibrija: "Grūti iedomāties labāku mentoru par Kobi Braientu"(2)</h1>
      <address>
        <time datetime="2019-11-25T16:21:00+00:00">25 Nov 2019, 16:21</time>
      </address>
      <p>"Rūta Railija spēlēja šeit, vai ne? Varu tikai paust prieku – viņa izveidoja panākumiem bagātu karjeru. Pati esmu ceļa sākumā, bet Railijas spēlēšana Rīgā, cerams, ir laba zīme," TTT jaunā aizsardze Marina Meibrija (Mabrey) ir otrā "Notre Dame" universitātes spēlētāja, kura pārstāvēs Latvijas titulētāko basketbola klubu.</p>
      <p>“Notre Dame” ir viens no karstākajiem basketbola vārdiem ASV. Trenere Mafeta Magro (Muffet McGraw) pārvērtusi Indianas pilsētā Sautbendā (South Bend) esošo programmu par vienu no lielākajiem sieviešu sporta zīmoliem. <b>Divdesmit četri gadi pēc kārtas NCAA čempionātā, deviņi “Četru fināli”, divi NCAA tituli, <a href="https://und.com/irish-in-the-wnba">20 WNBA spēlētājas</a> – Magro paveikusi iespaidīgu darbu.</b></p>
      <p>Pirmais “Notre Dame” pieskāriens sasniedza Rīgu 2008. gada pavasarī. Olimpiskā čempione Rūta Railija (Ruth Riley) ieradās palīdzēt TTT pavasara kampaņā un WNBA mājas lapā dalījās savos iespaidos. Meibrija labi zina leģendāro “Fighting Irish” centra spēlētāju. “Pazīstu Rūtu kā mūsu treniņu vadītāju. Viņas klātbūtnei – kā mentoram un sarunu biedram – ir liela nozīme. Ļoti novērtēju viņas sniegtos padomus.”</p>
      <p>Railija spēlēja lielāko lomu “Notre Dame” pirmā NCAA titula izcīnīšanā 2001. gadā, tiekot atzīta par “Četru fināla” vērtīgāko spēlētāju. <b>Septiņpadsmit pavasarus vēlāk viņas “alma mater” paveica šķietami neiespējamo – ar septiņām veselām spēlētājām uzvarēja visās sešās nacionālā čempionāta spēlēs un atkārtoti kāpa virsotnē.</b></p>
      <p>Meibrija izcilā skrējiena laikā iemeta 19 tālmetienus, uzrādot piekto labāko rezultātu finālturnīra vēsturē. Šogad “Irish” finālā ar 81:82 zaudēja “Baylor”, bet Marina tika iekļauta simboliskajā pieciniekā. Viņa iemetusi visvairāk trīspunktu metienu “Notre Dame” vēsturē, bet aprīlī ar četrām komandas biedrēm tika uzņemta WNBA draftā, nonākot “Los Angeles Sparks” rindās.</p>
      <p><b>Tu izaugi Austrumkrastā, Ņūdžersijas piekrastē (Jersey shore) piecu bērnu ģimenē. Lasīju, ka visi – Rojs juniors, Maikla, Marina, Dara, Raiens – spēlē basketbolu. Sekojāt vecākā brāļa pēdās?</b><br/>Bērnībā gandrīz katru dienu pavadīju sporta zālē, apmeklējot vecākā brāļa un vecākās māsas spēles. Kopā mētājām bumbu. Devāmies uz visa veida nometnēm, vasarās spēlējām AAU basketbolu. Citi reaģēja – aha, Meibriji ir ieradušies! Veseli pieci. Palikām kopā, lai kas notika.</p>
      <p><b>Vai esat spēlējuši kā viena komanda?</b><br/>Nē, nav gadījies. Mazais brālis Raiens ir pārāk mazs. Savā starpā gan spēlējam – viens pret vienu, divi pret divi.</p>
      <p><b>Kāda bijusi vecāku ietekme, izvēloties basketbolu?</b><br/>Mani vecāki bija triatlēti/triatlonisti – skrēja, peldēja. Viņi bija kā piemērs tam, ko var paveikt ar smagu darbu. Redzot, kā viņi gatavojas triatlonam, saproti, ka grūtāk trenēties nav iespējams.</p>
      <p><b>Triatlonu neesi pamēģinājusi, toties skrēji krosus. Varbūt pārstāvēji savu vidusskolas komandu?</b><br/>Skrēju krosus, jo manam tēvam tie ļoti patika. Skrēju līdz astotajai klasei. Nedaudz spēlēju futbolu, nodarbojos ar vingrošanu. Vēlāk pārtraucu.</p>
      <p><b>Skriešana palīdz trenēt izturību.</b><br/>Tā neapšaubāmi noder, taču, skrienot krosu, nevar pieņemties svarā. Basketbolā tas ir vajadzīgs, tāpēc pārstāju skriet.</p>
      <p><b>Pirmajā gadā “Manasquan” vidusskolā spēlēji kopā ar māsu Maiklu. Vēlāk divus gadus kopā spēlējāt koledžā. Sanāk, ka sekoji viņas pēdās.</b><br/>Jā, kopīga spēlēšana sākās jau “Manasquan” laikos. Ārkārtīgi gribēju būt tāda kā viņa (Maikla vēlāk kļuva par “Notre Dame” kapteini). Skatījos, ko viņa dara, kā pieņem pareizos lēmumus. Daudz mācījos no viņas – tas man palīdzēja nonākt, kur esmu tagad.</p>
      <p><b>Viņa bija kā tavs paraugs?</b><br/>Noteikti. Viņa aizsargāja mani, kad bija nepieciešams. Tagad viņa kļuvusi par “Notre Dame” galvenās treneres asistenti.</p>
      <figure>
        <img src="http://i9.tiesraides.lv/660x660s/galleries/maris_noviks/5ddbf1ba4fbcd/2019-11-25_marina_michaela_roy.jpg"/>
      </figure>
      <p>
        <i>Marina, Maikla, Rojs</i>
      </p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_22528795_1699591596727848_1300211027251188134_o.jpg"/>
      </figure>
      <p>
        <i>Marina Meibrija, Mafeta Magro, Arike Ogunbovale ACC mediju dienā Šarlotē 2017. gada oktobrī. Foto: Notre Dame</i>
      </p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_22553041_1699588656728142_1908287726871734099_o.jpg"/>
      </figure>
      <p>
        <i>Arike un Marina pozē ar NCAA kausu</i>
      </p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_22712544_1699591373394537_6272098078785791250_o.jpg"/>
      </figure>
      <p>
        <i>Marina ACC mediju dienā</i>
      </p>
      <figure>
        <img src="http://i2.tiesraides.lv/660x440s/galleries/maris_noviks/5ddbf1ba4fbcd/2019-11-25_08092017_hof.jpg"/>
      </figure>
      <p>
        <i>Mafeta Magro 2017. gada septembrī tika uzņemta Neismita basketbola Slavas zālē</i>
      </p>
      <figure>
        <img src="http://i1.tiesraides.lv/660x440s/galleries/maris_noviks/5ddbf1ba4fbcd/2019-11-25_08092017_muffet_james.jpg"/>
      </figure>
      <p>
        <i>Mafetas Magro portrets Springfīldā blakus basketbola izgudrotājam Džeimsam Neismitam</i>
      </p>
      <figure>
        <img src="http://i2.tiesraides.lv/660x440s/galleries/maris_noviks/5ddbf1ba4fbcd/2019-11-25_08092017_notre_dame_00.jpg"/>
      </figure>
      <p>
        <i>Magro aplūko “Notre Dame” stendu Slavas zālē – krekls ar 00 pieder Rūtai Railijai</i>
      </p>
      <p><b>Noteikti tevi vēlējās redzēt dažādas skolas. “Notre Dame” izvēlējies māsas dēļ?</b><br/>Iepazīšanās nolūkā apmeklēju vēl pāris skolas, taču galu galā... Katru reizi, kad aizbraucu uz “Notre Dame”, jutos tur kā mājās. Tur ir labākais sporta komplekss, labākais treneru korpuss un māsa arī atradās tur. Sapratu, ka nekļūdīšos.</p>
      <p><b>Galvenā trenere Mafeta Magro tevi apciemoja?</b><br/>Jā, viņa atbrauca un vēlāk vienmēr iedrošināja mani. Iedrošināja kļūt labākai kā spēlētājai un cilvēkam.</p>
      <p><b>Lielajām skolām parasti ir savi noteikumi vai standarti kā, piemēram, “Duke”. Kādi atmiņā palikuši tev?</b><br/>Trenere vienmēr no mums pieprasīja vairāk. Tu vienmēr vari izdarīt vairāk – kā spēlētāja, kā cilvēks un sieviete. Viena lieta, ko iemācījos – “Notre Dame” ir vieta, kur meitenes kļūst par sievietēm.</p>
      <p><b>Zinu, ka treneres Magro asistentes ir tikai sievietes. Vai tas pats ir spēkā attiecībā uz komandas biroju?</b><br/>Gandrīz. Mūsu video koordinators ir vīrietis. Arī sporta informācijas direktors (SID). Visas pārējās ir sievietes. Viņas dara to, ko dara vīrieši.</p>
      <p><b>Liela daļa pirmās divīzijas komandu treniņiem pieaicina puišus.</b><br/>Jā, arī “Notre Dame” izmanto “male practice players”.</p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_29871639_1907418462611826_7477428161879992377_o.jpg"/>
      </figure>
      <p>
        <i>2018. gada 31. marts – 2. aprīlis, Kolambusa, NCAA čempionāta “Četru fināls. Foto: Notre Dame</i>
      </p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_29064710_1907418675945138_3604685258009061364_o.jpg"/>
      </figure>
      <p>
        <i>Marina “Nationwide arena” telpās kļuva par NCAA čempioni</i>
      </p>
      <figure>
        <img src="http://i5.tiesraides.lv/660x440s/galleries/maris_noviks/5ddbf1ba4fbcd/2019-11-25_arike.jpg"/>
      </figure>
      <p>
        <i>Arikes uzvaras metiens pēdējā sekundē</i>
      </p>
      <figure>
        <img src="http://i6.tiesraides.lv/660x440s/galleries/maris_noviks/5ddbf1ba4fbcd/2019-11-25_mcgraw.jpg"/>
      </figure>
      <p>
        <i>Mafeta Magro Kolambusā</i>
      </p>
      <figure>
        <img src="http://i2.tiesraides.lv/660x440s/galleries/maris_noviks/5ddbf1ba4fbcd/2019-11-25_afp_columbus.jpg"/>
      </figure>
      <p>
        <i>Marina centrā ar NCAA kausu. Foto: AFP/Scanpix</i>
      </p>
      <figure>
        <img src="http://i0.tiesraides.lv/660x440s/galleries/maris_noviks/5ddbf1ba4fbcd/2019-11-25_ap_02042018_columbus.jpg"/>
      </figure>
      <p>
        <i>Marina un Arike ar NCAA kausu. Foto: AP/Scanpix</i>
      </p>
      <figure>
        <img src="http://i6.tiesraides.lv/660x440s/galleries/maris_noviks/5ddbf1ba4fbcd/2019-11-25_29665534_1911285452225127_592092267132267978_o.jpg"/>
      </figure>
      <p>
        <i>Centrā balva labākajai trenerei un NCAA kauss</i>
      </p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_29745090_1911285952225077_2819302088674665180_o.jpg"/>
      </figure>
      <p>
        <i>”Notre Dame” kopbilde ģērbtuvē</i>
      </p>
      <figure>
        <img src="http://i7.tiesraides.lv/660x440s/galleries/maris_noviks/5ddbf1ba4fbcd/2019-11-25_29873186_1911286078891731_7906470210758799466_o.jpg"/>
      </figure>
      <p>
        <i>”Notre Dame” svinības</i>
      </p>
      <p><b>WNBA drafta diena. Ieskaties tviterī – Kobe Braients tevi apsveica ar pievienošanos “Los Angeles Sparks”. Vai esi viņu satikusi klātienē?</b><br/>Jā, satiku viņu. Kobe apmeklēja mūsu spēles. Dažreiz atnāca uz “Sparks” treniņzāli. Izmantojām Kobi kā mentoru. Nevaru iedomāties nevienu labāku par viņu – Kobem ir milzīga pieredze. Viņa klātbūtne ir lieliska pati par sevi.</p>
      <figure>
        <iframe data-src="https://twitter.com/ndwbb/status/1116138146608054272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/kobebryant/status/1116135772451557376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Patiesībā tu devies uz Losandželosu jau otro reizi, jo 2018. gada vasarā aizbrauci tur trenēties individuāli.</b><br/>Pavadīju LA visu vasaru. Trenējos pie Olina Simplisa – viena no labākajiem individuālās sagatavotības treneriem Amerikā. Vēlāk tas palīdzēja ātrāk iejusties “Sparks”. Losandželosā trenējos kopā ar Ariki Ogunbovali.</p>
      <p><b>WNBA klubi draftā veica nebijušu gājienu – visas piecas “Notre Dame” starta piecinieka dalībnieces tika izvēlētas “Top 20”. Kā tas bija?</b><br/>Tas bija ļoti īpaši. Mūs izcēla kā starta piecinieku, kurš četros gados guvis visvairāk punktu NCAA vēsturē (10 230). Tas šķita neticami – mūsu smagais darbs patiešām atmaksājās. Vienlaikus mums visām tas bija jaunas karjeras sākums.</p>
      <p><b>Šī ir tava pirmā profesionālā sezona. Vai arī Eiropā esi pirmo reizi?</b><br/>Kopā ar komandu savulaik pabiju Itālijā un Horvātijā. Latvijā gan esmu pirmo reizi.</p>
      <p><b>Pāreja no NCAA uz WNBA ir kā liels lēciens. Kas kļuva par lielāko izaicinājumu pārejas procesā?</b><br/>Ātrums, īpaši vienā laukuma pusē (half court sets). Tas ir smagāk un fiziskāk. Visas spēlētājas, bez izņēmuma, ir ļoti, ļoti labas. Tu nevari atslābināties. Visu laiku jākoncentrējas.</p>
      <p><b>Izvēlējies “Notre Dame” spēlēt ar trešo numuru “UConn” spēlētājas Daianas Taurasi ietekmē?</b><br/>Esmu trešais bērns ģimenē.</p>
      <figure>
        <img src="http://i8.tiesraides.lv/660x440s/galleries/maris_noviks/5ddbf1ba4fbcd/2019-11-25_67845896_10157188209330499_4137345393555931136_n.jpg"/>
      </figure>
      <p>
        <i>Nneka Ogvumīke un Marina Meibrija. Foto: Los Angeles Sparks</i>
      </p>
      <figure>
        <img src="http://i8.tiesraides.lv/660x440s/galleries/maris_noviks/5ddbf1ba4fbcd/2019-11-25_61155997_10157007895920499_8408788079933915136_n.jpg"/>
      </figure>
      <p>
        <i>”Sparks” basketbolistes ciemos pie “Dodgers” beisbolistiem</i>
      </p>
      <figure>
        <img src="http://i8.tiesraides.lv/660x440s/galleries/maris_noviks/5ddbf1ba4fbcd/2019-11-25_69767706_10157259966155499_6371225267947438080_n.jpg"/>
      </figure>
      <p>
        <i>Marina Meibrija, Dereks Fišers un Marija Vadejeva</i>
      </p>
      <figure>
        <img src="http://i8.tiesraides.lv/660x440s/galleries/maris_noviks/5ddbf1ba4fbcd/2019-11-25_75594311_10157480022665499_2116701411231137792_n.jpg"/>
      </figure>
      <p>
        <i>Marina Meibrija</i>
      </p>
      <figure>
        <img src="http://i8.tiesraides.lv/540x810s/galleries/maris_noviks/5ddbf1ba4fbcd/2019-11-25_66693393_10157120272785499_7537250941112680448_n.jpg"/>
      </figure>
      <p>
        <i>Marinas Meibrijas atbilde skeptiķiem</i>
      </p>
      <p><b>Kā “Sparks” treneris Dereks Fišers atšķiras no Mafetas Magro?</b><br/>Dereks ir citāds treneris. Viņi ir lieliskas personības ar savām profesionālajām iezīmēm. Manā pieredzē esmu strādājusi gan pie treneriem-vīriešiem, gan sievietēm. Dereka klātbūtne ļauj ieraudzīt atšķirīgu perspektīvu. Viņš ir spēlējis NBA. Viņš ir spēlētāju treneris. Trenere Magro ir citāda, taču man tiešām patīk abi divi.</p>
    </article>
  </body>
</html>