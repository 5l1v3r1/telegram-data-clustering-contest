<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/fotovistavka-mij-tato--geroj-podorozhuje-hersonom"/>
    <meta property="og:site_name" content="ПІК"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Фотовиставка «Мій тато — герой» подорожує Херсоном"/>
    <meta property="og:description" content="Сорок дитячих портретів, які скажуть більше за будь-які промови і співчуття. Херсонський фотохудожник Олександр Корняков створив серію робіт з малечею, котра втратила на війні своїх татусів. «Мій тато — герой» — так зветься патріотична виставка"/>
  </head>
  <body>
    <article>
      <h1>Фотовиставка «Мій тато — герой» подорожує Херсоном</h1>
      <address>
        <time datetime="2019-11-25T16:00:00+00:00">25 Nov 2019, 16:00</time>
      </address>
      <p>Сорок дитячих портретів, які скажуть більше за будь-які промови і співчуття. Херсонський фотохудожник Олександр Корняков створив серію робіт з малечею, котра втратила на війні своїх татусів. «Мій тато — герой» — так зветься патріотична виставка - повідомляє <a href="https://newday.kherson.ua/">Новий день</a>.</p>
      <p>«Певно, це найскладніша робота за час моєї професійної діяльності. Важко було емоційно. Коли на дитячому обличчі бачиш біль — не від збитого у грі колінця, а великий, дорослий біль. У пам’ять врізався хлопчина на ім’я Артем. Вже відзняв, аж коли мама, яка зустрічала на зупинці, попросила сфотографувати сина з батьковою нагородою. І тільки-но Артем взяв до рук той орден, я побачив зовсім іншу дитину, в очах мого героя були водночас і сум, і гордість. Саме цю світлину і відібрали для виставки», — розповідає Олександр Корняков.</p>
      <figure>
        <img src="https://pik.ua/Media/files/filemanager/2019/11/25/Foto-vistavka-2-kopiya.jpg"/>
      </figure>
      <p>Батько Артема — Андрій Беленець, доброволець від «Правого сектору». Загинув під с. Піски на Донеччині у липні 2014 року. Нагороду отримав посмертно… Це історія тільки одного героя, котрий життя віддав за Україну, а їх на Херсонщині вже понад дві сотні. І в кожного залишилася родина — батьки, діти. Фотопроект «Мій тато — герой» задумали на комунальному підприємстві Херсонської обласної ради «Оберіг». Адже дійсно, у нас є кого ставити у приклад, є ті, про кого не маємо права забути. Хоча організатори й не приховують: спочатку виставку бачили іншою, розуміння того, як саме треба зробити, прийшло вже в процесі роботи над проектом.</p>
      <p>— Спочатку ми планували відзняти дітей, а кожну світлину сколажувати з фото їхніх загиблих батьків. Але, знаєте, коли я побачив, які виходять фотографії, сказав: ні, ми маємо залишити ці емоції, ці сльози, що застигли в дитячих очах. Сашко зі мною погодився, — розповідає в. о. директора КНСП «Оберіг», ветеран АТО Ігор Кравець.</p>
      <figure>
        <img src="https://pik.ua/Media/files/filemanager/2019/11/25/Foto-vistavka-3-kopiya.jpg"/>
      </figure>
      <p>Олександр Корняков — відомий у Херсоні майстер фотографії. В його доробку як репортажні світлини, серед яких є й історично цінні, приміром, з Євромайдану в Києві, так і художні роботи. Так, декілька його фотографій патріотичного спрямування відзначено журі престижних конкурсів. Взяти участь у проекті з дітьми загиблих героїв Сашко погодився без вагань. Принципово працював безкоштовно як волонтер. На зйомку юних героїв виставки в нього пішло декілька місяців. Вийшло 40 світлин, на них діти з Херсона та області. Але це тільки початок. У планах автора та організаторів продовжувати проект, адже його перший етап охопив далеко не всіх дітей, котрих напівсиротами зробила війна.</p>
      <figure>
        <img src="https://pik.ua/Media/files/filemanager/2019/11/25/Foto-vistavka-4-kopiya.jpg"/>
      </figure>
      <p>Виставка «Мій тато — герой» вже експонувалася в Херсонському художньому музеї ім. О. Шовкуненка. Наразі ж світлини перевезли до обласної бібліотеки для юнацтва ім. Б. Лавреньова. На черзі — центральна міська бібліотека Херсона ім. Лесі Українки. Виставку активно відвідують херсонські школярі, де проводять уроки мужності. У подальших планах організаторів представити світлини у районах Херсонщини. І це ще не все: проект «Мій тато — герой» хочуть показати у столиці, приміром, в Міністерстві оборони України.</p>
      <p>Марина САВЧЕНКО, <a href="https://newday.kherson.ua/">Новий день</a>.</p>
      <related>
        <h4>Новини по темі</h4>
        <a href="https://pik.ua/news/url/u-hersoni-realizujetsja-kulturno-gromadskij-proekt-diti---mirotvortsi"/>
        <a href="https://pik.ua/news/url/vojennij-stan-diti-na-hersonschini-bez-novorichnih-svjat-ne-zalishatsja-"/>
        <a href="https://pik.ua/video/url/u-hersoni-donka-zagiblogo-geroja-pishe-patriotichni-virshi"/>
      </related>
    </article>
  </body>
</html>