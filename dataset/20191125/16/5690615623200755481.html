<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837724-orzhel-ochikuye-scho-do-26-grudnya-vidbudetsya-povna-sertifikatsiya-operatora-gts-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:37:00+00:00"/>
    <meta property="og:title" content="Оржель очікує, що до 26 грудня відбудеться повна сертифікація оператора ГТС України"/>
    <meta property="og:description" content="КИЇВ. 25 листопада. УНН. Міністр енергетики та навколишнього середовища Олексій Оржель очікує, що до 26 грудня відбудеться повна сертифікація ТОВ &quot;Оператор …"/>
  </head>
  <body>
    <article>
      <h1>Оржель очікує, що до 26 грудня відбудеться повна сертифікація оператора ГТС України</h1>
      <address><time datetime="2019-11-25T16:37:00+00:00">25 Nov 2019, 16:37</time> by <a rel="author">Антоніна Карташева</a></address>
      <p><b>КИЇВ. 25 листопада. УНН.</b> Міністр енергетики та навколишнього середовища Олексій Оржель очікує, що до 26 грудня відбудеться повна сертифікація ТОВ "Оператор ГТС України". Про це він заявив на брифінгу щодо змін у сфері енергетики і екології, передає кореспондент <b>УНН</b>.</p>
      <p>“У цю п’ятницю ми вже отримали попередню сертифікацію в українського регулятора — українського газотранспортного оператора. Документи вже направлені в Energy Community, той, хто підтверджує сертифікацію. Я думаю, що до 26 грудня ми отримаємо повну сертифікацію ГТС”, — сказав Оржель.</p>
      <p>За його словами, проекти договорів, як того вимагає європейське законодавство, вже відправлені Газпрому.</p>
      <p>“Маю надію, що і російська сторона, зважаючи на те, що забезпечення безпеки постачання, стабільність безпеки постачання збільшує політично і економічно саму перевагу газу, як палива з постачання. Я думаю, що російська сторона також зацікавлена в тому, щоб підписати договір на транспортування”, — зазначив Оржель.</p>
      <p>Нагадаємо, Національна комісія, що здійснює державне регулювання у сферах енергетики та комунальних послуг (НКРЕКП) схвалила <a href="https://www.unn.com.ua/uk/news/1837279-nkrekp-poperedno-skhvalila-sertifikatsiyu-operatora-gts-ukrayini">попереднє рішення про сертифікацію</a> ТОВ “Оператор ГТС України”. За відповідне рішення члени НКРЕКП проголосували 22 листопада на засіданні.</p>
      <p>Як повідомив <b>УНН</b>, НАК “Нафтогаз України” <a href="https://www.unn.com.ua/uk/news/1837670-naftogaz-vidpoviv-gazpromu-na-propozitsiyu-schodo-tranzitu-gazu">відправив</a> російському ПАТ “Газпром” відповідь на пропозицію щодо транзиту газу, де вказано, що сторони мають продовжувати обговорювати продовження транзиту за європейськими правилами у тристоронньому форматі за участю Єврокомісії.</p>
      <p>Додамо, що 18 листопада стало відомо, що Нафтогаз отримав пропозицію Газпрому щодо <a href="https://www.unn.com.ua/uk/news/1836487-naftogaz-otrimav-propozitsiyu-gazpromu-schodo-tranzitu-gazu">транзиту газу</a>. Йдеться про умови транспортування газу територією України з 2020 року, адже чинний контракт з російською стороною завершується наприкінці цього року. Переговори на цю тему ведуться у тристоронньому форматі - за участю представників України, Росії та Єврокомісії.</p>
    </article>
  </body>
</html>