<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/osszehangolt-rendori-akcioval-rajtautottek-az-iszlam-allam-propagandagepezeten"/>
    <meta property="og:site_name" content="Paraméter"/>
    <meta property="article:published_time" content="2019-11-25T16:58:00+00:00"/>
    <meta property="og:title" content="Összehangolt rendőri akcióval rajtaütöttek az Iszlám Állam propagandagépezetén"/>
    <meta property="og:description" content="Tucatnyi európai uniós tagország hatóságai összehangolt akcióban rajtaütöttek az Iszlám Állam nevű terrorcsoport internetes propagandagépezetén - jelentette be hétfőn az Europol."/>
  </head>
  <body>
    <article>
      <h1>Összehangolt rendőri akcióval rajtaütöttek az Iszlám Állam propagandagépezetén</h1>
      <h2>Tucatnyi európai uniós tagország hatóságai összehangolt akcióban rajtaütöttek az Iszlám Állam nevű terrorcsoport internetes propagandagépezetén - jelentette be hétfőn az Europol.</h2>
      <address>
        <time datetime="2019-11-25T16:58:00+00:00">25 Nov 2019, 16:58</time>
      </address>
      <p>Az európai rendőrségi együttműködési szervezet arról számolt be, hogy a tizenkét ország, illetve kilenc online platform, köztük a Google, a Twitter, az Instagram és a Telegram részvételével zajló, még előző héten végrehajtott művelet során mintegy 26 ezer felhasználói fiókot és honlapot töröltek a világhálóról.</p>
      <p>Az egyik fő célpont az Iszlám Állam "hivatalos szócsöve", az Aamák hírügynökség volt.</p>
      <p>Eric Van Der Sypt, a belga szövetségi ügyészség szóvivője közölte, hogy ezzel jelentős sebet ejtettek a dzsihadisták propagandagépezetén, és nagy erőfeszítésekre lesz szükség a kiiktatott kommunikációs csatornák pótlására.</p>
      <p>"Az Iszlám Állam nem csupán a harctéren van jelen. Ezen csatornákon keresztül nagyszámú embert sikerült radikalizálniuk és toborozniuk külföldön, Európában is" - hangsúlyozta.</p>
      <p>Az ügynökség tájékoztatása szerint a vizsgált tartalmak, például képek és videók közül a legsúlyosabbak legtöbbje a Telegramon voltak megtalálható.</p>
      <p>Tavaly szintén belga vezetéssel hasonló akciót hajtottak végre, a terrorszervezetnek azonban akkor viszonylag hamar sikerült újra felépítenie online jelenlétét.</p>
      <p>MTI</p>
    </article>
  </body>
</html>