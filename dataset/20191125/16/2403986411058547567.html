<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/techno/apple_vipustila_chohli_dlya_iphone_za_tsinoyu_smartfoniv_xiaomi_n1239109"/>
    <meta property="og:site_name" content="24 Канал"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="Apple випустила чохли для iPhone за ціною смартфонів Xiaomi"/>
    <meta property="og:description" content="Для смартфонів Apple існує безліч аксесуарів: більшість із них випускають сторонні компанії, однак в асортименті американського вендора є й власні рішення. Одним із них є чохол Smart Battery Case для лінійки iPhone 11 із вбудованим пауербанком."/>
  </head>
  <body>
    <article>
      <h1>Apple випустила чохли для iPhone за ціною смартфонів Xiaomi</h1>
      <address><time datetime="2019-11-25T16:17:00+00:00">25 Nov 2019, 16:17</time> by <a rel="author" href="https://24tv.ua/techno/yeva_shvarts_tag7087/" target="_blank">Єва Шварц</a></address>
      <p>
        <b>Для смартфонів Apple існує безліч аксесуарів: більшість із них випускають сторонні компанії, однак в асортименті американського вендора є й власні рішення. Одним із них є чохол Smart Battery Case для лінійки iPhone 11 із вбудованим пауербанком.</b>
      </p>
      <p>У числі особливостей новинки – функція управління камерою смартфона і ціна, порівнянна з покупкою нового смартфона іншого популярного бренду, повідомляє <a href="https://www.gsmarena.com/apple_releases_smart_battery_case_for_the_iphone_11_series-news-40188.php">GSMArena</a>.</p>
      <blockquote>До теми: <a href="https://24tv.ua/techno/chorna_pyatnitsya_2019_ukraina_znizhki_iphone_samsung_xiaomi_huawei_n1237905">Чорна п'ятниця 2019: які смартфони купити під час розпродажу</a></blockquote>
      <h3>Особливості фірмового чохла</h3>
      <p>Як і попередні аксесуари лінійки, новий Smart Battery Case оснащений вбудованим акумулятором і виконує роль пауербанка. За даними Apple, він здатний збільшити автономність смартфона на 50%, а відстежити рівень його власного заряду можна за допомогою фірмового віджета для iOS.</p>
      <p>Особливістю нової версії чохла стала спеціальна фізична кнопка на правій грані. Її натискання запускає додаток камери, навіть якщо екран смартфона заблокований. Наступне натискання на кнопку робить знімок, а тривале натискання – записує відео в режимі QuickTake.</p>
      <figure>
        <img src="https://24tv.ua/resources/photos/news/620_DIR/201911/1239109_10241353.jpg?201911144143"/>
      </figure>
      <p>Кольори нових чохлів Smart Battery Case</p>
      <p>Чохол сертифіковано за стандартом Qi і його можна заряджати одночасно зі смартфоном від бездротової станції. Підтримується і стандарт USB Power Delivery при використанні перехідника на Lightning.</p>
      <h3>Кольори та ціна</h3>
      <p>Smart Battery Case випускається в білому і чорному кольорі для всіх нових <a href="https://fas.st/oTz0q">iPhone</a>, а для моделей iPhone 11 Pro і iPhone 11 Pro Max також доступне рожеве забарвлення. Вартість новинок складає 129 доларів (орієнтовно 3 100 гривень за курсом станом на 25 листопада 2019 року). Зауважимо, майже за ті самі гроші можна придбати смартфон <a href="https://fas.st/zLi3ut">Xiaomi Redmi 8</a>.</p>
      <blockquote>Більше новин, що стосуються подій зі світу технологій, ґаджетів, штучного інтелекту, а також космосу читайте у розділі <b><a href="https://24tv.ua/techno/tehno_tag5908/">Техно</a></b></blockquote>
    </article>
  </body>
</html>