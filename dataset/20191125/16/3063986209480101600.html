<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843383"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="সড়কবিহীন তিন সেতু, কোটি টাকা গচ্চা!"/>
    <meta property="og:description" content="সরকার যখন গ্রাম ও শহরের পার্থক্য দূর করতে যোগাযোগসহ নানামুখী উন্নয়নে ব্যস্ত। ঠিক এমন সময় সরকারের কিছু অসাধু কর্মকর্তার লুটপাটের কারণে ভেস্তে যেতে বসেছে দেশের উন্নয়নচিত্র। বিভিন্ন উন্নয়নে লাখো টাকার প্রকল্পের নামে চলছে হরিলুট। এতে পকেট ভারি হচ্ছে অসাধু কর্মকর্তা-কর্মচারীর আর বদনাম হচ্ছে সরকারের।  খোঁজ নিয়ে জানা যায়, ২০১৪-১৫ অর্থবছরে দুর্যোগ ব্যবস্থাপনা অধিদপ্তরের সেতু/কালভার্ট নির্মাণ প্রকল্পের আওতায় চাঁপাইনবাবগঞ্জ জেলার ভোলাহাট উপজেলায় কোটি টাকা ব্যয়ে ৩টি সেতু নির্মাণ হয়েছে ভূতের রাস্তায়। অপরিকল্পিতভাবে একই অর্থবছরে মানুষের যোগাযোগের কোনো রাস্তা না থাকলেও ৩টি ব্রিজ কোটি টাকা ব্যয়ে নির্মাণ করা হয়।  প্রকল্পগুলোর মধ্যে রয়েছে চাঁপাইনবাবগঞ্জের ভোলাহাট উপজেলার গোহালবাড়ী ইউনিয়নের খালেআলমপুর উচ্চ বিদ্যালয়ের পশ্চিমে রহনপুর-ভোলাহাট সড়কের পাশের খাঁড়ির ওপর নির্মিত সেতু। সেতুটির দৈর্ঘ্য ৩৯ ফুট। প্রকল্প ব্যয় ধরা হয় ৩১ লাখ ১৭ হাজার ৪২৫ টাকা। অপরদিকে একই ইউনিয়নের বজরাটেক মুন্সিগঞ্জহাটের উত্তর দিকে একই পরিমাপের এবং সমপরিমাণ অর্থ ব্যয়ে আরো একটি ব্রিজ নির্মাণ করা হয়।  সরেজমিনে গিয়ে দেখা যায়, ব্রিজটির বরাদ্দের পরিমাণ ও প্রকল্পের…"/>
  </head>
  <body>
    <article>
      <h1>সড়কবিহীন তিন সেতু, কোটি টাকা গচ্চা!</h1>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author">চাঁপাইনবাবগঞ্জ প্রতিনিধি</a></address>
      <p>সরকার যখন গ্রাম ও শহরের পার্থক্য দূর করতে যোগাযোগসহ নানামুখী উন্নয়নে ব্যস্ত। ঠিক এমন সময় সরকারের কিছু অসাধু কর্মকর্তার লুটপাটের কারণে ভেস্তে যেতে বসেছে দেশের উন্নয়নচিত্র। বিভিন্ন উন্নয়নে লাখো টাকার প্রকল্পের নামে চলছে হরিলুট। এতে পকেট ভারি হচ্ছে অসাধু কর্মকর্তা-কর্মচারীর আর বদনাম হচ্ছে সরকারের। </p>
      <p>খোঁজ নিয়ে জানা যায়, ২০১৪-১৫ অর্থবছরে দুর্যোগ ব্যবস্থাপনা অধিদপ্তরের সেতু/কালভার্ট নির্মাণ প্রকল্পের আওতায় চাঁপাইনবাবগঞ্জ জেলার ভোলাহাট উপজেলায় কোটি টাকা ব্যয়ে ৩টি সেতু নির্মাণ হয়েছে ভূতের রাস্তায়। অপরিকল্পিতভাবে একই অর্থবছরে মানুষের যোগাযোগের কোনো রাস্তা না থাকলেও ৩টি ব্রিজ কোটি টাকা ব্যয়ে নির্মাণ করা হয়। </p>
      <p>প্রকল্পগুলোর মধ্যে রয়েছে চাঁপাইনবাবগঞ্জের ভোলাহাট উপজেলার গোহালবাড়ী ইউনিয়নের খালেআলমপুর উচ্চ বিদ্যালয়ের পশ্চিমে রহনপুর-ভোলাহাট সড়কের পাশের খাঁড়ির ওপর নির্মিত সেতু। সেতুটির দৈর্ঘ্য ৩৯ ফুট। প্রকল্প ব্যয় ধরা হয় ৩১ লাখ ১৭ হাজার ৪২৫ টাকা। অপরদিকে একই ইউনিয়নের বজরাটেক মুন্সিগঞ্জহাটের উত্তর দিকে একই পরিমাপের এবং সমপরিমাণ অর্থ ব্যয়ে আরো একটি ব্রিজ নির্মাণ করা হয়। </p>
      <p>সরেজমিনে গিয়ে দেখা যায়, ব্রিজটির বরাদ্দের পরিমাণ ও প্রকল্পের নাম-ঠিকানা লেখা চিহ্ন ৫ বছরের মধ্যেই হারিয়ে গেছে। তৃতীয় ব্রিজটি ভোলাহাট ইউনিয়নের ঝাউবোনা সাবুশা দুর্গা পথ দিয়ে কওমি মাদরাসা যাওয়ার পথে ক্যানেলের ওপর নির্মাণ করা হয়। যার দৈর্ঘ্যও ৩৯ ফুট। এর ব্যয় ধরা হয়েছে ৩১ লাখ ১৭ হাজার ৪৮২ টাকা। </p>
      <p>ব্রিজগুলো যে স্থানে নির্মাণ করা হয়েছে তার এপারে-ওপারে কোনো সড়ক বা রাস্তা না থাকা সত্ত্বেও নির্মাণ করায় এলাকার মানুষ ক্ষোভ প্রকাশ করে জানান, ভূতের রাস্তায় কোটি টাকা ব্যয়ে নির্মাণ করা হয়েছে সেতু তিনটি। যা গ্রামের মানুষের কোনো কাজেই আসছে না। অথচ সরকারের ব্যয় করা হয়েছে কোটি টাক।</p>
      <p>একাধিকবার স্থানীয় প্রশাসনের দৃষ্টি আকর্ষণ করা হলেও অগ্রগতি কিছুই হয়নি। অসাধু কর্মকর্তাদের হঠকারী পরিকল্পনা, সীমাহীন অর্থ আত্মসাৎ ও দুর্নীতিতে ভোলাহাট উপজেলার উন্নয়ন চরম বাধাগ্রস্ত হওয়ায় তাদের বিরুদ্ধে সরকারের জোরালো পদক্ষেপ নেওয়ার দাবী জানান। </p>
      <p>চাঁপাইনবাবগঞ্জের উপজেলা প্রকল্প বাস্তবায়ন কর্মকর্তা আরিফুল ইসলাম জানান, প্রকল্পগুলো তার সময়কালে না হওয়ায় কিছু জানা নাই। প্রকল্পগুলো বর্তমানে কি অবস্থায় রয়েছে তা-ও তিনি জানাতে ব্যর্থ হয়েছেন। </p>
    </article>
  </body>
</html>