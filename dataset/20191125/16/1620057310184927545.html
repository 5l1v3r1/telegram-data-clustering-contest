<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tamilwin.com/security/01/232211"/>
    <meta property="og:site_name" content="Tamilwin"/>
    <meta property="article:published_time" content="2019-11-25T16:32:57+00:00"/>
    <meta property="og:title" content="சிரேஸ்ட பொலிஸ் அதிகாரிகளுக்கு பொலிஸ் தலைமையகம் வழங்கிய உத்தரவு"/>
    <meta property="og:description" content="இனங்களுக்கு இடையிலான நல்லிணக்கத்தை சீர்குலைக்க."/>
  </head>
  <body>
    <article>
      <h1>சிரேஸ்ட பொலிஸ் அதிகாரிகளுக்கு பொலிஸ் தலைமையகம் வழங்கிய உத்தரவு</h1>
      <address><time datetime="2019-11-25T16:32:57+00:00">25 Nov 2019, 16:32</time> by <a rel="author">Kamel, Puvidhass</a></address>
      <p>இனங்களுக்கு இடையிலான நல்லிணக்கத்தை சீர்குலைக்க மேற்கொள்ளும் முயற்சிகள் தடுக்கப்படும் என பொலிஸார் தெரிவித்துள்ளனர்.</p>
      <p>சமாதானத்தை பாதுகாப்பதற்கு இடையூறு ஏற்படுத்தும் இவ்வாறான சம்பவங்களை தடுப்பதற்கு உடனடியாக நடவடிக்கை எடுக்கப்பட வேண்டுமென பொலிஸ் தலைமையகம் அறிவித்துள்ளது.</p>
      <p>இது தொடர்பில் பொலிஸ் தலைமையகம் சிரேஸ்ட பொலிஸ் அதிகாரிகளுக்கு உத்தரவு ஒன்றையும் பிறப்பித்துள்ளது.</p>
      <p>இதன்படி, ரோந்துப் பணிகள், மோட்டார் சைக்கிள் மற்றும் சைக்கிள் மூலமான ரோந்துப் பணிகளின் ஊடாக இவ்வாறு சம்பவங்கள் இடம்பெறுவதனை தடுக்க வேண்டுமென பணிக்கப்பட்டுள்ளது.</p>
      <p>சமாதானத்திற்கு குந்தகம் ஏற்படுத்தக் கூடிய வகையிலான செயற்பாடுகளில் ஈடுபடுவோர் தொடர்பில் கிடைக்கப் பெறும் முறைப்பாடுகளை உதவி பொலிஸ் அத்தியட்சகர் விசாரணை நடத்த வேண்டும் எனவும் அவ்வாறானவர்களை கைது செய்ய வேண்டுமெனவும் வலியுறுத்தப்பட்டுள்ளது.</p>
      <p>இதேவேளை, தமிழ் மொழியில் காட்சிப்படுத்தப்பட்ட பெயர்ப் பலகைகள் திட்டமிட்ட அடிப்படையில் அகற்றப்பட்டமை மற்றும் சேதப்படுத்தப்பட்டமை குறித்து விசாரணைகள் ஆரம்பிக்கப்பட்டுள்ளதாக பொலிஸார் தெரிவிக்கின்றனர்.</p>
    </article>
  </body>
</html>