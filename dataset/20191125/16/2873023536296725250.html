<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/efkriti/koinonia/220448_pente-domes-filoxenias-prosfygopoylon-proothei-i-ped-stin-kriti"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T16:51:07+00:00"/>
    <meta property="og:title" content="Πέντε δομές φιλοξενίας προσφυγόπουλων προωθεί η ΠΕΔ στην Κρήτη"/>
    <meta property="og:description" content="Ο πρόεδρος της ΠΕΔ Κρήτης Γ. Κουράκης εξέφρασε τη θέληση της Τοπικής Αυτοδιοίκησης για τη στήριξη του προγράμματος ασυνόδευτων ανηλίκων στην Κρήτη και τη δημιουργία τεσσάρων έως πέντε δομών στο νησί."/>
  </head>
  <body>
    <article>
      <h1>Πέντε δομές φιλοξενίας προσφυγόπουλων προωθεί η ΠΕΔ στην Κρήτη</h1>
      <address><time datetime="2019-11-25T16:51:07+00:00">25 Nov 2019, 16:51</time> by <a rel="author">efsyn.gr</a></address>
      <p>Συνάντηση ενημέρωσης του προέδρου της ΠΕΔ Γιάννη Κουράκη για το πρόγραμμα λειτουργίας δομών Φιλοξενίας Ασυνόδευτων Ανήλικων, καθώς και για το πρόγραμμα «ESTIA» της Ύπατης Αρμοστείας του ΟΗΕ για τους Πρόσφυγες το οποίο αφορά στη φιλοξενία προσφύγων σε κατοικίες, πραγματοποιήθηκε τη Δευτέρα στα γραφεία της Αναπτυξιακής Ηρακλείου στις Αρχάνες.</p>
      <p>Στη σύσκεψη συμμετείχαν ο πρόεδρος της Αναπτυξιακής Ηρακλείου και δήμαρχος Αρχανών-Αστερουσίων Μανόλης Κοκοσάλης, ο πρόεδρος της Εκπαιδευτικής Αναπτυξιακής «ΠΛΟΗΓΟΣ» Χάρης Ροδιτάκης, ο γενικός διευθυντής της Αναπτυξιακής Ηρακλείου Γιώργος Μαυρογιάννης και η υπεύθυνη του προγράμματος Στέγασης Αιτούντων Άσυλο στην Κρήτη - «ESTIA» Δήμητρα Καμπέλη.</p>
      <figure>
        <img src="https://www.efsyn.gr/sites/default/files/images/2019/11/kourakis-anaptyxiaki-prosfyges.jpg"/>
      </figure>
      <p>Στη διάρκειά της έγινε αναλυτική ενημέρωση για την εξέλιξη του προγράμματος «ESTIA» στην Κρήτη και τη συνέχισή του σε συνεργασία με την Ύπατη Αρμοστεία του ΟΗΕ το 2020. Επίσης, εξετάστηκε η δυνατότητα φιλοξενίας ασυνόδευτων ανηλίκων στην Κρήτη και συζητήθηκαν οι δυσκολίες διαχείρισης που ενδεχομένως να προκύψουν.</p>
      <p>Σε κοινή δήλωσή τους οι κ.κ. Κουράκης και Κοκοσάλης εξέφρασαν τη θέληση των φορέων της Τοπικής Αυτοδιοίκησης για τη στήριξη του προγράμματος ασυνόδευτων ανηλίκων στην Κρήτη και τη δημιουργία τεσσάρων έως πέντε δομών στο νησί, σύμφωνα και με τις προηγούμενες κατευθύνσεις της ΠΕΔ ενώ τόνισαν την αναγκαιότητα συνέχισης του προγράμματος «ESTIA».</p>
      <p>Τις επόμενες μέρες αντιπροσωπεία της Τοπικής Αυτοδιοίκησης θα επισκεφθεί τα αρμόδια κυβερνητικά στελέχη, προκειμένου να παρουσιάσουν τις προτάσεις τους και να ληφθούν οι σχετικές αποφάσεις για το χρονοδιάγραμμα και τις ενέργειες που θα πρέπει να γίνουν.</p>
      <related>
        <h4>Σχετικά Άρθρα</h4>
        <a href="https://www.efsyn.gr/efkriti/koinonia/214240_i-kriti-mporei-na-filoxenisei-kai-alla-prosfygopoyla"/>
        <a href="https://www.efsyn.gr/efkriti/koinonia/214312_xenones-gia-filoxenia-anilikon-prosfygon-zitise-i-d-mihailidoy"/>
        <a href="https://www.efsyn.gr/efkriti/koinonia/219799_ektos-arhikoy-shediasmoy-gia-kleisto-kentro-metanaston-i-kriti"/>
        <a href="https://www.efsyn.gr/efkriti/koinonia/214153_ta-sholeia-tis-kritis-poy-tha-ypodehtoyn-prosfygopoyla"/>
        <a href="https://www.efsyn.gr/efkriti/koinonia/216046_kriti-thetikoi-me-asteriskoys-oi-dimarhoi-gia-filoxenia-prosfygopoylon"/>
        <a href="https://www.efsyn.gr/efkriti/koinonia/214089_synedriasi-tis-ped-kritis-me-antikeimeno-prosfygiko"/>
      </related>
    </article>
  </body>
</html>