<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000113173"/>
    <meta property="og:site_name" content="MGR Online"/>
    <meta property="article:published_time" content="2019-11-25T16:25:00+00:00"/>
    <meta property="og:title" content="โตชิบาพัฒนาเครื่องตรวจหามะเร็งด้วยเลือดหยดเดียว แม่นยำ 99 เปอร์เซ็นต์"/>
    <meta property="og:description" content="เอเจนซีส์ - บริษัทแดนปลาดิบ โตชิบา ระบุในวันจันทร์ (25 พ.ย.) ว่าพวกเขาได้พัฒนาเครื่องตรวจหามะเร็ง 13 ชนิด โดยใช้เพียงแค่เลือดหยดเดียว แถมยังมีความแม่นยำสูงถึง 99 เปอร์เซ็นต์"/>
  </head>
  <body>
    <article>
      <h1>โตชิบาพัฒนาเครื่องตรวจหามะเร็งด้วยเลือดหยดเดียว แม่นยำ 99 เปอร์เซ็นต์</h1>
      <address><time datetime="2019-11-25T16:25:00+00:00">25 Nov 2019, 16:25</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011707101.JPEG"/>
      </figure>
      <p><b>เอเจนซีส์ - บริษัทแดนปลาดิบ "โตชิบา" ระบุในวันจันทร์ (25 พ.ย.) ว่าพวกเขาได้พัฒนาเครื่องตรวจหามะเร็ง 13 ชนิด โดยใช้เพียงแค่เลือดหยดเดียว แถมยังมีความแม่นยำสูงถึง 99 เปอร์เซ็นต์</b><br/><br/>โตชิบา ซึ่งพัฒนาเครื่องวินิจฉัยโรคดังกล่าวร่วมกับสถาบันศูนย์วิจัยโรคมะเร็งแห่งชาติ และมหาวิทยาลัยการแพทย์โตเกียว คาดหวังว่าจะสามารถจำหน่ายเครื่องตรวจนี้ในเชิงพาณิชย์ได้ในอีกไม่กี่ปี หลังจากเริ่มทดลองใช้ในปีหน้า<br/><br/>โตชิบาเชื่อว่าความสามารถในการตรวจหามะเร็งของเครื่องนี้จะช่วยยกระดับการรักษาผู้ป่วยมะเร็งในระยะเริ่มต้นได้<br/><br/>เครื่องนี้ถูกออกแบบมาให้ตรวจสอบ ไมโครอาร์เอ็นเอ โมเลกุล ที่อยู่ในเลือดจากเซลส์มะเร็ง ซึ่งนอกจากโตชิบา ยังมีบริษัทอื่นๆ ที่พัฒนาเทคโนโลยีตรวจหามะเร็งด้วยการใช้ ไมโครอาร์เอ็นเอ โมเลกุล จากตัวอย่างเลือดด้วยเช่นกัน<br/><br/>โคจิ ฮาชิโมโตะ หัวหน้าทีมนักวิจัยวิทยาศาสตร์ จากแล็บวิจัยของโตชิบา ระบุว่า หากเทียบกับของบริษัทอื่นแล้ว ของโตชิบามีความแม่นยำสูงกว่าในการตรวจหามะเร็ง รวมถึงใช้เวลาและค่าใช้จ่ายน้อยกว่า<br/><br/>จะมีการทดสอบใช้ตรวจหามะเร็งกระเพาะอาหาร หลอดอาหาร ปอด ตับ ระบบทางเดินน้ำดี ตับอ่อน ลำไส้ รังไข่ ต่อมลูกหมาก กระเพาะปัสสาวะ ทรวงอก รวมถึงสามารถตรวจหามะเร็งมดลูกซาร์โคมาและเนื้องอกกลิโอมาในสมอง<br/><br/>โตชิบาได้พัฒนาชิปและอุปกรณ์ขนาดเล็กที่สามารถดำเนินการตรวจหามะเร็งได้ในเวลาไม่ถึง 2 ชั่วโมง และมีค่าใช้จ่ายเพียง 20,000 เยนหรือต่ำกว่านั้น<br/><br/>ตามแผนยุทธศาสตร์ทางธุรกิจ 5 ปี ซึ่งจะเริ่มในเดือนเมษายน 2019 โตชิบาได้กำหนดให้ธุรกิจการแพทย์ ซึ่งรวมถึงการวิเคราะห์จีโนมและตรวจวินิจฉัยเซลส์ ให้เป็นธุรกิจเสาหลักของบริษัท ควบคู่ไปกับเทคโนโลยีระบบอัตโนมัติ , แบ็ตเตอร์รี , การแก้ไขปัญหาดิจิตอลด้วยปัญญาประดิษฐ์</p>
    </article>
  </body>
</html>