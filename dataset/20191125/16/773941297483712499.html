<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/moody-s-thetiko-to-stratigiko-schedio-tis-alpha-bank-gia-ti-meiosi-ton-quot-kokkinon-quot-daneion/"/>
    <meta property="og:site_name" content="economico.gr"/>
    <meta property="article:published_time" content="2019-11-25T16:07:44+00:00"/>
    <meta property="og:title" content="Moody’s: Θετικό το στρατηγικό σχέδιο της Alpha Bank για τη μείωση των &quot;κόκκινων&quot; δανείων"/>
    <meta property="og:description" content="Σε ανάλυσή του ο οίκος αξιολόγησης Moody’s αναφέρει πως το στρατηγικό σχέδιο της Alpha Bank για τη μείωση των «κόκκινων» δανείων της είναι θετικό για το αξιόχρεό της."/>
  </head>
  <body>
    <article>
      <h1>Moody’s: Θετικό το στρατηγικό σχέδιο της Alpha Bank για τη μείωση των "κόκκινων" δανείων</h1>
      <address><time datetime="2019-11-25T16:07:44+00:00">25 Nov 2019, 16:07</time> by <a rel="author">Ελεάνα Ζαμπάρα</a></address>
      <p>Σε ανάλυσή του ο οίκος αξιολόγησης <a href="https://economico.gr/?s=Moody%E2%80%99s"><b>Moody’s </b></a>αναφέρει πως το στρατηγικό σχέδιο της <a href="https://economico.gr/?s=Alpha+Bank"><b>Alpha Bank</b> </a>για τη μείωση των <b><a href="https://economico.gr/?s=%C2%AB%CE%BA%CF%8C%CE%BA%CE%BA%CE%B9%CE%BD%CF%89%CE%BD%C2%BB+%CE%B4%CE%B1%CE%BD%CE%B5%CE%AF%CF%89%CE%BD">«κόκκινων» δανείων</a> </b>της είναι θετικό για το αξιόχρεό της.</p>
      <p>Η αναθεωρημένη στρατηγική για την περίοδο 2020-22, την οποία ανακοίνωσε η τράπεζα στις 19 Νοεμβρίου, περιλαμβάνει τη μείωση του μεγάλου αποθέματος των εγχώριων «κόκκινων» δανείων της σε περίπου 3,5 δισ. ευρώ στο τέλος του 2022, από 19,2 δισ. ευρώ τον Σεπτέμβριο του 2019. «Το σχέδιο της <b>Alpha Bank</b> είναι <b>credit positive</b>, επειδή αντιμετωπίζει το μεγαλύτερο πρόβλημά της μέσω μίας μεγάλης τιτλοποίησης του χαρτοφυλακίου NPE της», αναφέρει ο Moody’s, σύμφωνα με το <b>ΑΠΕ</b>.</p>
      <p>Αν και το σχέδιο συνεπάγεται μία μείωση του δείκτη κεφαλαίων (CET1) της τράπεζας κατά 350 μονάδες βάσης, «η μείωση των NPE της Alpha Bank σε συνδυασμό με άλλες δράσεις που συνδέονται με το λειτουργικό μοντέλο και την πελατοκεντρική στρατηγική ανάπτυξης της τράπεζας θα απελευθερώσει σημαντικούς οικονομικούς και ανθρώπινους πόρους και θα επιτρέψει στην τράπεζα να αυξήσει τις χορηγήσεις δανείων στην πραγματική οικονομία, κάτι που θα στηρίξει τα κέρδη από τις βασικές δραστηριότητές της», αναφέρει ακόμη ο Moody’s στην ανάλυση.</p>
      <p>Η βελτίωση της ποιότητας των δανείων στα βιβλία της Alpha Bank θα μειώσει σημαντικά το κόστος πιστωτικού κινδύνου της σε λιγότερο από 70 μονάδες βάσης το 2022, από 200 μονάδες βάσης τον Σεπτέμβριο του 2019, σημειώνει ο Moody’s, βελτιώνοντας την κερδοφορία της. Στόχος της τράπεζας είναι μία απόδοση ιδίων κεφαλαίων (return of equity) 9% το 2022 από λιγότερο του 1% τον Σεπτέμβριο του 2019.</p>
      <p>Ακόμη, ο Moody’s επισημαίνει ότι η Alpha Bank σχεδιάζει να αυξήσει τα κεφάλαιά της Tier2 κατά 200 μονάδες βάσης μέχρι το 2022 για να αντισταθμίσει εν μέρει τη μείωση του δείκτη συνολικής κεφαλαιακής επάρκειάς της. «Η Αlpha Bank έχει στόχο έναν κεφαλαιακό δείκτη CET1 περίπου 15% και έναν δείκτη συνολικής κεφαλαιακής επάρκειας περίπου 17% στο τέλος του 2022, αν και αναμένουμε ότι η ποιότητα των κεφαλαίων της θα υποχωρήσει κάπως. Οι αναβαλλόμενες φορολογικές πιστώσεις και άλλα αναβαλλόμενα φορολογικά στοιχεία ενεργητικού αποτελούσαν περίπου το 48% των κεφαλαίων CET1 της τράπεζας τον Σεπτέμβριο του 2019 (το χαμηλότερο ποσοστό μεταξύ των ελληνικών τραπεζών), ενώ εκτιμούμε ότι θα αυξηθούν περίπου στο 62% το 2022 μετά την τιτλοποίηση», αναφέρει ακόμη ο Moody’s.</p>
    </article>
  </body>
</html>