<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lukasenko-beloruska-opozice-si-zije-v-prepychu-za-cizi-penize/1825113?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T16:47:00+00:00"/>
    <meta property="og:title" content="Lukašenko: Běloruská opozice si žije v přepychu za cizí peníze"/>
    <meta property="og:description" content="Minsk - Běloruský vůdce Alexandr Lukašenko se dnes obořil na opozici, že žije v přepychu za cizí peníze, které prý dostává z USA a Německa. Řekl to v komentáři k nedávným parlamentním volbám, v nichž opozice nezískala ani jeden mandát. Za nedemokratické a netransparentní označili volby v Bělorusku pozorovatelé z Organizace pro bezpečnost a spolupráci v Evropě (OBSE)."/>
  </head>
  <body>
    <article>
      <h1>Lukašenko: Běloruská opozice si žije v přepychu za cizí peníze</h1>
      <address><time datetime="2019-11-25T16:47:00+00:00">25 Nov 2019, 16:47</time> by <a rel="author" href="http://www.ctk.cz/" target="_blank">ČTK</a></address>
      <p>Minsk - Běloruský vůdce Alexandr Lukašenko se dnes obořil na opozici, že žije v přepychu za cizí peníze, které prý dostává z USA a Německa. Řekl to v komentáři k nedávným parlamentním volbám, v nichž opozice nezískala ani jeden mandát. Za nedemokratické a netransparentní označili volby v Bělorusku pozorovatelé z Organizace pro bezpečnost a spolupráci v Evropě (OBSE).</p>
      <p>"O moc jim nejde, bolela by je z toho hlava," řekl běloruský prezident na adresu opozičních politiků. "Ze Západu dostávají peníze, kupují si auta a stavějí vily. Žijí si dobře. Jsou to velké sumy, všichni to vidíme. A co nevidíme, řeknou nám Rusové," konstatoval. Opozičníky podle Lukašenka financují Američané a Němci, obvykle přes Polsko nebo Litvu.</p>
      <p>V dřívějším parlamentu měla běloruská opozice tříčlenné zastoupení, při hlasování 17. listopadu ale neprošel ani jediný. "Výsledek byl dávno určený. Úřady vybraly schválené kandidáty. Změna moci prostřednictvím voleb není v Bělorusku možná," řekl agentuře Reuters jeden z opozičních vůdců Mikalaj Statkevič.</p>
      <p>Podle Lukašenka ale byly volby projevem vůle lidu. "Já za to nemůžu, když je lidé nepodpořili, co můžu dělat?" řekl dnes prezident novinářům ze státní agentury BelTA.</p>
    </article>
  </body>
</html>