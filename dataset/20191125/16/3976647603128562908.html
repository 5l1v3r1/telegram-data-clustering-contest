<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/ledare-en-del-av-eskil-erlandssons-skugga-maste-falla-over-centerpartiet/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-25T16:20:00+00:00"/>
    <meta property="og:title" content="Ledare: En del av Eskil Erlandssons skugga måste falla över Centerpartiet"/>
    <meta property="og:description" content="Centerpartiet kände till anklagelserna mot Eskil Erlandsson redan 2017. Därför kan partiet inte vara helt fritt från skuld när rättegången mot ex-ministern nu har inletts."/>
  </head>
  <body>
    <article>
      <h1>Ledare: En del av Eskil Erlandssons skugga måste falla över Centerpartiet</h1>
      <address>
        <time datetime="2019-11-25T16:20:00+00:00">25 Nov 2019, 16:20</time>
      </address>
      <p>
        <i>Centerpartiet kände till anklagelserna mot Eskil Erlandsson redan 2017. Därför kan partiet inte vara helt fritt från skuld när rättegången mot ex-ministern nu har inletts.</i>
      </p>
      <p>Det är förstås oerhört sorgligt att Eskil Erlandssons (C) långa politiska karriär skulle få ett så sjaskigt slut. Kronobergaren har suttit i riksdagen sedan 1994. Han var minister i båda Fredrik Reinfeldts regeringar – jordbruksminister 2006–2010 och landsbygdsminister 2010–2014. Därefter Centerpartiets landsbygdspolitiske talesperson fram till 2019.</p>
      <p>Som landsbygdspolitiker var Erlandsson inte bara ett respekterat namn utan också en länk till den gamla tidens Centerparti. I dag är C ett kosmopolitiskt, idéburet liberalt parti som lockar unga kvinnor i städer. Profiler som Erlandsson var viktiga för att fortsätta tilltala den krympande men ännu viktiga gruppen av den gamla sortens kärnväljare på landsbygden.</p>
      <p>Efter valet förra året lanserades han som kandidat till talmansposten av flera ledarsidor, inte bara centerpartistiska.</p>
      <p>"Knappt någon politiker har något negativt att säga om honom", skrev till exempel liberala Eskilstuna-Kurirens ledarsida. Så stark var hans ställning.</p>
      <p>Nu är förstås bilden av Eskil Erlandsson en annan, sedan rättegången mot honom för tre misstänkta fall av sexuella ofredanden inletts på måndagen. Tre kvinnor, en partikollega och två moderata riksdagsledamöter, har berättat att Erlandsson plötsligt lagt handen på deras lår i samband med att de suttit bredvid honom på olika tillställningar.</p>
      <p>Erlandsson förnekar brott. Han har i polisförhör berättat att han har problem med leder i händerna, varför han brukar massera dem genom att knåda sina egna lår, och då kan ha kommit åt andra personer av misstag. Nu får tingsrätten avgöra om det kan vara rimligt att tro att målsägarna har misstagit sig så kraftigt att de inte känt skillnad på sådan beröring och avsiktligt tafsande.</p>
      <p>Att Centern inte förde fram Erlandsson i talmansdiskussionerna förra året är i efterhand begripligt. Ett av de fall som nu prövas ska nämligen ha inträffat redan vid partiets kommundagar 2017 och kommit till partiets kännedom senare samma höst, efter att metoo-rörelsen exploderat.</p>
      <p>Erlandsson fick en skarp varning av partiet och uppmanades att inte kandidera till riksdagen i valet 2018. Nomineringskommittén i hans hemlän Kronoberg fick dock inte veta något. Han tog sig in på listan och blev återvald tack vare sina många personkryss. Med tanke på Erlandssons höga profil kan det inte ha förefallit partiet helt orimligt att det skulle kunna inträffa.</p>
      <p>Det sista av de tre fall av ofredanden som ex-ministern nu åtalats för ska, enligt anmälan, ha inträffat på senhösten 2018, alltså efter att Erlandsson blivit återvald trots varning och uppmaning att inte ställa upp.</p>
      <p>Därför måste en del av Eskil Erlandssons skugga falla över Centerpartiet.</p>
    </article>
  </body>
</html>