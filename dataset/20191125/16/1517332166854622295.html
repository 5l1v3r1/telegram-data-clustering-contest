<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/istat-il-24-delle-persone-pensa-che-una-donna-subisce-violenza-per-il-suo-abbigliamento/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T16:14:17+00:00"/>
    <meta property="og:title" content="Istat, il 24% delle persone pensa che una donna subisce violenza per il suo abbigliamento"/>
    <meta property="og:description" content="Dati agghiaccianti quelli emersi dall'ultimo Report Istat su stereotipi e ruoli di genere: il 23,9% pensa che le donne possano provocare la violenza sessuale con il loro modo di vestire; Il 15,1% è dell'opinione che una donna che subisce violenza sessuale quando è ubriaca o sotto l'effetto di droghe sia almeno in parte responsabile."/>
  </head>
  <body>
    <article>
      <h1>Istat, il 24% delle persone pensa che una donna subisce violenza per il suo abbigliamento</h1>
      <h2>Dati agghiaccianti quelli emersi dall’ultimo Report Istat su stereotipi e ruoli di genere: il 23,9% pensa che le donne possano provocare la violenza sessuale con il loro modo di vestire; Il 15,1% è dell’opinione che una donna che subisce violenza sessuale quando è ubriaca o sotto l’effetto di droghe sia almeno in parte responsabile.</h2>
      <address><time datetime="2019-11-25T16:14:17+00:00">25 Nov 2019, 16:14</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <figure>
        <img src="https://static.fanpage.it/wp-content/uploads/2019/11/LP_8849557-1200x900.jpg"/>
      </figure>
      <p>Il pregiudizio sulla violenza contro le donne è il primo nemico da sconfiggere. E la conferma si trova tra le pagine del <b>Report Istat ‘Gli stereotipi sui ruoli di genere e l'immagine sociale della violenza sessuale'</b> secondo cui è ancora molto forte il preconcetto della responsabilità delle donne nelle violenze sessuali subite.<br/>Il 39,3% della popolazione ritiene che una donna è sempre in grado di sottrarsi a un rapporto sessuale se davvero non vuole consumarlo.</p>
      <p>Il 23,9% pensa che le donne possano provocare la violenza sessuale con il loro modo di vestire, inviando un messaggio distorto all'uomo che poi si trasforma nel loro aguzzino. Il 15,1%, inoltre, è dell'opinione che una donna che subisce violenza sessuale quando è ubriaca o sotto l'effetto di droghe sia almeno in parte responsabile. Dati agghiaccianti, che dimostrano quanto strada debba ancora essere fatta per smontare vecchie credenze maschiliste, figlie di una società patriarcale.</p>
      <p>La situazione non migliora se si analizzano le<b> relazioni tra uomo e donna all'interno di una coppia</b>. Il 7,4% delle persone ritiene accettabile sempre o in alcune circostanze che<i> "un ragazzo schiaffeggi la sua fidanzata perché ha civettato/flirtato con un altro uomo"</i>; il 6,2% considera normale che in una coppia possa scappare uno schiaffo ogni tanto.</p>
      <p>Rispetto al controllo, invece, sono più del doppio le persone (17,7%) che ritengono accettabile sempre o in alcune circostanze che <b>un uomo controlli abitualmente il cellulare o l'attività sui social network</b> della propria moglie o compagna.</p>
      <p><b>Per</b> <b>il 10,3% della popolazione spesso le accuse di violenza sessuale sono false</b> (più uomini, 12,7%, che donne, 7,9%); per il 7,2% <i>"di fronte a una proposta sessuale le donne spesso dicono no ma in realtà intendono sì"</i>, <b>per il 6,2% le donne serie non vengono violentate.</b> Solo l'1,9% ritiene che non si tratta di violenza se un uomo obbliga la propria moglie o compagna ad avere un rapporto sessuale contro la sua volontà.</p>
      <p>In caso di violenza subita da parte del proprio compagno o marito, il 64,5% della popolazione consiglierebbe alla vittima di denunciarlo e il 33,2% di lasciarlo. Il 20,4% della popolazione indirizzerebbe la donna verso i centri antiviolenza (25,6% di donne contro 15,0% di uomini) e il 18,2% le consiglierebbe di rivolgersi ad altri servizi o professionisti (consultori, psicologi, avvocati, ecc.). Solo il 2% suggerirebbe di chiamare il 1522.</p>
      <h3>Gli stereotipi regione per regione</h3>
      <p><b>Sardegna (15,2%) e Valle d'Aosta (17,4%)</b> presentano i livelli più bassi di tolleranza verso la violenza; Abruzzo (38,1%) e Campania (35%) i più alti. Ma nelle regioni le opinioni di uomini e donne sono diverse.</p>
      <p>Gli stereotipi sui ruoli di genere più comuni sono i seguenti: <i>"per l'uomo, più che per la donna, è molto importante avere successo nel lavoro"</i> (32,5%), <i>"gli uomini sono meno adatti a occuparsi delle faccende domestiche"</i> (31,5%), <i>"è l'uomo a dover provvedere alle necessità economiche della famiglia"</i> (27,9%).</p>
      <p>Quello meno diffuso è pensiero secondo cui<i> "spetta all'uomo prendere le decisioni più importanti riguardanti la famiglia".</i> Il 58,8% della popolazione (di 18-74 anni), senza particolari differenze tra uomini e donne, si ritrova in questi stereotipi, più diffusi al crescere dell'età (65,7% dei 60-74enni e 45,3% dei giovani) e tra i meno istruiti.</p>
      <p>Gli stereotipi sono più frequenti nel Mezzogiorno (67,8%), in particolare in Campania (71,6%) e in Sicilia, e meno diffusi al Nord-est (52,6%), con il minimo in Friuli Venezia Giulia (49,2%).</p>
    </article>
  </body>
</html>