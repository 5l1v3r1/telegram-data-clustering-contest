<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-kirovogradschini-cherez-prorivi-truboprovodu-bez-tepla-lishilisya-13-tisyach-osib-330844_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="На Кіровоградщині через прориви трубопроводу без тепла лишилися 13 тисяч осіб"/>
    <meta property="og:description" content="Частину будинків досі не підключили до теплопостачання."/>
  </head>
  <body>
    <article>
      <h1>На Кіровоградщині через прориви трубопроводу без тепла лишилися 13 тисяч осіб</h1>
      <h2>Частину будинків досі не підключили до теплопостачання.</h2>
      <address>
        <time datetime="2019-11-25T16:30:00+00:00">25 Nov 2019, 16:30</time>
      </address>
      <p>У місті Світловодськ Кіровоградської області сталися прориви трубопроводу внутрішньобудинкових та міжбудинкових мереж теплопостачання, у результаті чого 13 тисяч осіб залишилися без опалення, повідомила Державна служба з надзвичайних ситуацій. Теплопостачання відновили лише у частині будинків та навчальних закладів.</p>
      <p>"24 листопада виявлено 13 місць поривів трубопроводу внутрішньобудинкових та міжбудинкових мереж централізованого теплопостачання. Порушені нормальні умови проживання майже 13 тисяч жителів", - йдеться у повідомленні.</p>
      <p>На позачерговому засіданні обласної комісії з питань ТЕБ на НС попередньо кваліфікували як надзвичайну ситуацію техногенного характеру місцевого рівня. Станом на ранок 25 листопада теплопостачанням забезпечили лише 135 житлових будинків та 23 заклади освіти. Жителі ще 111 будинків і два дитячі садочки залишаються без тепла через прориви на мережах.</p>
      <p>22 листопада у Новому Роздолі Львівської області, де відбувся зрив опалювального сезону, ліквідовано всі витоки на магістральному трубопроводі та <b><a href="https://dt.ua/ECONOMICS/na-areshtovani-tec-dubnevichiv-pochali-podachu-tepla-330509_.html">почали подавати теплоносій до будинків</a></b>. Також теплоносій з температурою +45С почав надходити в тепломережу 2-го мікрорайону у Новояворівську. </p>
      <p>Нагадаємо, на початку жовтня з'ясувалося, що <b><a href="https://dt.ua/ECONOMICS/tri-oblasti-uviyshli-v-opalyuvalniy-sezon-bez-pereshkod-328618_.html">виробник теплової енергії</a></b> в містах Новояворівськ і Новий Роздол Львівської області виявився не в змозі розпочати опалювальний сезон.</p>
      <p>Пізніше НАК "Нафтогаз України", якому врешті передали ТЕЦ для управління,<a href="https://dt.ua/UKRAINE/noviy-rozdil-zalishivsya-bez-opalennya-y-elektriki-naftogaz-zaproponuvav-robotu-zvilnenim-pracivnikam-tec-329979_.html"> <b>повідомив про критичну ситуацію в місті Новий Розділ Львівської області</b></a>. Зазначалось, що через перебої в роботі ТЕЦ місто залишається без опалення, в ряді районів призупинено електропостачання.</p>
      <p>"Новороздільська" та "Новояворівська" ТЕЦ належать Богдану і Ярославу Дубневичам, але в 2018 році підприємства були заарештовані і <b><a href="https://dt.ua/ECONOMICS/arma-viznachilo-upravitelya-dlya-areshtovanih-tec-dubnevichiv-288873_.html">передані в управління АРМА</a></b>.</p>
      <p>Як встановило слідство, "Новояворівська ТЕЦ" та "Новороздільська ТЕЦ"<a href="https://dt.ua/UKRAINE/nabu-zatrimalo-chotiroh-top-menedzheriv-kompaniy-dubnevichiv-cherez-gazovi-mahinaciyi-266368_.html"> <b>отримували природний газ за пільговими цінами від НАК "Нафтогаз України" ніби для постачання тепла населенню</b></a>, але в обсягах, що вдесятеро перевищували реальні потреби конкретних населених пунктів. В результаті цього державним інтересам завдано збитків на суму понад 1,4 млрд грн.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>