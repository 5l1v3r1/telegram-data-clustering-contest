<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908813"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:05:00+00:00"/>
    <meta property="og:title" content="ВАС ще решава къде да се гледа делото за изтеклите лични данни от НАП"/>
    <meta property="og:description" content="Върховният административен съд ще реши къде да се гледа делото за нанесени вреди от Националната агенция за приходите във връзка с изтеклите лични данни, предаде БНР"/>
  </head>
  <body>
    <article>
      <h1>ВАС ще решава къде да се гледа делото за изтеклите лични данни от НАП</h1>
      <address><time datetime="2019-11-25T16:05:00+00:00">25 Nov 2019, 16:05</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Върховният административен съд ще реши къде да се гледа делото за нанесени вреди от Националната агенция за приходите във връзка с изтеклите лични данни, предаде <a href="http://bnr.bg/post/101196315/vas-shte-reshava-kade-da-se-gleda-deloto-za-izteklite-lichni-danni-ot-nap">БНР.</a></p>
      <p>Това е резултатът от първото дело в Административния съд в Добрич по иска на гражданин от Каварна в размер на 1000 лева за нанесени неимуществени щети като част от колективния иск, заведен от 157 души. Защитата атакува разделянето на делата в различни градове и настоява искът да се гледа в София.</p>
      <p>Административният съд в Добрич, представляван от съдия Силвия Сандева, счете, че искът е предявен по мястото на увреждането, което в случая е град София и не прие за основателно прехвърлянето на делото по място на живеене. Според нея действието или бездействието на Националната агенция по приходите, допуснала личните данни на над 5 милиона български и чужди граждани да станат публично достояние, е извършено в София, от което заключи, че делото не следва да се разглежда от Административния съд в Добрич.</p>
      <p>Спорът за подсъдност следва да бъде решен от Върховния административен съд.</p>
    </article>
  </body>
</html>