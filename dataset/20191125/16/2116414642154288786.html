<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/primar-liberal-mort-la-patru-ani-dup-ce-so-ia-s-a-sinucis-femeia-a-folosit-chiar-arma-de-v-n-toare-a-edilului-1323145"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-25T16:41:00+00:00"/>
    <meta property="og:title" content="Primar liberal, mort la patru ani după ce soţia s-a sinucis. Femeia a folosit chiar arma de vânătoare a edilului"/>
    <meta property="og:description" content="Primarul din Tazlău, o comună din judeţul Neamţ, a fost foarte marcat după ce soţia s-a sinucis chiar cu arma lui de vânătoare. Constantin Machidon a murit răpus de cancer, la patru ani de la tragedia care l-a despărţit de soţie."/>
  </head>
  <body>
    <article>
      <h1>Primar liberal, mort la patru ani după ce soţia s-a sinucis. Femeia a folosit chiar arma de vânătoare a edilului</h1>
      <address><time datetime="2019-11-25T16:41:00+00:00">25 Nov 2019, 16:41</time> by <a rel="author">ZIUA NEWS</a></address>
      <p>
        <b>Constantin Machidon, edilul localităţii nemţene Tazlău, a fost înmormântat luni, 26 noiembrie. Primarul liberal în vârstă de 62 de ani a murit într-un spital din Iaşi, suferind de cancer. Despre primar, cunoscuţii spuneau că, în ultimii ani, nu mai era acelaşi om, deşi nu-şi neglija atribuţiile, după o tragedie în familie.</b>
      </p>
      <p>A fost foarte afectat că soţia şi-a pus capăt zilelor, femeia împuşcându-se cu arma de vânătoare a primarului. Luni, de la ora 12.00, slujba religioasă a fost oficiată de un sobor de preoţi la Mănăstirea Tazlău, Constantin Machidon fiind îngropat în cimitirul din apropierea lăcaşului de cult ctitorit de voievodul Ştefan cel Mare. Primarul liberal era la cel de-al patrulea mandat în fruntea administraţiei locale, fiind foarte apreciat. Nu ar fi avut nici-o problemă să-l obţină şi pe al cincilea consecutiv. La înmormântare a participat mare parte din suflarea comunei, rude, colegi primari din comunele nemţene, oficiali locali şi judeţeni.</p>
      <p>„Unele lucruri în viaţă sunt cu adevărat cumplite, iar moartea, deşi uneori reprezintă finalul unor suferinţe şi o etapă care nu poate fi ocolită de către niciunul dintre noi, rămâne cel mai greu moment pământesc! Rămas bun, Constantin Machidon! Ai lăsat în urmă fapte bune şi ai fost un exemplu de omenie, de care ne vom aminti mereu! Condoleanţe familiei îndurerate!", a transmis Emilia Arcan, senator PSD, care deşi-i din tabăra politică adversă, a fost prezentă la înmormântare.</p>
      <p>Sinucidere cu un singur foc de armă</p>
      <p>Tată a trei copii, băieţi, fostul edil a trebuit să facă faţă unei încercări dramatice petrecute acum patru ani. Pe 22 iunie 2015, la locuinţa familiei, soţia, Rica Machidon, în vârstă de 50 de ani la vremea respectivă şi-a pus capăt zilelor, împuşcându-se. Femeia a folosit chiar arma de vânătoare a soţului. Ştia unde este cheia de la cutia în care se aflau puştile, iar în ziua fatidică a acţionat. Tragedia s-a petrecut în jurul orei 13.00, când acasă nu era nimeni, vecinii auzind un singur foc tras.</p>
      <p>Cadrele sanitare chemate pentru a acorda primul ajutor nu au putut decât să constate decesul. Moartea a fost instantanee, cauza fiind o plagă împuşcată în zona abdominală. Cercetările au concluzionat că nu a fost un accident, ci o faptă premedidată, soţia primarului lăsând un bilet de adio, în care-şi cerea scuze pentru decizia luată. Cel mai probabil, pentru că fusese diagnosticată ca suferidă de cancer. Ancheta avea să mai stabilească faptul că primarul era deţinător legal de arme, trei de vânătoare şi una de panoplie, toate înregistrate şi că erau păstrate după normele în vigoare.</p>
    </article>
  </body>
</html>