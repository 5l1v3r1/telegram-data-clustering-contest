<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201282/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-25T16:24:00+00:00"/>
    <meta property="og:title" content="הקלה ברכבת"/>
    <meta property="og:description" content="ההסכם יחול על כ-110 נהגי החברה ועובדים בתחומי בקרה, הדרכה ושירות לקוחות, ויכלול עליית שכר בשיעור ממוצע של 7%-11% | יו&quot;ר ועד העובדים אבי גבאי: &quot;הצלחנו להתגבר על המכשולים שבדרך והגענו להבנות ולהסכם מצוין&quot;"/>
  </head>
  <body>
    <article>
      <h6 class="kicker">חברה ועבודה</h6>
      <h1>הקלה ברכבת</h1>
      <h2>הסכם קיבוצי חדש בחברת קונטקט המפעילה את הרכבת הקלה בירושלים. <br/>ההסכם יחול על כ-110 נהגי החברה ועובדים בתחומי בקרה, הדרכה ושירות לקוחות, ויכלול עליית שכר בשיעור ממוצע של 7%-11% | יו"ר ועד העובדים אבי גבאי: "הצלחנו להתגבר על המכשולים שבדרך והגענו להבנות ולהסכם מצוין"</h2>
      <address><time datetime="2019-11-25T16:24:00+00:00">25 Nov 2019, 16:24</time> by <a rel="author">ניצן צבי כהן</a></address>
      <p>ההסתדרות במרחב ירושלים וחברת קונקט המפעילה את הרכבת הקלה בעיר, חתמו היום (שני) על הסכם קיבוצי חדש לשלוש שנים. ההסכם מהווה תוספת להסכמים שכבר נחתמו בחברה בשנים 2012 ו-2015. ההסכם יחול על כ-110 עובדי החברה העובדים רובם כנהגים, והיתר בתפקידי בקרה, הדרכה ושירות לקוחות.</p>
      <p>כחלק מסעיפי ההסכם נקבע כי השכר השעתי של העובדים יגדל בכחמישה שקלים, ובסך הכל בתקופת ההסכם יעלה שכר העובדים בשיעור ממוצע של 7%-11%. עוד כחלק מההסכם יגדלו ההפרשות לקרן השתלמות ב-2.5%, שווי השי לחג יעלה ב-100 ש"ח ויחולק מענק חתימה של כ-2,000 ש"ח לכל עובד.</p>
      <figure>
        <img src="https://www.davar1.co.il/wp-content/uploads/2019/11/251119_kala2.jpg"/>
        <figcaption>הסכם קיבוצי חדש בחברת קונקט המפעילה את הרכבת הקלה בירושלים. (קרדיט: אגף הדוברות הסתדרות)</figcaption>
      </figure>
      <p>יו"ר ההסתדרות במרחב ירושלים, דני בונפיל, בירך במעמד ההסכם ואמר: ״ההצלחה של הרכבת הקלה בירושלים מגיעה מהאנשים שלה – העובדים והמנהלים. אני שמח ומברך על כך שלאחר פגישות רבות הצלחנו לגשר על הבעיות וחתמנו על הסכם ראוי ומאוזן. אמשיך ללוות באופן אישי את עובדי הרכבת הקלה בירושלים – בהווה ובעתיד״. יו"ר ועד העובדים אבי גבאי הוסיף: "עובדי הרכבת שמחים ומברכים על חתימת ההסכם. באמצעות בגרות ואחריות הצלחנו להתגבר על המכשולים שבדרך והגענו להבנות ולהסכם מצוין. נאחל המשך שיתוף פעולה בין הצדדים למען המשך הצלחת החברה".</p>
      <p>ההסכם נחתם בין יו"ר ההסתדרות במרחב ירושלים דני בונפיל ומנכ"ל קונקט ערן שכטמן. את המו"מ להסכם ליוו מרכז אגף תעשייה במרחב ירושלים דוד מור יוסף, מזכיר איגוד מקצועי במרחב ירושלים דורון אדר, יועמ"ש המרחב עו"ד אורנה נבון כהן, יו"ר ועד העובדים אבי גבאי וחברי הוועד מאיר משעלי, נידאל אטרש, רותם אסרף וארתור לחמן.</p>
    </article>
  </body>
</html>