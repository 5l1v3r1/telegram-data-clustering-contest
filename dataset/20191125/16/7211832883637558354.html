<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607382"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T16:44:00+00:00"/>
    <meta property="og:title" content="รวมช็อตเด็ดเหตุการณ์โลก โป๊ปเยือนเอเชียท่ามกลางวิกฤตประท้วงฮ่องกง"/>
    <meta property="og:description" content="ภาพเด่นจากทั่วโลกที่โพสต์ทูเดย์คัดสรรค์มา ระหว่างวันที่ 18 - 24 พฤศจิกายน 2019 ย่อสถานการณ์ในโลกในช่วงสัปดาห์ที่ผ่านมา กำารชุมนุมที่ชิลียังไม่ซาลงไป ขณะที่ฮ่องกงมาถึงจุดเปลี่ยนเมื่อผู้ชุมนุมถูกล้อมปราบที่มหาวิทยาลัยโพลีเทคนิคฮ่องกง ท่ามกลางความวุ่นวายทางการเมือง เอเชียต้อนรับการเสด็จเยือนของสมเด็จพระสันตะปาปาฟรังซิส และญี่ปุ่นเข้าสู่ขั้นตอนสุดท้ายของการพระราชพิธีบรมราชาภิเษก"/>
  </head>
  <body>
    <article>
      <h1>รวมช็อตเด็ดเหตุการณ์โลก โป๊ปเยือนเอเชียท่ามกลางวิกฤตประท้วงฮ่องกง</h1>
      <address><time datetime="2019-11-25T16:44:00+00:00">25 Nov 2019, 16:44</time> by <a rel="author">PostToday</a></address>
      <p>ภาพเด่นจากทั่วโลกที่โพสต์ทูเดย์คัดสรรค์มา ระหว่างวันที่ 18 - 24 พฤศจิกายน 2019 ย่อสถานการณ์ในโลกในช่วงสัปดาห์ที่ผ่านมา กำารชุมนุมที่ชิลียังไม่ซาลงไป ขณะที่ฮ่องกงมาถึงจุดเปลี่ยนเมื่อผู้ชุมนุมถูกล้อมปราบที่มหาวิทยาลัยโพลีเทคนิคฮ่องกง ท่ามกลางความวุ่นวายทางการเมือง เอเชียต้อนรับการเสด็จเยือนของสมเด็จพระสันตะปาปาฟรังซิส และญี่ปุ่นเข้าสู่ขั้นตอนสุดท้ายของการพระราชพิธีบรมราชาภิเษก</p>
      <figure>
        <img src="https://www.posttoday.com/media/content/2019/11/25/2290F7BE7A8041F9876B3BAA7A9757A9.jpg"/>
      </figure>
      <p>
        <b>มือขมังธนูลามจากฮ่องกงถึงชิลี</b>
      </p>
      <p>ผู้ประท้วงยิงธนูเข้าใส่ตำรวจปราบจลาจลในระหว่างการประท้วงต่อต้านรัฐบาลชิลี ที่กรุงซานติอาโกเมื่อวันที่ 18 พฤศจิกายน 2019 ด้านประธานาธิบดีเซบาสเตียน ปิเญรา กลับประณามการรับมือผู้ประท้วงของตำรวจโดยกล่าวว่ามีการข่มเหงประชาชนเกิดขึ้นและจะไม่มีการละเว้นผู้ที่กระทำการดังกล่าว ทั้งนี้ ยอดผู้เสียชีวิตจากการประท้วงยืดเยื้อในชิลีสูงถึง 26 คนและบาดเจ็บมากกว่า 2,000 คน ต้นเหตุการประท้วงเกิดจากความไม่พอใจการขึ้นค่าโดยสารรถไฟใต้ดิน แต่ในเวลานี้ลุกลามกลายเป็นความไม่พอใจความไม่เท่าเทียมกันในสังคม - ภาพถ่ายโดย CLAUDIO REYES / AFP</p>
      <figure>
        <img src="https://www.posttoday.com/media/content/2019/11/25/EF85D11FEA1B4D98A00081D0180D9772.jpg"/>
      </figure>
      <p>
        <b>ม็อบฮ่องกงมุดท่อหนีตำรวจ</b>
      </p>
      <p>กลุ่มผู้ประท้วงที่ปักหลักอยู่ภายในมหาวิทยาลัยโพลีเทคนิคพยายามหาทางออกจากมหาวิทยาลัยด้วยการมุดท่อระบายน้ำหลังจากถูกตำรวจล้อมจับ โดยผู้ประท้วงบางคนใช้ฟิล์มถนอมอาหารพันรอบร่างกาย และใช้ผ้าก๊อซรองบริเวณหัวเข่าเพื่อป้องกันการกระแทกและรอยขีดข่วน ขณะที่ในมือถือไฟฉาย ก่อนจะมุดลงท่อระบายน้ำอย่างทุลักทุเล - ภาพถ่ายโดย Anthony WALLACE / AFP</p>
      <figure>
        <img src="https://www.posttoday.com/media/content/2019/11/25/45A4AD954C5C4EAABC4CBAA00CCA78FA.jpg"/>
      </figure>
      <p>
        <b>สมเด็จพระสันตะปาปาเสด็จถึงไทยแล้ว</b>
      </p>
      <p>สมเด็จพระสันตะปาปาฟรานซิส ผู้นำคริสตจักรโรมันคาทอลิกทั่วโลก เสด็จถึงประเทศไทยแล้วที่สนามบินดอนเมือง โดยมีนายสมคิด จาตุศรีพิทักษ์ รองนายกรัฐมนตรีให้การรับเสด็จในฐานะผู้แทนของรัฐบาลไทย พร้อมด้วยประมุขและศาสนิกชนของคริสตจักรโรมันคาทอลิกในประเทศไทยให้การรับเสด็จ - ภาพถ่ายโดย Vincenzo PINTO / AFP</p>
      <figure>
        <img src="https://www.posttoday.com/media/content/2019/11/25/44720B83A9834F9B94EFB51E31B66022.jpg"/>
      </figure>
      <p>
        <b>จักรพรรดิญี่ปุ่นกราบทูลเทพเจ้า</b>
      </p>
      <p>สมเด็จพระจักรพรรดินีมาซาโกะ ทรงฉลองพระองค์แบบโบราณมีความหนาถึง 12 ชั้น เสด็จออกจากศาลเจ้าจินกู ในเมืองอิเสะ จังหวัดมิเอะ หลังจากเสด็จพร้อมด้วยสมเด็จพระจักรพรรดินารุฮิโตะ ไปในการกราบทูลสุริยะเทพีอามาเตราซุเรื่องการจัดงานพระราชพิธีบรมราชาภิเษกลุล่วงไปด้วยดี ทั้งนี้ตามตำนานประวัติศาสตร์ของญี่ปุ่นระบุว่า สุริยะเทพีอามาเตราซุเป็นเทพบรรพชนของจักรพรรดิญี่ปุ่นทุกพระองค์ - ภาพถ่ายโดย STR / Japan Pool via Jiji Press / AFP</p>
    </article>
  </body>
</html>