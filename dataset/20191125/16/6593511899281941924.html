<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908948"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:47:00+00:00"/>
    <meta property="og:title" content="Боксьор, станал католик, докато чака екзекуцията си - на месата на папата в Япония"/>
    <meta property="og:description" content="Папа Франциск отслужи днес меса на стадион в Токио в присъствието на около 50 000 души. Сред тях беше бивш японски професионален боксьор, прекарал 48 години в затвора за убийства, които твърди"/>
  </head>
  <body>
    <article>
      <h1>Боксьор, станал католик, докато чака екзекуцията си - на месата на папата в Япония</h1>
      <address><time datetime="2019-11-25T16:47:00+00:00">25 Nov 2019, 16:47</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Папа Франциск отслужи днес меса на стадион в Токио в присъствието на около 50 000 души. Сред тях беше бивш японски професионален боксьор, прекарал 48 години в затвора за убийства, които твърди, че не е извършил., предаде Асошиейтед прес.</p>
      <p>По време на службата Франциск махаше с ръка, целуваше бебета и обикаляше множеството с автомобила си.</p>
      <p>Бившият боксьор Ивао Хакамада, който станал католик през десетилетията, прекарани от него в чакане да бъде изпълнена смъртната му присъда, беше поканен на месата и присъстваше на нея заедно със сестра си, заявиха организаторите.</p>
      <p>През 2014 г. 83-годишният Хакамада е освободен от затвора заради нови ДНК-улики по случая си. След това той се превърна в един от символите на движението за премахване на смъртното наказание в Япония.</p>
      <p>Миналата година Франциск заклейми смъртното наказание като "недопустимо", което представляваше промяна в ученията на Католическата църква (нейния катехизис), отбелязва Асошиейтед прес.</p>
      <p>Хакамада признал за убийствата, но в началото на процеса си заявил, че е невинен. Той е бил разпитван, бит и тормозен от полицията в продължение на повече от десет часа всеки ден без присъствието на никакъв адвокат, показват официални документи.</p>
      <p>По думите на привържниците и адвокатите на Хакамада той е жертва на "заложническо правосъдие", тоест на система на правосъдие, разчитаща доста силно на изтръгване на самопризнания със сила.</p>
      <p>Бившият боксьор е признат за виновен за убийството през 1966 г. на шефа на предприятието, в което работел, както и на съпругата и двете деца на човека. През 1968 г. е осъден на смърт.</p>
      <p>През 2014 г. съдът постановява делото на Хакамада да започне отначало въз основа на нови ДНК-анализи и го пуска на свобода. Това решение обаче миналата година бе отменено на по-горната съдебна инстанция, която постави под съмнение ДНК-тестовете. Сега делото се гледа от Върховния съд.</p>
      <p>Япония, САЩ и Южна Корея са единствените страни от организацията на развитите икономики ОИСР, в които има смъртно наказание.</p>
    </article>
  </body>
</html>