<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/25/destiny-the-official-cookbook-czyli-ksiazka-kucharska-inspirowana-seria-sieciowych-strzelanek.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-25T16:45:00+00:00"/>
    <meta property="og:title" content="Destiny: The Official Cookbook, czyli książka kucharska inspirowana serią sieciowych strzelanek"/>
    <meta property="og:description" content="Tak, to prawda. Ba, jakbyście nie wierzyli, to publikacja jest już dostępna w przedsprzedaży."/>
  </head>
  <body>
    <article>
      <h1>Destiny: The Official Cookbook, czyli książka kucharska inspirowana serią sieciowych strzelanek</h1>
      <h2>Tak, to prawda. Ba, jakbyście nie wierzyli, to publikacja jest już dostępna w przedsprzedaży.</h2>
      <address><time datetime="2019-11-25T16:45:00+00:00">25 Nov 2019, 16:45</time> by <a rel="author">Maria Wawrzyniak</a></address>
      <p>Wierzcie lub nie, ale <b>powstała książka kucharska inspirowana serią sieciowych strzelanek <i>Destiny</i></b> pod bardzo wymownym tytułem <b><i>Destiny: The Official Cookbook</i></b>. Nie powiemy Wam wprawdzie, czy jest to dobry pomysł na prezent na święta, aczkolwiek na pewno jest to interesujący przypadek. Bo wiecie, gadżety związane z grami to nic nowego, ba, nawet nic nadzwyczajnego. <b>Ale książka kucharska związana z grami? W dodatku strzelankami, gdzie gotowanie to chyba ostatnia rzecz, o której ktokolwiek by pomyślał? To już rzadkość.</b> Niemniej jednak, publikacja powstała i trafiła już do przedsprzedaży (aczkolwiek chyba na razie tylko w USA). A jakbyście nie wierzyli, to możecie kliknąć <a href="https://twitter.com/BungieStore/status/1197956934814429185">tutaj</a>.</p>
      <figure>
        <img src="https://img6.gram.pl/pxec20191125163700981ewbu.jpg"/>
      </figure>
      <p><b>Jej <i>autorką </i>jest Eva Levante, znana jako jedna ze sklepikarek z pierwszego <i>Destiny</i>, która później pojawiła się również w dwójce. </b>Autorką z kolei (tą prawdziwą i żywą) jest <b>Victoria Rosenthal, specjalizująca się przede wszystkim w pomysłach tak dziwacznego i oryginalnego kalibru</b>. Zaczynała, jak większość z nas, od zwykłego bloga, by ostatecznie wydać między innymi książkę kucharską dla miłośników postapokaliptycznej serii <i>Fallout</i>. W tym przypadku zadanie było odrobinę łatwiejsze. Niemniej jednak, w przypadku <i>Destiny</i> udało się również coś upichcić. <b>Cena książki została ustalona na 35 dolarów, czyli około 135 złotych.</b> Jak czytamy w sklepie Bungie:</p>
      <blockquote>Ta oficjalna książka kucharska jest pełna najróżniejszych przepisów inspirowanych postaciami oraz lokacjami, które znamy z bogatego uniwersum Destiny. Eva Levante, przyjaciółka, powiernica, doradca mody i nieoficjalna babcia cioteczna wszystkich Strażników wreszcie zgromadziła kolekcję przepisów, aby wszyscy mogli się nimi nacieszyć. Z Miasta, Wieży, Farmy oraz z zapisów Strażników i ich Duchów, odzyskane z archiwów Złotego Wieku w całym układzie słonecznym i poza nim, te przepyszne przepisy zawierają instrukcje, które krok po kroku pokierują oraz zainspirują fanów do własnej przygody kulinarnej.</blockquote>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>