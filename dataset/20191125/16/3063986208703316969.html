<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843377"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T16:14:00+00:00"/>
    <meta property="og:title" content="২ ঘণ্টায় শেষ টিসিবির পেঁয়াজ"/>
    <meta property="og:description" content="রংপুরের পীরগাছায় দ্বিতীয় দিনের মতো আজ সোমবার পুলিশ পাহারায় টিসিবির পেঁয়াজ বিক্রি হয়েছে। কম দামে পেঁয়াজ কিনতে ভিড় জমায় বিপুলসংখ্যক ক্রেতা। দীর্ঘ লাইন ধরে পেঁয়াজ কিনতে দেখা গেছে ক্রেতাদের। অনেককে দীর্ঘ লাইনে দাঁড়িয়ে অপেক্ষা করেও পেঁয়াজ না পেয়ে ফিরে যেতে দেখা গেছে। পেঁয়াজ বিক্রি শুরুর দুই ঘণ্টার মধ্যেই পেঁয়াজ শেষ হয়ে যাওয়ায় হতাশা ক্রেতারা ক্ষোভ প্রকাশ করেন। আজ সোমবার সকাল ১১টা থেকে উপজেলার ডাকবাংলো মাঠে টিসিবির পেঁয়াজ বিক্রি শুরু হয়। প্রতিদিন এক টন করে পেঁয়াজ বরাদ্দ দেওয়া হলেও তা চাহিদার তুলনায় তা অপ্রতুল বলে জানান ক্রেতারা। গতকাল রবিবার থেকে পীরগাছায় একজন ডিলারের মাধ্যমে একটি মাত্র পয়েন্টে পেঁয়াজ বিক্রি শুরু হয়েছে। তবে ওই দিন বিক্রি শুরুর এক ঘণ্টার মধ্যে পেঁয়াজ শেষ হয়ে যায়। এতে অনেক ক্রেতা আগ্রহ নিয়ে পেঁয়াজ কিনতে এসেও হতাশ হয়ে ফিরেছে। আজ সোমবারও দীর্ঘ লাইনে দাঁড়িয়ে থেকেও খালি হাতে ফিরতে হয়েছে অনেককে।  উপজেলার ডাকবাংলো মাঠে টিসিবির পেঁয়াজ কিনতে আসা আব্দুর রহমান নামে এক ক্রেতা বলেন, পীরগাছায় মাত্র এক টন পেঁয়াজ বরাদ্দ দেওয়া হয়েছে। যা বিক্রি শুরুর সাথে সাথেই শেষ হয়ে যাচ্ছে। আরো বেশি বরাদ্দ দেওয়া হলে ক্রেতারা উপকৃত…"/>
  </head>
  <body>
    <article>
      <h1>২ ঘণ্টায় শেষ টিসিবির পেঁয়াজ</h1>
      <address><time datetime="2019-11-25T16:14:00+00:00">25 Nov 2019, 16:14</time> by <a rel="author">পীরগাছা (রংপুর) প্রতিনিধি</a></address>
      <p>রংপুরের পীরগাছায় দ্বিতীয় দিনের মতো আজ সোমবার পুলিশ পাহারায় টিসিবির পেঁয়াজ বিক্রি হয়েছে। কম দামে পেঁয়াজ কিনতে ভিড় জমায় বিপুলসংখ্যক ক্রেতা। দীর্ঘ লাইন ধরে পেঁয়াজ কিনতে দেখা গেছে ক্রেতাদের। অনেককে দীর্ঘ লাইনে দাঁড়িয়ে অপেক্ষা করেও পেঁয়াজ না পেয়ে ফিরে যেতে দেখা গেছে। পেঁয়াজ বিক্রি শুরুর দুই ঘণ্টার মধ্যেই পেঁয়াজ শেষ হয়ে যাওয়ায় হতাশা ক্রেতারা ক্ষোভ প্রকাশ করেন।</p>
      <p>আজ সোমবার সকাল ১১টা থেকে উপজেলার ডাকবাংলো মাঠে টিসিবির পেঁয়াজ বিক্রি শুরু হয়। প্রতিদিন এক টন করে পেঁয়াজ বরাদ্দ দেওয়া হলেও তা চাহিদার তুলনায় তা অপ্রতুল বলে জানান ক্রেতারা।</p>
      <p>গতকাল রবিবার থেকে পীরগাছায় একজন ডিলারের মাধ্যমে একটি মাত্র পয়েন্টে পেঁয়াজ বিক্রি শুরু হয়েছে। তবে ওই দিন বিক্রি শুরুর এক ঘণ্টার মধ্যে পেঁয়াজ শেষ হয়ে যায়। এতে অনেক ক্রেতা আগ্রহ নিয়ে পেঁয়াজ কিনতে এসেও হতাশ হয়ে ফিরেছে। আজ সোমবারও দীর্ঘ লাইনে দাঁড়িয়ে থেকেও খালি হাতে ফিরতে হয়েছে অনেককে। </p>
      <p>উপজেলার ডাকবাংলো মাঠে টিসিবির পেঁয়াজ কিনতে আসা আব্দুর রহমান নামে এক ক্রেতা বলেন, পীরগাছায় মাত্র এক টন পেঁয়াজ বরাদ্দ দেওয়া হয়েছে। যা বিক্রি শুরুর সাথে সাথেই শেষ হয়ে যাচ্ছে। আরো বেশি বরাদ্দ দেওয়া হলে ক্রেতারা উপকৃত হবে। বাজারও স্বাভাবিক হয়ে যাবে। আতাউর রহমান নামে এক রিকশা চালক বলেন, দেড় ঘণ্টা লাইনে দাঁড়িয়ে থেকে ৪৫ টাকায় এক কেজি পেঁয়াজ কিনেছি। দামের কারণে পেঁয়াজ কেনা ছেড়ে দিয়েছিলাম। অনেক দিন এক কেজি পেঁয়াজ বাড়িতে নিয়ে যাচ্ছি। ৪৫ টাকা কেজিদরে পেঁয়াজ কিনতে পেরে মোতাহার হোসেন, খয়বর রহমান ও গৃহিণী লাভলী বেগম খুশি হয়েছেন। তারা বাজারে পেঁয়াজের দাম স্বাভাবিক না হওয়া পর্যন্ত টিসিবির মাধ্যমে পেঁয়াজ বিক্রি অব্যাহত রাখার দাবি জানান।</p>
      <p>এদিকে রবিবার থেকে টিসিবির পেঁয়াজ বিক্রি শুরু হলেও বাজারে এর কোনো প্রভাব পড়েনি। সোমবার দুপুরে বিভিন্ন বাজারে দেশি পেঁয়াজ ২২০ টাকা কেজি দরে বিক্রি হচ্ছে।</p>
    </article>
  </body>
</html>