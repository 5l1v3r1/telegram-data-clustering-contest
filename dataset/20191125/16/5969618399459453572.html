<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/aek-thelei-alla-den-exei-vrei-ton-epomeno-proponhth.5646205.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T16:51:00+00:00"/>
    <meta property="og:title" content="ΑΕΚ: Θέλει, αλλά δεν έχει βρει τον επόμενο προπονητή"/>
    <meta property="og:description" content="Ο τεχνικός διευθυντής της ΑΕΚ, Ίλια Ίβιτς, δεδομένα και διαπιστωμένα πλέον, αναζητεί την επόμενη ημέρα στον πάγκο της ομάδας. Αλλά δεν είναι καθόλου εύκολο να βρει εκείνον που θα τον πείσει."/>
  </head>
  <body>
    <article>
      <h1>ΑΕΚ: Θέλει, αλλά δεν έχει βρει τον επόμενο προπονητή</h1>
      <h2>Ο τεχνικός διευθυντής της ΑΕΚ, Ίλια Ίβιτς, δεδομένα και διαπιστωμένα πλέον, αναζητεί την επόμενη ημέρα στον πάγκο της ομάδας. Αλλά δεν είναι καθόλου εύκολο να βρει εκείνον που θα τον πείσει.</h2>
      <address><time datetime="2019-11-25T16:51:00+00:00">25 Nov 2019, 16:51</time> by <a rel="author">Βαγγέλης Αρναούτογλου</a></address>
      <p>Αν δεν συμβεί κάτι τρομερά συνταρακτικό, στον πάγκο της <a href="https://www.sport24.gr/football/omades/Aek/">ΑΕΚ</a> στο σαββατιάτικο ματς με τον <a href="https://www.sport24.gr/football/omades/Ofi/">ΟΦΗ</a> στην Κρήτη, θα καθίσει ο Νίκος Κωστένογλου. Ωστόσο εντείνονται πλέον οι προσπάθειες του τεχνικού διευθυντή της ομάδας Ίλια Ίβιτς, για μια άμεση αλλαγή. Αυτό που δεν ήθελε να του συμβεί, είναι πλέον μπροστά του.</p>
      <p>Από το ρεπορτάζ προκύπτει ότι δεν έχει κάποια επιλογή, την οποία να έχει προκρίνει. Ωστόσο επειδή πλέον έχει μπει για τα καλά στη διαδικασία επαφών και τηλεφωνημάτων, ο εκλεκτός ενδέχεται να βρεθεί ανά πάσα στιγμή. Ο Ίβιτς είχε κατά νου να μπει σε μια διαδικασία προσωπικών επαφών και ταξιδιών στο εξωτερικό για συζητήσεις με περιπτώσεις ελεύθερων προπονητών, ωστόσο πλέον η πίεση είναι αφόρητη.</p>
      <p>Ωστόσο, αυτό που από το περιβάλλον του προκύπτει, είναι ότι δεν θα μπει σε διαδικασία επιλογής τεχνικού για τον οποίο δεν θα έχει ένα σημαντικό βαθμό σιγουριάς και ελαχιστοποίησης του ρίσκου ότι θα του βγει... «πατάτα», τύπου Καρντόσο. Θέλει να αποφύγει τα λάθη του πολύ πρόσφατου παρελθόντος, τα οποία επί της ουσίας οδήγησαν την ΑΕΚ στην κατάσταση που βρίσκεται σήμερα.</p>
      <p>Τι έχουμε μπροστά μας; Προφανέστατα μια πολύ πιο φουριόζα προσπάθεια ώστε η ομάδα να βρει το συντομότερο δυνατό τον αντικαταστάτη του Νίκου Κωστένογλου, η αποστολή του οποίου έχει πλέον ολοκληρωθεί και αυτό είναι διάχυτο και αποδεκτό σε όλες τις βαθμίδες του οργανισμού. Αν μπορούσε να τον είχε και νωρίτερα από το ματς με τον ΟΦΗ, θα το έπραττε ο Ίβιτς, ωστόσο πρέπει να βαδίσει με γνώμονα τη λογική και όχι τη βιασύνη.</p>
      <p>Ασφαλώς είναι και θέμα μπάτζετ, προοπτικής για μονιμότητα και άμεσης προσαρμογής σε μια πραγματικότητα που δεν θα έχει βιώσει ξανά. Ο Ίβιτς δεν θέλει να (εξ)αναγκαστεί σε ένα εγχώριο προπονητικό αναμάσημα τύπου Κάναντι, Παντελίδη ή κάποιου άλλου, αναλόγου προφίλ. Επιθυμεί η επιλογή να είναι δική του και όχι μια εύκολη λύση που ο κάθε ένας θα μπορούσε να αποφασίσει ως μπάλωμα.</p>
    </article>
  </body>
</html>