<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654103/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T16:15:00+00:00"/>
    <meta property="og:title" content="Процес відокремлення ГТС завершиться до 26 грудня — міністр"/>
    <meta property="og:description" content="У Міністерстві енергетики і захисту довкілля очікують на остаточне завершення процедури відокремлення від “Нафтогазу” газотранспортної системи України до 26 грудня 2019 року."/>
  </head>
  <body>
    <article>
      <h1>Процес відокремлення ГТС завершиться до 26 грудня — міністр</h1>
      <address>
        <time datetime="2019-11-25T16:15:00+00:00">25 Nov 2019, 16:15</time>
      </address>
      <p>У Міністерстві енергетики і захисту довкілля очікують на остаточне завершення процедури відокремлення від "Нафтогазу" газотранспортної системи України до 26 грудня 2019 року.</p>
      <p>Про це заявив голова міністерства Олексій Оржель під час презентації пріоритетів роботи міністерства на 2019-2020 роки.</p>
      <p>"У п'ятницю (22 листопада - ред.) ми отримали попередню сертифікацію оператора ГТС у національного регулятора. Документи вже відправлені до Енергетичного співтовариства ЄС, яке має їх затвердити. До 26 грудня має завершитися процес анбандлінгу", - підкреслив він.</p>
      <p><b>Нагадаємо</b>:</p>
      <p>
        <i>18 листопада "Газпром" направив "Нафтогазу" пропозицію <a href="https://www.epravda.com.ua/news/2019/11/18/653828/">про продовження на рік діючого контракту </a>або укладення нового договору про транзит газу.</i>
      </p>
      <p>
        <i>"Газпром" вважає, що необхідними умовами продовження діючого контракту або укладення нового договору є відмова обох сторін від всіх взаємних претензій в міжнародному арбітражі і припинення всіх судових розглядів.</i>
      </p>
      <p>
        <i>У НАК Нафтогаз <a href="https://www.epravda.com.ua/news/2019/11/12/653605/">вважають,</a> що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</i>
      </p>
      <p>
        <i>7 листопада Укртрансгаз модернізував газовимірювальну станції "Гребеники" на кордоні з Молдовою, відтепер станція <a href="https://www.epravda.com.ua/news/2019/11/7/653434/">готова до реверсного трансбалканського транспортування газу у випадку припинення транзиту з РФ. </a></i>
        <br/>
        <br/>
        <i>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився "понять и простить" 22 мільярди</a> доларів Газпрому</i>
      </p>
      <p>
        <i>Перед цим президент Росії Володимир Путін </i>
        <a href="https://www.epravda.com.ua/news/2019/10/31/653167/">
          <i>закликав обнулити всі вимоги</i>
        </a>
        <i> як зі сторони "Нафтогазу", так і з боку "Газпрому" у газовій суперечці.</i>
      </p>
      <p><b>Читайте також</b>: <a href="https://www.epravda.com.ua/publications/2019/11/20/653912/">На порозі газової війни: що буде, якщо не вдасться підписати транзит з "Газпромом"</a></p>
      <p>Економічна правда</p>
    </article>
  </body>
</html>