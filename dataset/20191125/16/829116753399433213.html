<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-rendorseg-itelet-migrans-tamadas-kiutasitas.html"/>
    <meta property="og:site_name" content="Origo"/>
    <meta property="article:published_time" content="2019-11-25T16:55:00+00:00"/>
    <meta property="og:title" content="Kiutasították Magarországról a rendőrökre támadó szír migránst"/>
    <meta property="og:description" content="Évig nem jöhet át a határon az ítélet szerint."/>
  </head>
  <body>
    <article>
      <h1>Kiutasították Magarországról a rendőrökre támadó szír migránst</h1>
      <address><time datetime="2019-11-25T16:55:00+00:00">25 Nov 2019, 16:55</time> by <a rel="author">MTI</a></address>
      <p>
        <b>Kiutasították azt a szír férfit, aki idegenrendészeti őrizetének hatálya alatt rendőrökre támadt - tájékoztatta Keresztes Imre főügyész hétfőn az MTI-t. A szír férfi bűncselekményét röviddel a korábbi jogerős elítélése után, november 12-én követte el. A migránst a Budapesti XVIII. és XIX. Kerületi Bíróság garázdaság és könnyű testi sértés miatt október 29-én jogerősen 6 évre kiutasította.</b>
      </p>
      <p>A szír férfi e kiutasítás hatósági kísérettel történő végrehajtásának biztosításáért, a kiutazás feltételeinek megteremtéséig, idegenrendészeti őrizetesként tartózkodott a Szabolcs-Szatmár-Bereg Megyei Rendőr-főkapitányság Rendészeti Igazgatóságának őrzött szálláshelyén.</p>
      <p>A férfi a házirend szabályait megszegte, és a vele szemben intézkedő rendőrt a kezében lévő pingpongütővel többször meg akarta ütni, majd</p>
      <aside>a megtámadott rendőr segítségére siető másik rendőrre támadt, és ököllel kétszer felé ütött.</aside>
      <p>A rendőrök a támadás elől mindkét alkalommal sikeresen kitértek.</p>
      <p>A Debreceni Regionális Nyomozó Ügyészség hétfőn az új büntetőeljárásról szóló törvény eljárást gyorsító szabályait alkalmazva a Nyírbátori Járásbíróság elé állította a férfit.</p>
      <p>A szír férfit az elsőfokú bíróság hivatalos személy elleni erőszak miatt 1 év 8 hónap börtönbüntetésre ítélte, amelynek végrehajtását 3 év próbaidőre felfüggesztette.</p>
      <blockquote>Emellett az elsőfokú bíróság a szír férfit 6 évre kiutasította Magyarország területéről. Tekintettel arra, hogy az ítélettel szemben senki nem jelentett be fellebbezést, az ítélet jogerőre emelkedett"</blockquote>
      <p>- olvasható a közleményben.</p>
    </article>
  </body>
</html>