<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915045"/>
    <meta property="og:site_name" content="Dnevnik"/>
    <meta property="article:published_time" content="2019-11-25T16:10:00+00:00"/>
    <meta property="og:title" content="Sojenje za umor matere: izvedenec o poškodbi možganov"/>
    <meta property="og:description" content="Dragan Kukanja, ki naj bi do smrti pretepel svojo mamo, je v mladosti doživel poškodbo možganov. Z vprašanjem, kako je to v kombinaciji z alkoholom vplivalo na njegova ravnanja, se bo ponovno ukvarjala izvedenka psihiatrije."/>
  </head>
  <body>
    <article>
      <h1>Sojenje za umor matere: izvedenec o poškodbi možganov</h1>
      <address><time datetime="2019-11-25T16:10:00+00:00">25 Nov 2019, 16:10</time> by <a rel="author">no</a></address>
      <p>
        <b>Dragan Kukanja, ki naj bi do smrti pretepel svojo mamo, je v mladosti doživel poškodbo možganov. Z vprašanjem, kako je to v kombinaciji z alkoholom vplivalo na njegova ravnanja, se bo ponovno ukvarjala izvedenka psihiatrije.</b>
      </p>
      <p>Na novogoriškem okrožnem sodišču od letošnjega aprila sodijo Draganu Kukanji, obtoženemu, da je avgusta lani svojo mamo pretepel do smrti. Lanskega septembra je poklical na pomoč reševalce, češ da je njegova 91-letna mama padla po stopnicah in da ne kaže več znakov življenja. Policisti so posumili, da ni šlo za nesrečen padec, tožilstvo pa ga je na koncu ovadilo štirih kaznivih dejanj, poleg umora matere tudi nasilništva, povzročitve hudih telesnih poškodb in surovega ravnanja z mladoletno hčerko.</p>
      <p>Sodnik je med sojenjem zaprosil za več izvedenskih mnenj strokovnjake sodne medicine, psihiatrije in nevrologije. Zadnje, pod katero se je podpisal nevrolog prof. dr. <b>Fajko Bajrović</b>, dopušča možnost, da bi na takšen razplet lahko vplivala tudi poškodba možganov, ki jo je Kukanja doživel še kot mladenič, posebej v kombinaciji z alkoholom. Poškodba ni zapisana v nobeni zdravniški dokumentaciji obdolženega, je pa nanjo in tudi na to, da je bil zaradi tega nekoč operiran, pokazalo nedavno računalniško slikanje glave.</p>
      <p>Sodnik bo zato izvedenko psihiatrične stroke znova zaprosil za dopolnitev mnenja glede obdolženčeve prištevnosti v času kaznivega dejanja. Sojenje se bo nadaljevalo januarja, ko bodo ponovno zaslišali tudi izvedenca sodne medicine Gregorja Haringa. Ta je na truplu Kukanjeve mame našel preveč sledi udarcev, zlomov, podplutb, raztrganin in odrgnin, da bi jih lahko pripisal padcu po stopnicah. Prepričan je, da je šlo na nasilno smrt. Obramba na drugi strani poskuša dokazati, da so bile poškodbe pljuč posledica poskusov oživljanja. <b>no</b></p>
      <related>
        <h4>Preberite sorodne prispevke</h4>
        <a href="https://www.dnevnik.si/1042897609/kronika/umorjena-91letnica-iz-crnic-je-bila-hudo-pretepena"/>
        <a href="https://www.dnevnik.si/1042888972/kronika/na-sojenju-kukanji-za-umor-matere-danes-predvsem-o-nasilju-v-druzini"/>
      </related>
    </article>
  </body>
</html>