<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%82%d1%80%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%be%d1%81%d1%82%d0%b0%d0%b2%d0%b0%d1%82-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0%d1%82%d0%b0-%d0%b7/"/>
    <meta property="og:site_name" content="Труд"/>
    <meta property="article:published_time" content="2019-11-25T16:32:18+00:00"/>
    <meta property="og:title" content="Три компании остават в надпреварата за АЕЦ „Белене”"/>
    <meta property="og:description" content="Общо 7 кандидата заявиха интерес Държавата ще чака обвързващи оферти от избраните Три компании продължават в надпреварата за инвеститор на АЕЦ “Белене”, потвърдиха източници пред “Труд”. Това са руската “Росатом”, чрез дъщерната “Атоменергопром”, Корейската Хидро и атомна енергийна корпорация и..."/>
  </head>
  <body>
    <article>
      <h1>Три компании остават в надпреварата за АЕЦ „Белене”</h1>
      <address><time datetime="2019-11-25T16:32:18+00:00">25 Nov 2019, 16:32</time> by <a rel="author">Труд</a></address>
      <p>
        <b>Общо 7 кандидата заявиха интерес</b>
      </p>
      <p>
        <b>Държавата ще чака обвързващи оферти от избраните</b>
      </p>
      <p>Три компании продължават в надпреварата за инвеститор на АЕЦ “Белене”, потвърдиха източници пред “Труд”. Това са руската “Росатом”, чрез дъщерната “Атоменергопром”, Корейската Хидро и атомна енергийна корпорация и Китайската държавна ядрена корпорация.</p>
      <p>Те трябваше да бъдат избрани от работна група, в която влизат представители на Министерството на енергетиката, БЕХ и НЕК.</p>
      <p>Изборът на тези компании е очакван, защото те отговарят на изискването за стратегически инвеститор, коментира пред “Труд” председателят на Булатом Богомил Манчев. По думите му в проекта ще се включат и френската “Фраматом” и Дженерал Електрик. На практика те също ще са инвеститори, защото предлагат лизингова схема за изплащане на оборудването, което ще доставят за централата, коментира енергийният експерт проф. Атанас Тасев.</p>
      <p>Припомняме, че интерес като инвеститор заявиха консултантската компания ИПК и УП, германската “Бектрон-Лиаз-Техническо инженерство”, българо-чешкият консорциум “Атомна електроцентрала Белене 2019” и консорциум “АЕЦ Белене България” с фирмите на Ковачки.</p>
      <p>Преди дни министърът на енергетиката Теменужка Петкова обяви, че до края на този месец ще бъде обявен списъкът от компании, с които държавата би желала да води разговори за изграждането на втора атомна централа.</p>
      <p>На избраните ще бъдат отправени покани за подаване на обвързващи оферти. Ако постъпят такива, ще започне самият процес по водене на преговори. След това ще имаме яснота дали ще се постигне съгласие между това, което ние сме заложили като изисквания и това, което те предлагат, каза министър Петкова.</p>
    </article>
  </body>
</html>