<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/turcia-ncepe-testarea-sistemelor-ruse-ti-de-ap-rare-antiaerian-s-400-1323137"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-25T16:36:00+00:00"/>
    <meta property="og:title" content="Turcia începe testarea sistemelor ruseşti de apărare antiaeriană S-400"/>
    <meta property="og:description" content="Turcia va începe luni testarea sistemelor ruseşti de apărare antiaeriană, în pofida apelurilor repetate din partea Washingtonului de a nu le activa pentru că în caz contrar riscă sancţiuni, informează presa turcă."/>
  </head>
  <body>
    <article>
      <h1>Turcia începe testarea sistemelor ruseşti de apărare antiaeriană S-400</h1>
      <address><time datetime="2019-11-25T16:36:00+00:00">25 Nov 2019, 16:36</time> by <a rel="author">ZIUA NEWS</a></address>
      <p>
        <b>Turcia va începe luni testarea sistemelor ruseşti de apărare antiaeriană, în pofida apelurilor repetate din partea Washingtonului de a nu le activa pentru că în caz contrar riscă sancţiuni, informează presa turcă.</b>
      </p>
      <p>Guvernoratul Ankarei a indicat duminică, într-un comunicat, că avioane militare, între care F-16, vor survola Capitala luni şi marţi "la altitudine mică şi mare" în cadrul "testării unui proiect de sistem de apărare antiariană", fără alte precizări.</p>
      <p>Dar cotidianul proguvernamental turc Milliyet şi postul de televiziune CNN Turk au relatat luni că aceste zboruri vizează în realitate testarea radarelor din componenţa bateriilor S-400, un sistem rusesc de apărare antiaeriană şi antirachetă, achiziţionat de Ankara spre nemulţumirea partenerilor săi din NATO.</p>
      <p>Achiziţionarea de către Turcia a acestui sistem de apărare aeriană rusă este un subiect important de tensiune între Ankara şi Washington. Problema a fost evocată în timpul întâlnirii de la mijlocul lunii noiembrie la Washington între preşedinţii turc şi american Recep Tayyip Erdogan, respectiv Donald Trump.</p>
      <p>Washingtonul apreciază că S-400 nu sunt compatibile cu dispozitivele NATO, alianţă din care Turcia face parte.</p>
      <p>Citeşte şi Casa Albă avertizează Turcia: "să renunţe la sistemul rusesc de rachete sau va suporta sancţiuni americane"</p>
      <p>SUA afirmă, între altele, că achiziţionarea acestui sistem de către Ankara, a cărui livrare a început în iulie, pune în pericol secretele tehnologice ale F-35, un avion de vânătoare invizibil american (cu tehnologie stealth).</p>
      <p>Turcia a comandat peste 100 de astfel de aparate, iar industria sa de apărare a investit sume importante în acest program, însă Statele Unite au decis excluderea sa din programul respectiv după livrarea primelor S-400.</p>
      <p>Turcia riscă sancţiuni pentru achiziţionarea S-400, dar, în octombrie, un responsabil american afirmase că Ankara ar putea scăpa dacă ar alege să nu activeze sistemele antiaeriene ruseşti.</p>
      <p>Liderii turci au reiterat în ultimele săptămâni că S-400 vor fi utilizate.</p>
      <p> </p>
    </article>
  </body>
</html>