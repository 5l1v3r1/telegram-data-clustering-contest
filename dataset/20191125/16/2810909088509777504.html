<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359623"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T16:27:00+00:00"/>
    <meta property="og:title" content="Реконструисана саобраћајница, која спаја Лакташе и Србац са аутопутем &quot;9. јануар&quot; (ВИДЕО)"/>
    <meta property="og:description" content="Отворена је реконструисана дионица пута која спаја Лакташе и Србац. Ова саобраћајница дужине је преко 15 километара. Њено отварање српски члан Предсједништва БиХ, Милорад Додик искористио је за најаву великих инвестиција које ће, каже, обиљежити наредну годину."/>
  </head>
  <body>
    <article>
      <h1>Реконструисана саобраћајница, која спаја Лакташе и Србац са аутопутем "9. јануар" (ВИДЕО)</h1>
      <address>
        <time datetime="2019-11-25T16:27:00+00:00">25 Nov 2019, 16:27</time>
      </address>
      <p>
        <i>Отворена је реконструисана дионица пута која спаја Лакташе и Србац. Ова саобраћајница дужине је преко 15 километара. Њено отварање српски члан Предсједништва БиХ, Милорад Додик искористио је за најаву великих инвестиција које ће, каже, обиљежити наредну годину.</i>
      </p>
      <p>Петнаест и по километара савремене саобраћајнице грађани Кришковаца чекали су годинама. Живот уз сада реконструисани пут биће лакши.</p>
      <p>Анкетирани мјештани углавном су задовољни урађеном саобраћајницом и истичу да су послови на изградњи могли и много раније да се заврше.</p>
      <p>Ова дионица пута први пут је асвалтирана прије 40 година и од тада није обнављана. Спаја Кришковце и Друговиће са ауто-путем 9. јануар и његова реконструкција својеврсно је враћање дуга општини Лакташи.</p>
      <p>- Значајна је модернизација пута. Обновљен је у склопу санације саобраћајница које су оптерећене изградњом ауто-пута - каже Ранко Карапетровић, начелник општине Лакташи.</p>
      <figure>
        <iframe src="https://www.youtube.com/embed/TfU9Fvsl6fE" width="658" height="360" data-service="Youtube" scrolling="no"/>
      </figure>
      <p>Милорад Додик, српски члан Предсједништва БиХ истиче да изградња саобраћајнице значи велику промјену за становништво које живи у близини.</p>
      <p>Додик истиче, стари пут је био похабан, а отворен је тачно на данашњи дан прије 40 година.</p>
      <p>Наставак реконструкције и изградње путева слиједи и наредне године.</p>
      <figure>
        <video src="https://arh3.rtrs.tv/arhiva/2019/11/25/tvclip040467.mp4"/>
      </figure>
      <p>Српски члан Предсједништва најавље – Српска ће у идућој години издвојити 300 милиона КМ за реконструкцију магистралних путева, а наставља се и ауто-пут 9. јануар изградњом петље од Јоховца до ентитетске линије разграничења.</p>
      <p>- Када ту додате болницу у Добоју, даљњу изградњу капацитета на Паприковцу, Гинекологију и остало, планирање отпочињања радова на путу од Раче до Бијељине, јасно је о каквим пројектима је ријеч - подсјетио је српски члан Предсједништва БиХ.</p>
      <p>У наредном периоду и Влада Српске требало би да изађе у јавност са прецизним планом инвестиција за наредну годину.</p>
    </article>
  </body>
</html>