<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/il-pd-non-vuole-il-contratto-di-governo-meglio-unintesa-politica/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T16:14:06+00:00"/>
    <meta property="og:title" content="Il PD non vuole il contratto di governo: “Meglio un’intesa politica”"/>
    <meta property="og:description" content="L'ipotesi di un contratto di governo torna sulla scena politica dopo il desiderio espresso da Luigi Di Maio e Beppe Grillo. Intanto, però, tra i maggiori esponenti del Partito Democratico cresce l'incertezza: l'idea di un nuovo patto per rilanciare l'alleanza sembra convincere, quella di un 'contratto' no. 'Non abbiamo bisogno di firme, ma di un'intesa politica', dice Dario Franceschini."/>
  </head>
  <body>
    <article>
      <h1>Il PD non vuole il contratto di governo: “Meglio un’intesa politica”</h1>
      <h2>L’ipotesi di un contratto di governo torna sulla scena politica dopo il desiderio espresso da Luigi Di Maio e Beppe Grillo. Intanto, però, tra i maggiori esponenti del Partito Democratico cresce l’incertezza: l’idea di un nuovo patto per rilanciare l’alleanza sembra convincere, quella di un “contratto” no. “Non abbiamo bisogno di firme, ma di un’intesa politica”, dice Dario Franceschini.</h2>
      <address><time datetime="2019-11-25T16:14:06+00:00">25 Nov 2019, 16:14</time> by <a rel="author" href="https://www.fanpage.it/author/francescodiblasi/" target="_blank">Francesco Di Blasi</a></address>
      <p>Un nuovo <b>contratto di governo</b> per rilanciare l'intesa con il <b>Partito Democratico</b>, questa la volontà di <b>Luigi Di Maio</b> e <b>Beppe Grillo</b> espressa in un <a href="https://youmedia.fanpage.it/video/al/XdkGj-SwOoLrI8vM">videomessaggio</a>. Un'intenzione che arriva dopo un periodo di tensione tra i due partner di maggioranza – vedi Ilva, Ius culturae o Mes – e che viene giudicata in modo incerto dal segretario <b>Nicola Zingaretti</b>: "<i>Bene l'impegno per il rilancio dell'azione di governo da parte dei 5 stelle, un passo in avanti verso una direzione da noi auspicata", </i>aveva affermato il leader dem su Facebook, non citando però il "contratto di governo" voluto dai leader del Movimento Cinque Stelle.</p>
      <h3>Chi è contrario al contratto di governo</h3>
      <p>Tra i maggiori esponenti del Partito Democratico l'idea di un nuovo patto per rilanciare l'alleanza sembra convincere, quella di un "contratto" molto meno. "<i>Con stili diversi, Grillo e Zingaretti hanno detto la stessa cosa: chiusa la legge di bilancio e risolti i due problemi più urgenti che sono Ilva e Alitalia, bisogna ridefinire il progetto di riforme per il futuro della legislatura", </i>ha rassicurato il capo delegazione dem nel governo <b>Dario Franceschini</b>, specificando però che "<i>bisogna lasciar perdere i contratti che per natura sono accordi tra controparti, garantiti da un notaio. Noi non abbiamo bisogno di firme, ma di un'intesa politica</i>".</p>
      <p>Della stessa linea il ministro per gli affari regionali <b>Francesco Boccia</b>. "<i>La vita degli italiani non si contrattualizza", </i>dice, ricordando come nell'esperienza di governo precedente il "contratto" non abbia funzionato. "<i>I problemi quotidiani si affrontano insieme, non ciascuna forza un pezzetto. Per questo un'intesa per rilanciare il vero patto politico ha senso, ma non i contratti". </i>Anche <b>Andrea Marcucci</b>, capogruppo del Partito Democratico al Senato, ritiene il contratto un rischio per la tenuta della maggioranza. "<i>Lasciamo stare il contratto, porta male…"</i>, commenta con una battuta in un'intervista al <a href="https://www.ilmessaggero.it/politica/marcucci_contratto_prescrizione_migranti-4884358.html">Messaggero</a>, ma poi specifica: "<i>No, davvero tutto farei fra Pd e 5 Stelle tranne che un nuovo contratto. Lo dico anche per i pentastellati, quella formula non ha portato fortuna all'esecutivo giallo-verde".</i></p>
      <h3>Delrio e Orfini aprono alla possibilità di un contratto di governo</h3>
      <p>La proposta lanciata dal capo politico e dal garante del Movimento Cinque Stelle – secondo la nota ufficiale – vuole "<i>finalizzare progetti ambiziosi e di alto livello, come il clima, il salario minimo, il reddito universale, l'intelligenza artificiale, l'energia e le infrastrutture</i>". E a qualcuno l'ipotesi di un contratto per raggiungere questi obiettivi non dispiace, come ad esempio a <b>Graziano Delrio</b> che commenta con ottimismo: "<i>Alcuni temi portati avanti dal Movimento Cinque Stelle sono già scritti. Il salario minimo per esempio è all'ordine del giorno e se dobbiamo riscrivere qualcosa su un contratto no problem. Ma il programma c'è</i>". L'altra voce fuori dal coro è quella di <b>Matteo Orfini</b> che si dice "<i>da sempre favorevole a questa formula</i>" e aggiunge che "<i>il contratto si fa tra forze alternative. Lo illustri e lo fai. Quello che indebolisce Conte è voler piegare la maggioranza ad alleanza futura e il cercare sintesi come fossimo compatibili</i>".</p>
      <h3>Per Salvini è l'ultimo tradimento grillino</h3>
      <p>Nel frattempo però, il leader leghista <b>Matteo Salvini</b> trova terreno fertile per attaccare gli ex alleati di governo, <a href="https://www.fanpage.it/politica/salvini-porte-aperte-a-elettori-m5s-il-nuovo-patto-con-pd-e-tradimento-movimento-verso-la-fine/">descrivendo il contratto </a>come "<i>l’ultimo tradimento, quello fatale, del popolo grillino</i>", e aggiungendo poi, rispondendo alla domanda di chi gli chiede se il Carroccio sia pronto ad accogliere il popolo pentastellato in uscita: "<i>Le nostre porte sono aperte</i>".</p>
    </article>
  </body>
</html>