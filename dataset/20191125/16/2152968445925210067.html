<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/25/kysna-esen-oblaci-dyjd-a-po-planinite-sniag.430742"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="Късна есен: Облаци, дъжд, а по планините - сняг"/>
    <meta property="og:description" content="В сряда ще е без валежи, в четвъртък - отново дъжд | Dnes.bg"/>
  </head>
  <body>
    <article>
      <h1>Късна есен: Облаци, дъжд, а по планините - сняг</h1>
      <h2>В сряда ще е без валежи, в четвъртък - отново дъжд</h2>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>През следващото денонощие ще се задържи облачно, с валежи от дъжд. Значителни количества ще има през нощта на много места в Южна България и Централния Предбалкан, а през деня - в югоизточните райони.</p>
      <p>В районите с надморска височина над 1200 метра дъждът ще се примесва със сняг. В Дунавската равнина ще продължи да преръмява. Около обяд от югозапад валежите ще спират и облачността ще се разкъсва.</p>
      <p>Ще духа до умерен, в Източна България временно силен североизточен вятър, който след обяд ще се ориентира от север-северозапад. Преобладаващите температури ще са: минимални - между 7 и 12 градуса, максимални в по-голямата част от страната - между 8 и 13 градуса, на места в Северна България - по-ниски.</p>
      <p>Атмосферното налягане е по-ниско от средното за месеца и слабо ще се понижи.</p>
      <p>Над Черноморието ще е облачно с валежи от дъжд. По южното крайбрежие количествата ще са значителни. Ще духа умерен, временно до силен североизточен вятър, който след обяд ще се ориентира от север-северозапад. Максималните температури ще са между 11 и 14 градуса. Температура на морската вода е 15-16 градуса. Вълнението на морето ще бъде 3-4 бала.</p>
      <p>В планините ще е облачно, с валежи от сняг, под 1200 метра - от дъжд. Ще духа умерен вятър от изток-североизток. Максималната температура на височина 1200 метра ще е около 5 градуса, на 2000 метра - около 0 градуса.<br/>В средата на седмицата вятърът ще отслабне и ще се ориентира от югозапад. Облачността ще се разкъса и ще намалее, най-късно в Дунавската равнина, където ще бъде със значителна ниска облачност. Дневните температури ще се повишат, сутрешните ще се понижат, в отделни райони до 0 до минус 1 градус.</p>
      <p>В сряда ще е без валежи, в четвъртък облачността отново ще се увеличи и в северозападните райони ще превали дъжд. Вятърът от югозапад ще се усили, по-съществено в Източна България. Ще остане с високи дневни температури - максималните на места ще достигат и надхвърлят 15 градуса.<br/> </p>
    </article>
  </body>
</html>