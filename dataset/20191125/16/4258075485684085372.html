<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/pakistani-cricketers-invited-the-indian-taxi-driver-to-dinner-dgtl-1.1075054"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T16:05:56+00:00"/>
    <meta property="og:title" content="ভারতীয় ট্যাক্সিচালক নিখরচায় নিয়ে গেলেন পাক ক্রিকেটারদের, সৌজন্য দেখালেন আফ্রিদিরাও"/>
    <meta property="og:description" content="দিন দু’য়েক আগে টিম হোটেল থেকে পাক ক্রিকেট তারকাদের এক ভারতীয় রেস্তরাঁয় নিয়ে গিয়েছিলেন সেই ট্যাক্সি চালক।"/>
  </head>
  <body>
    <article>
      <h1>ভারতীয় ট্যাক্সিচালক নিখরচায় নিয়ে গেলেন পাক ক্রিকেটারদের, সৌজন্য দেখালেন আফ্রিদিরাও</h1>
      <address><time datetime="2019-11-25T16:05:56+00:00">25 Nov 2019, 16:05</time> by <a rel="author">সংবাদ সংস্থা</a></address>
      <p>সীমান্তে গোলাগুলি, কূটনৈতিক সম্পর্ক তলানিতে, দ্বিপাক্ষিক সফর বন্ধ... ভারত-পাক সম্পর্কের এই রকম আবহে এক অন্য রকম নজির তৈরি করলেন এক ভারতীয় ট্যাক্সিচালক।</p>
      <p>অস্ট্রেলিয়ার বসবাসকারী এই ভারতীয় ট্যাক্সিচালক নিখরচায় সে দেশে সফরকারী পাক ক্রিকেটারদের পৌঁছে দেন রেস্তরাঁয়। পরিবর্তে সৌজন্য ফিরিয়ে দিয়েছেন পাক ক্রিকেটাররাও। তাঁদের সঙ্গে ডিনারে আমন্ত্রণ জানান সেই ট্যাক্সি চালককে। যার পরে অভিভূত সেই ভারতীয়। </p>
      <p>দিন দু’য়েক আগে টিম হোটেল থেকে পাক ক্রিকেট তারকাদের এক ভারতীয় রেস্তরাঁয় নিয়ে গিয়েছিলেন সেই ট্যাক্সি চালক। পাঁচ পাক ক্রিকেটারকে রেস্তরাঁয় নামানোর পরে তাঁদের কাছ থেকে টাকা নেননি তিনি।</p>
      <p>আরও পড়ুন: <a href="https://www.anandabazar.com/photogallery/sport/the-pinl-ball-test-know-how-many-records-india-makes-with-this-test-series-dgtl-1.1074968">টানা ৪ টেস্টে ইনিংসে জয়, ১২তম সিরিজ জয়... আর যা যা রেকর্ড করল কোহালির ভারত</a></p>
      <p>এর পরেই শাহিন আফ্রিদি, ইয়াসির শাহ, নাসিম শাহ-রা সেই ভারতীয় ট্যাক্সিচালককে সঙ্গে নিয়েই  নৈশভোজ সারেন। এবিসি (অস্ট্রেলিয়ান ব্রডকাস্টিং কর্পোরেশন) রেডিয়োর সঞ্চালিকা অ্যালিসন মিচেল এই গল্পটাই বলেন প্রাক্তন অজি পেসার মিচেল জনসনকে। </p>
      <p>অস্ট্রেলিয়া-পাকিস্তান প্রথম টেস্ট চলাকালীন ধারাভাষ্য দিচ্ছিলেন জনসন। অ্যালিসন মিচেল সেই সময়ে ভারতীয় ট্যাক্সিচালকের গল্পটি শোনান প্রাক্তন অজি বোলারকে। ট্যাক্সিচালকের মুখ থেকেই গল্পটা শুনেছিলেন অ্যালিসন। ভারতীয় ট্যাক্সি চালকের ক্যাবই তাঁকে পৌঁছে দিয়েছিল গাব্বা স্টেডিয়ামে। টেস্টের ধারাভাষ্য দেওয়ার সময়ে সেই গল্পটাই অ্যালিসন বলেন জনসনকে। তাঁদের ধারাভাষ্য দেওয়ার ভিডিয়ো ছড়িয়ে পড়ে সোশ্যাল সাইটে। সেই ভিডিয়োটি দেখার পরেই অস্ট্রেলিয়ার মাটিতে এক অভিনব সৌজন্যের গল্প জানতে পারেন সবাই।   </p>
      <p>
        <b>আরও পড়ুন:</b>
        <a href="https://www.anandabazar.com/sport/the-pink-ball-test-sunil-gavaskar-took-a-dig-at-virat-kohli-dgtl-1.1074712">বোর্ড প্রেসিডেন্ট বলে সৌরভের সম্পর্কে ভাল কথা বলছে বিরাট, তীব্র কটাক্ষ গাওস্করের</a>
      </p>
    </article>
  </body>
</html>