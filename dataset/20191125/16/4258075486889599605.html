<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/entertainment/viral-tapsee-pannu-gives-a-befitting-reply-to-an-attendee-who-asked-her-to-speak-in-hindi-dgtl-1.1075050"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="হিন্দির বদলে ইংরেজিতে কথা! তাপসীকে ট্রোল করতে চেয়ে নিজেই ট্রোলিংয়ের শিকার ইন্টারনেটে"/>
    <meta property="og:description" content="পাল্টা উত্তরে কুপোকাত করে দিলেন দু’জনকে। ট্রোলিংয়ের জবাব দেওয়া তাপসী পান্নুর এক ভিডিয়ো রবিবার থেকে সোশ্যাল মিডিয়ায় ভাইরাল।"/>
  </head>
  <body>
    <article>
      <h1>হিন্দির বদলে ইংরেজিতে কথা! তাপসীকে ট্রোল করতে চেয়ে নিজেই ট্রোলিংয়ের শিকার ইন্টারনেটে</h1>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">নিজস্ব প্রতিবেদন</a></address>
      <p>নিজের দিকে ধেয়ে আসা পর পর দুটো ট্রোল সুন্দর ভাবে সামলালেন বলিউড অভিনেত্রী তাপসী পান্নু। পাল্টা উত্তরে কুপোকাত করে দিলেন দু’জনকে। ট্রোলিংয়ের জবাব দেওয়া তাপসী পান্নুর এক ভিডিয়ো রবিবার থেকে সোশ্যাল মিডিয়ায় ভাইরাল।</p>
      <p>রবিবার গোয়ায় একটি অনুষ্ঠানে অতিথি বক্তা ছিলেন তাপসী পান্নু। তিনি আগাগোড়া সেখানে ইংরেজিতেই কথা বলছিলেন। মাঝপথে তাঁর বক্তৃতা থামিয়ে দর্শকদের মধ্য থেকে এক ব্যক্তি তাঁকে বলেন, ‘‘আপনি হিন্দি অভিনেত্রী, হিন্দিতে কথা বলুন।’’ সঙ্গে সঙ্গেই তাপসী পান্নু তার কড়া জবাব দেন। তিনি বলেন, ‘‘স্যর, আমি তো পুরোটাই হিন্দিতে বলতে পারব, কিন্তু এখানে উপস্থিত সবাই হিন্দি বুঝতে পারবেন তো?’’</p>
      <p>এর পর তাঁর সংযোজন: ‘‘আমি দক্ষিণ ভারতের অভিনেত্রীও…তামিল আর তেলগুতেই কথা বলি?’ এই জবাবের পর ওই ব্যক্তি আর কোনও কথা বাড়াননি। পরবর্তী বক্তৃতা তাপসী পান্নু ইংরাজিতেই দিয়েছিলেন, তিনি আর কোনও বাধা পাননি।</p>
      <figure>
        <iframe data-src="https://twitter.com/Suvarna_haridas/status/1198484525883330561?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>অনুষ্ঠানের এই ভিডিয়ো রবিবার থেকেই ভাইরাল নেট দুনিয়ায়। টুইটারে তাপসী পান্নুর ভক্তেরা এই কড়া জবাবের জন্য তাঁর প্রশংসায় পঞ্চমুখ। কিন্তু এর মাঝেই এক টুইটার ব্যবহারকারী ফের তাপসীকে ট্রোল করার চেষ্টা করেন। তিনি কমেন্টে লেখেন, ‘তাপসী হিন্দিতে কথা বলছিলেন না, কারণ হিন্দি এলিট ভাষা নয়।’ তাঁকেও উপযুক্ত জবাব দিয়েছেন তাপসী পান্নু।</p>
      <figure>
        <iframe data-src="https://twitter.com/taapsee/status/1198626761249976320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>তাপসী প্রত্যুত্তরে লেখেন, ‘এলিটা ভাষা নয়, চিন্তাভাবনা হয়ে থাকে।’ অর্থাত্, কে কতটা অভিজাত তা ভাষা দিয়ে বিচার করা যায় না, তাঁর চিন্তাভাবনা দিয়ে বিচার করা হয়। তাপসীর এই জবাবের পর টুইটারে #TapseeOnFire! দিয়ে আরও প্রশংসা উড়ে আসতে শুরু করেছে তাঁর উদ্দেশে।</p>
      <p>
        <b>আরও পড়ুন: <a href="https://www.anandabazar.com/photogallery/entertainment/rekha-has-no-films-or-ads-but-this-source-of-income-keeps-her-rich-dgtl-1.1074995">সিনেমায় প্রায় নেই, বিজ্ঞাপনেও দেখা যায় না সে ভাবে, তাও এত বিলাসবহুল জীবন কী ভাবে কাটান রেখা?</a></b>
      </p>
    </article>
  </body>
</html>