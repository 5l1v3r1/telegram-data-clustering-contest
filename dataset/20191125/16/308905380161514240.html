<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/als-deze-bitcoin-wijsheid-waar-is-zou-de-koersdaling-over-moeten-zijn-33232"/>
    <meta property="og:site_name" content="Apparata"/>
    <meta property="article:published_time" content="2019-11-25T16:16:00+00:00"/>
    <meta property="og:title" content="Als deze Bitcoin-wijsheid waar is zou de koersdaling over moeten zijn"/>
    <meta property="og:description" content="De live koersen lijken op een ommekeer te duiden na Chinese bliksemactie."/>
  </head>
  <body>
    <article>
      <h1>Als deze Bitcoin-wijsheid waar is zou de koersdaling over moeten zijn</h1>
      <h2>De live koersen lijken op een ommekeer te duiden na Chinese bliksemactie.</h2>
      <address><time datetime="2019-11-25T16:16:00+00:00">25 Nov 2019, 16:16</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Toen China een tijdje geleden de loftrompet stak over de Blockchain-technologie wisten investeerders niet hoe snel ze <a href="https://www.apparata.nl/nieuws/bitcoin-schiet-duizenden-euros-omhoog-32928">moesten investeren</a>. Immers, er zou een miljardenmarkt open gaan en gezien de beperkte voorraad Bitcoin leek een koersstijging een zekerheid. Nu hebben we in de ruim 10 jaar dat de Bitcoin bestaat al vaak genoeg kunnen leren dat aangaande de Bitcoin geen zekerheidjes bestaan en ook deze keer bleek niets minder waar.</p>
      <p>Het duurde namelijk niet lang voordat China luid en duidelijk liet weten dat Blockchain en cryptomunten wat hen betreft twee gescheiden werelden zijn. De cryptomunten zijn daarbij verre van populair. Nu heeft het feit dat China haar eigen stable coin wil lanceren via de staatsbank daar wellicht ook iets mee te maken. Immers, zonder concurrentie is het fijn zaken doen. Sinds een ruime week komen er geluiden uit China waaruit actie tegen de Bitcoin en andere cryptomunten te verwachten was.</p>
      <p>Zoals zo vaak heeft men geen half werk toegepast en flink doorgepakt (dat is gezien de regeringsvorm daar vaak niet zo’n punt). Vandaag maakten de autoriteiten bekend dat alle 173 cryptobeurzen zijn gesloten en opgerold. Om te voorkomen dat men morgen weer elders begint heeft men direct een aantal betrokkenen in de cel gezet wegens ‘misleiding van het publiek’.</p>
      <p>Volgens het artikel is één en ander zonder problemen verlopen. Aangezien men ook direct een aantal Blockchain- en andere aanverwante bedrijven heeft gesloten lijkt men hiermee snel het monopolie te hebben veilig gesteld.</p>
      <figure>
        <iframe data-src="https://twitter.com/cnLedger/status/1198917634730815490?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De enige tak van sport die de dans enigszins lijkt te ontspringen is het minen van cryptomunten. Dat gaat voor zover bekend gewoon door. Hiermee komt aan de geruchtenstroom over acties en sanctie van/door de overheid een einde. Volgens de aloude (crypto)beurswijsheid ‘buy the rumor, sell the news’. Om te zeggen dat dit hier het geval is, is wellicht wat voorbarig. Feit is wel dat de Bitcoin <a href="https://www.apparata.nl/nieuws/bitcoin-duikt-onder-kritiek-punt-maar-blijft-levensvatbaar-33193">voor het eerst</a> sinds een kleine week, na een dramatisch weekend, weer een klein plusje op het bord zet. In de <a href="https://cryptoclan.nl/live-cryptokoersen-bitcoin-en-altcoins/">live koersen</a>, die ik vandaag om 17.05 uur noteerde, valt te zien dat ook de andere belangrijke cryptomunten iets optimistischer lijken.</p>
      <figure>
        <img src="https://static.apparata.nl/images/2019/bitcoin-top-5-cryptomunten-plusje-na-chinese-shutdown.jpg"/>
      </figure>
    </article>
  </body>
</html>