<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/orimliga-krav-stalls-pa-personal-i-varden/"/>
    <meta property="og:site_name" content="DN.SE"/>
    <meta property="article:published_time" content="2019-11-25T16:15:08+00:00"/>
    <meta property="og:title" content="DN Åsikt. ”Orimliga krav ställs på personal i vården”"/>
    <meta property="og:description" content="Insändare på DN Åsikt, 25 november 2019: ”Den borgerliga ledningen för regionen borde avgå.”"/>
  </head>
  <body>
    <article>
      <h1>DN Åsikt. ”Orimliga krav ställs på personal i vården”</h1>
      <address><time datetime="2019-11-25T16:15:08+00:00">25 Nov 2019, 16:15</time> by <a rel="author">Susanne Ekelund, Tyresö, kirurg på Södersjukhuset</a></address>
      <p>
        <b>INSÄNDARE. Orimliga effektivitetskrav ställs på personal i vården i Region Stockholm. Den borgerliga ledningen för regionen borde avgå, skriver Susanne Ekelund, kirurg på Södersjukhuset.</b>
      </p>
      <p>Jag anser mig ha ett av världens bästa yrken. Jag har en fantastisk chef, fantastiska medarbetare och det är oerhört tillfredsställande att varje dag träffa patienterna som kommer till oss för att få hjälp. </p>
      <p>Tyvärr arbetar Region Stockholm för att bryta ned min och mina kollegors entusiasm. De absurda sparkraven som läggs på sjukhusen där man samtidigt ska bibehålla produktion och kvalitet är en omöjlig ekvation.</p>
      <p>Nya Karolinska i Solna ska visserligen inte ”göra lika mycket”, men precis som sjuksköterskorna skrev i en <a href="https://www.dn.se/asikt/varslet-forstor-lagarbetet-for-de-sjukaste-barnen/">insändare</a> på DN Åsikt (14 november 2019) är tyngre och svårare patienter är betydligt mer vårdkrävande och kräver därmed mer personal.</p>
      <p><b>Utvecklingen inom</b> vården har varit explosionsartad och nya vetenskapliga studier väller fram. Tekniken utvecklas samtidigt snabbt. I dag kan vi erbjuda mycket mer avancerad kirurgi än för bara 20 år sedan.</p>
      <p>Vill Region Stockholm stoppa den utvecklingen? Ekonomer och ingenjörer kan visa staplar som berättar att ”titta vad mycket man gjorde förr och med mycket mindre personal”. De signaler man sänder ut är att trots alla framsteg vi gjort och allt hårt arbete vi utför varje dag, så är det inte bra nog. Vi blir ständigt ifrågasatta. </p>
      <p>Varför förstår man inte att vi på akutsjukhusen inte längre opererar hemorrojder och åderbråck, utan till exempel avancerad cancer hos ofta riktigt gamla människor? All förberedelse inför avancerade operationer kräver ofta flera olika typer av röntgenundersökningar, fysiologiska undersökningar och konferenser där man diskuterar hur man ska hjälpa patienten på bästa sätt.</p>
      <p><b>Detta är</b> resurskrävande. Vi vet inte alltid vad som är bäst för patienterna och därför utför vi studier och följer patienter med kvalitetsuppföljningar. Patienter och anhöriga är dessutom mer pålästa och kräver med rätta noggrann information och kontinuerlig uppföljning.</p>
      <p>Jag struntar i att man på 40-talet hade en sjuksköterska och en kirurg på 50 patienter. Verkligheten ser inte ut så i dag och tack och lov inte dödligheten heller.</p>
      <p>Läkare har inte hemmafruar som sköter allt. Sjuksköterskor och undersköterskor vill göra ett bra arbete, men inte på bekostnad av sin egen hälsa.</p>
      <p><b>All vårdpersonal</b> jobbar stenhårt och gör ett fantastiskt arbete varje dag, men nu börjar luften gå ur många. Till finansregionrådet Irene Svenonius (M) och sjukvårdsregionrådet Anna Starbrink (L) vill jag säga: Ge sjukhusen mer pengar även om det innebär högre skatt – och avgå sedan.</p>
      <details>
        <summary>DN Åsikt. 25 november 2019 kl 18</summary>
        <p>
          <b>Insändare</b>
        </p>
        <p>Susanne Ekelund:<br/><a href="https://www.dn.se/asikt/orimliga-krav-stalls-pa-personal-i-varden"><b>”Orimliga krav ställs på personal i vården”</b></a><b> </b></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så svarar du och kommenterar</b>
          </a>
        </p>
      </details>
    </article>
  </body>
</html>