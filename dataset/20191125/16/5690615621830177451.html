<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837721-pidpisannya-dogovoru-z-gazpromom-ye-absolyutnim-prioritetom-dlya-ukrayini-orzhel"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:25:00+00:00"/>
    <meta property="og:title" content="Підписання договору з Газпромом є абсолютним пріоритетом для України - Оржель"/>
    <meta property="og:description" content="КИЇВ. 25 листопада. УНН. Підписання договору щодо транзиту газу з російським ПАТ “Газпром” є абсолютним пріоритетом для України. Про це заявив на …"/>
  </head>
  <body>
    <article>
      <h1>Підписання договору з Газпромом є абсолютним пріоритетом для України - Оржель</h1>
      <address><time datetime="2019-11-25T16:25:00+00:00">25 Nov 2019, 16:25</time> by <a rel="author">Антоніна Карташева</a></address>
      <p><b>КИЇВ. 25 листопада. УНН</b>. Підписання договору щодо транзиту газу з російським ПАТ “Газпром” є абсолютним пріоритетом для України. Про це заявив на брифінгу щодо змін у сфері енергетики і екології міністр енергетики та навколишнього середовища Олексій Оржель, передає кореспондент <b>УНН</b>.</p>
      <p>“Ми відокремлюємо діяльність НАК "Нафтогаз" від транспортування. І важливо, що для нас абсолютним пріоритетом є підписання договору на транспортування. Чому підписання договору на транспортування важливе? Відокремлення - це деполітизація питання. Ми більше не будемо знаходитися під політичним тиском, коли нам знову говорять, що треба підписати договір на транспортування газу”, — сказав Оржель.</p>
      <p>За його словами, тепер в Україні європейські правила, європейські вимоги і лише на базі логіки отримання прибутку і взаємовигідної співпраці ми маємо підписувати договори на транспортування.</p>
      <p>“Якщо ми підпишемо договір на транспортування з Газпромом, зважаючи на ті запаси, які є у нас в газосховищах і на ті запаси, які є в європейських газосховищах, ми з вами можемо стати свідками однієї з історично найдешевших цін на газ цієї зими”, — зазначив Оржель.</p>
      <p>За словами міністра, дуже великий обсяг газу в європейських газосховищах належить Газпрому. Тобто є ті, хто хоче заробити на ціні і на тому, що є певні застереження на ринку щодо відсутності обсягу газу.</p>
      <p>“В активному діалозі з нашими європейськими партнерами ми робимо абсолютно все, щоб забезпечити підписання транспортування газу українською газотранспортною системою. Це дохід в держбюджет, це дохід до 3 млрд доларів”, — наголосив Оржель.</p>
      <p>Нагадаємо, НАК “Нафтогаз України” відправив російському ПАТ “Газпром” <a href="https://www.unn.com.ua/uk/news/1837670-naftogaz-vidpoviv-gazpromu-na-propozitsiyu-schodo-tranzitu-gazu">відповідь</a> на пропозицію щодо транзиту газу, де вказано, що сторони мають продовжувати обговорювати продовження транзиту за європейськими правилами у тристоронньому форматі за участю Єврокомісії.</p>
      <p>Додамо, що 18 листопада стало відомо, що Нафтогаз отримав пропозицію Газпрому щодо <a href="https://www.unn.com.ua/uk/news/1836487-naftogaz-otrimav-propozitsiyu-gazpromu-schodo-tranzitu-gazu">транзиту газу</a>. Йдеться про умови транспортування газу територією України з 2020 року, адже чинний контракт з російською стороною завершується наприкінці цього року. Переговори на цю тему ведуться у тристоронньому форматі - за участю представників України, Росії та Єврокомісії.</p>
    </article>
  </body>
</html>