<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/kamu-memurlar/yilan-hikyesine-donen-3600-ek-gosterge-konusu-kamu-calisanlarinin-gundeminden-cikarilmalidir-h544014.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T16:27:13+00:00"/>
    <meta property="og:title" content="Yılan Hikâyesine Dönen 3600 Ek Gösterge Konusu Kamu Çalışanlarının Gündeminden Çıkarılmalıdır"/>
    <meta property="og:description" content="Türk Eğitim Sen Genel Başkanı Talip Geylan, ek gösterge sözünün biran önce hayata geçirilmesini istedi."/>
  </head>
  <body>
    <article>
      <h1>Yılan Hikâyesine Dönen 3600 Ek Gösterge Konusu Kamu Çalışanlarının Gündeminden Çıkarılmalıdır</h1>
      <address><time datetime="2019-11-25T16:27:13+00:00">25 Nov 2019, 16:27</time> by <a rel="author">KamuAjans</a></address>
      <p>
        <b>Türk Eğitim Sen Genel Başkanı Talip Geylan, ek gösterge sözünün biran önce hayata geçirilmesini istedi.</b>
      </p>
      <p>Tüm kamu çalışanlarının ek göstergelerinin güncellenmesini ve yardımcı hizmetler sınıfının da ek göstergeden yararlanmasını talep eden Türk Eğitim Sen Genel Başkanı Talip Geylan, “Kamu çalışanlarının hükümetten beklentisi; yılan hikâyesine dönen 3600 ek gösterge konusunun kamu çalışanlarının gündeminden çıkarılmasıdır.” dedi.</p>
      <p>Türk Eğitim Sen Genel Başkanı Talip Geylan, “Sayın Cumhurbaşkanı 24 Haziran seçimleri öncesinde 4 meslek grubunun ek göstergelerinin 3600’e çıkarılacağı taahhüdünü vermişti.  Bu konu sendikaların gündeminde zaten uzun zamandır vardı. Zira Türkiye Kamu-Sen olarak tüm kamu çalışanlarının ek gösterge oranlarının 800’er puan artırılması için bir kampanya başlatmıştık. Bu noktada Sayın Cumhurbaşkanı’na 3600 ek gösterge konusunu siyasetin gündemine taşıdığı için teşekkür ettik. Ancak bu düzenlemeyi eksik bulduğumuzu da ifade ettik. Bakınız; yardımcı hizmetler sınıfı ek göstergeden yararlanamıyor. Bundan dolayı Türkiye Kamu-Sen ARGE merkezi eksik hususları da kapsayan bir kanun tasarısı hazırladı.  Konya Milletvekili Mustafa Kalaycı marifeti ile konuyu TBMM’ye taşıdık. Tasarımız Plan Bütçe Komisyonu’nda görüşülecek tasarılar arasında bekliyor. Talebimiz tüm kamu çalışanları için düzenleme yapılmasıdır. Aksi takdirde hem çalışma huzuru hem de kamudaki hiyerarşik sistem bozulur. Öte yandan 3600 ek gösterge hayata geçirildiği zaman kamu çalışanlarının emekli ikramiyesinde ortalama 22 bin TL, emekli maaşlarında ise 600-700 TL civarında artış söz konusu olacaktır. Sayın Cumhurbaşkanı’nın bir buçuk yıl önce vermiş olduğu 3600 ek gösterge sözünden dolayı emekliliği hak etmiş birçok kamu çalışanı emekliliğini tehir etmiştir. Görüldüğü üzere yasa koyucular bu konuda biraz nazlı hareket ediyor. Ek gösterge sözünün taleplerimiz doğrultusunda bir an önce yerine getirilmesini bekliyoruz.” dedi.</p>
    </article>
  </body>
</html>