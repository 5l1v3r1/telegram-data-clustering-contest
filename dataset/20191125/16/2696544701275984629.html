<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191125_pedagogusok_tanarok_tuntetes_zabrag_fizetes_magasabb_ber"/>
    <meta property="og:site_name" content="HVG.hu"/>
    <meta property="article:published_time" content="2019-11-25T16:03:00+00:00"/>
    <meta property="og:title" content="Több mint 20 ezer pedagógus tüntetett Zágrábban a rossz fizetések miatt"/>
    <meta property="og:description" content="A pedagógusok 31. napja nem veszik fel a munkát."/>
  </head>
  <body>
    <article>
      <h1>Több mint 20 ezer pedagógus tüntetett Zágrábban a rossz fizetések miatt</h1>
      <address><time datetime="2019-11-25T16:03:00+00:00">25 Nov 2019, 16:03</time> by <a rel="author">MTI</a></address>
      <p>
        <b>A pedagógusok 31. napja nem veszik fel a munkát.</b>
      </p>
      <p>Több mint húszezer oktatási dolgozó tüntetett hétfőn Zágrábban, a város főterén, magasabb béreket követelve – közölte az <i>N1</i> horvát hírcsatorna, amely élőben közvetítette a demonstrációt.</p>
      <blockquote>Horvátországban 31. napja nem veszik fel a munkát az oktatási dolgozók, akik kezdetben gördülő sztrájkot tartottak, vagyis minden nap más megyékben sztrájkoltak, múlt hét kedd óta azonban általános sztrájkot hirdettek.</blockquote>
      <p>A Jelasics téri tüntetésre a zágrábiakon kívül az egész országból érkeztek résztvevők, közel kétszáz autóbusszal. A dobokkal, sípokkal és transzparensekkel felszerelt tömeg és a vidékről érkező autóbuszok az egész belváros forgalmát megbénították.</p>
      <p>A sztrájk nyomására a kormány nemrég úgy döntött, három részletben hat százalékkal emeli jövőre a köztisztviselők és a közalkalmazottak bérét. A pedagógus-szakszervezetek azonban az úgynevezett illetményszorzók 3 százalékpontos emelését is követelik, mert szerintük az oktatási dolgozók fizetése így is elmarad a közszféra más területein dolgozókétól.</p>
      <p>A kormány megígérte, hogy 2020. június 30-ig felülvizsgálja a jelenlegi bérbesorolási kategóriákat. Ha a rendelkezésre álló idő alatt ez mégsem sikerül, a pedagógus-bértáblán belül két százalékponttal emelik az úgynevezett illetményszorzókat.</p>
      <blockquote>A szakszervezetek azonban ezzel sem elégedettek.</blockquote>
      <p>Andrej Plenkovic horvát kormányfő hétfőn a sajtónak úgy nyilatkozott: a kormány megértette a szakszervezetek üzenetét, és reményének adott hangot, hogy a nap folyamán sikerül megegyezniük. "Azt hiszem, lesz megoldás, amelynek az a célja, hogy a gyerekek újra iskolába járhassanak, a pedagógusok elégedettek legyenek, és végre befejeződjön ez a történet, hogy mindannyian elmondhassuk: javítottunk a rendszeren" – hangsúlyozta a kormányfő.</p>
      <p>Branimir Mihalinec, a középiskolai dolgozók szakszervezetének elnöke bejelentette: amennyiben sikerül megállapodni a kormánnyal, arról a következő két napban egyeztetni fognak a tagsággal. "Ha a tagok elfogadják a kormány ajánlatát, csütörtökön véget ér a sztrájk" – mondta Mihalinec.</p>
      <related>
        <a href="https://hvg.hu/itthon/20190923_Orszagos_sztrajkot_szervezne_januarra_a_Pedagogusok_Szakszervezete"/>
        <a href="https://hvg.hu/itthon/20160420_tanarsztrajk_pedagogussztrajk_pedagogusok_szakszervezete"/>
      </related>
    </article>
  </body>
</html>