<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743432"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T03:17:00+00:00"/>
    <meta property="og:title" content="ฟาร์มไก่พ่นพิษ!&quot;ปารีณา&quot;อ่วม!คดีรุกป่าสงวนกว่า700ไร่"/>
    <meta property="og:description" content="อธิบดีกรมป่าไม้ระบุ ฟาร์มไก่ “ปารีณา” รุกป่าสงวนแห่งชาติและส.ป.ก. รวมกว่า 700 ไร่ ลั่นดำเนินคดีตามพ.ร.บ. ป่าสงวน-พ.ร.บ. ป่าไม้ ชี้ส่งดีเอสไอแปลภาพถ่ายทางอากาศ หากพบพื้นที่ส.ป.ก. ที่ทับซ้อนอยู่กับเขตป่า โดยเข้าครอบครองก่อนส่งมอบเป็นเขตปฏิรูปที่ดินดำเนินคดีเพิ่มอีก"/>
  </head>
  <body>
    <article>
      <h1>ฟาร์มไก่พ่นพิษ!"ปารีณา"อ่วม!คดีรุกป่าสงวนกว่า700ไร่</h1>
      <address>
        <time datetime="2019-11-25T03:17:00+00:00">25 Nov 2019, 03:17</time>
      </address>
      <p>
        <b>อธิบดีกรมป่าไม้ระบุ ฟาร์มไก่ “ปารีณา” รุกป่าสงวนแห่งชาติและส.ป.ก. รวมกว่า 700 ไร่ ลั่นดำเนินคดีตามพ.ร.บ. ป่าสงวน-พ.ร.บ. ป่าไม้ ชี้ส่งดีเอสไอแปลภาพถ่ายทางอากาศ หากพบพื้นที่ส.ป.ก. ที่ทับซ้อนอยู่กับเขตป่า โดยเข้าครอบครองก่อนส่งมอบเป็นเขตปฏิรูปที่ดินดำเนินคดีเพิ่มอีก</b>
      </p>
      <p>เมื่อวันที่ 25 พ.ย. นายอรรถพล เจริญชันษา อธิบดีกรมป่าไม้กล่าวถึง การตรวจสอบที่ดินซึ่งน.ส. ปารีณา ไกรคุปต์ ส.ส. ราชบุรี พรรคพลังประชารัฐซึ่งแสดงบัญชีแสดงทรัพย์สินต่อป.ป.ช.และบัญชีแสดงการจดทะเบียนครอบครองฟาร์มไก่เนื้อจากกรมปศุสัตว์พบว่าฟาร์มไก่ “เขาสน 1และเขาสน 2 “ ตั้งอยู่เลขที่ 109 ม. 6 ต. รางบัว อ. จอมบึง จ. ราชบุรี ซึ่งคณะทำงานของกรมป่าไม้ซึ่งมีนายธวัชชัย ลัดกรูด ผู้ตรวจราชการกรมป่าไม้เป็นประธานเข้าตรวจสอบร่วมกับคณะทำงานของส.ป.ก. โดยมีศูนย์ประสานการปฏิบัติที่ 4 กองอำนวยการรักษาความมั่นคงภายในราชอาณาจักร (ศปป.4 กอ.รมน.) และกองอำนวยการรักษาความมั่นคงภายในจังหวัดราชบุรีขอร่วมสังเกตการณ์และติดตามการปฏิบัติงาน<br/><br/>ทั้งนี้คณะเจ้าหน้าที่เข้าตรวจสอบพื้นที่โดยใช้หมายศาลจังหวัดราชบุรี โดยจุดที่เข้าตรวจสอบเป็นพื้นที่ครอบครองของฟาร์มไก่ “เขาสน 2”เป็นพื้นที่ในเขตป่าสงวนแห่งชาติและตามพ.ร.บ. ป่าไม้ พ.ศ. 2484 อยู่นอกเขตปฎิรูปที่ดิน โดยขณะเข้าตรวจสอบไม่พบบุคคลใด ขณะเข้าตรวจไม่พบการเลี้ยงไก่แล้ว ผู้ใหญ่บ้านที่ร่วมตรวจสอบให้การว่า ทางฟาร์มเพิ่งจับไก่ออกไปจากฟาร์มไก่ “เขาสน​ 2” ทั้งหมด ในเบื้องต้นตรวจสอบพบข้อมูลว่า “เขาสนฟาร์ม 1 “อยู่ในเขตพื้นที่ปฎิรูปที่ดินทั้งหมด พื้นที่ตามการอ่านแปลภาพทางอากาศและการนำชี้ของผู้ใหญ่บ้านพบว่า ฟาร์มไก่มีเนื้อที่ประมาณ 691 ไร่ ส่วน “เขาสน 2” อยู่ในเขตป่าสงวนแห่งชาติเนื้อที่ 31-0-12 ไร่และอยู่ในพื้นที่ตามพ.ร.บ. ป่าไม้ พ.ศ. 2484 อีก 15-2-36 ไร่ รวม 46-2-48 ไร่ จากการตรวจสอบไม่พบเอกสารที่ทางราชการออกให้เพื่อเข้าทำประโยชน์ในเขตพื้นที่ป่าไม้ตามระเบียบและกฎหมาย<br/><br/>อธิบดีกรมป่าไม้กล่าวต่อว่า คณะทำงานสรุปร่วมกันพบว่า เป็นการกระทำผิดตามพ.ร.บ. ป่าไม้ พ.ศ. 2484 มาตรา 54 ห้ามมิให้ผู้ใดแผ้วถางหรือเผาป่า หรือกระทำการใดๆ อันเป็นการทำลายป่า หรือเข้ายึดถือหรือครอบครองป่าเพื่อตนเองหรือผู้อื่นและผิดตามพ.ร.บ. ป่าสงวนแห่งชาติ พ.ศ. 2507 มาตรา 14 ในเขตป่าสงวนแห่งชาติ ห้ามมิให้บุคคลใด ยึดถือครอบครองทำประโยชน์หรืออยู่อาศัยในที่ดิน ก่อสร้าง แผ้วถาง เผาป่า ทำไม้เก็บหาของป่าหรือกระทำด้วยประการใดๆอันเป็นการเสื่อมเสียแก่สภาพป่าสงวนแห่งชาติ จากนั้นคณะเจ้าร่วมกันทำบันทึกแจ้งความดำเนินคดีต่อน.ส.ปารีณา ไกรคุปต์ ผู้ครอบครองฟาร์มไก่ “เขาสน 2” ฐานบุกรุกยึดถือครอบครองพื้นที่ 46-2-48ไร่ (ในเขตป่าสงวนแห่งชาติ 31-0-12 ไร่ และในเขตป่าไม้ตามพ.ร.บ. ป่าไม้ 15-2-36ไร่)<br/><br/>“สำหรับพื้นที่ซ้อนทับในเขตปฎิรูปที่ดินซึ่งเดิมเป็นพื้นที่ตามพ.ร.บ. ป่าไม้ พ.ศ. 2484 และซ้อนทับเขตป่าสงวนแห่งชาตินั้น กรมป่าไม้จะรอข้อมูลรูปแปลงจากการตรวจสอบของสำนักงานปฏิรูปที่ดินจังหวัดราชบุรีเพื่อนำส่งให้กรมสอบสวนคดีพิเศษหรือดีเอสไป ซึ่งเป็นหน่วยงานกลางเพื่ออ่านแปลภาพถ่ายทางอากาศว่า ยึดถือครอบครองที่ดินก่อนที่จะประกาศเป็นเขตปฏิรูปที่ดินหรือไม่ หากพบว่า มีการครอบครองมาก่อนโดยไม่ได้รับอนุญาตจากพนักงานเจ้าหน้าที่ตามกฎหมาย ก็จะเป็นความรับผิดตามพ.ร.บ. ป่าไม้ พ.ศ. 2484 และพ.ร.บ. ป่าสงวนแห่งชาติ พ.ศ. 2507 คณะทำงานจะดำเนินการตามระเบียบและกฎหมายต่อไป” อธิบดีกรมป่าไม้กล่าว</p>
    </article>
  </body>
</html>