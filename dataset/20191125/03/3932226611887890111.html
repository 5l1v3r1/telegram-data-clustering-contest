<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/cultura/2019/11/25/span-langglencontro-arredor-do-cine-spanspan-langgl-maxisterio-carlos-velospan/0003_201911S25P29991.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-25T03:00:00+00:00"/>
    <meta property="og:title" content="Encontro arredor do cine e o maxisterio de Carlos Velo"/>
    <meta property="og:description" content="Un simposio revisa a figura do director no seu 110.º aniversario"/>
  </head>
  <body>
    <article>
      <h1>Encontro arredor do cine e o maxisterio de Carlos Velo</h1>
      <h2>Un simposio revisa a figura do director no seu 110.º aniversario</h2>
      <address>
        <time datetime="2019-11-25T03:00:00+00:00">25 Nov 2019, 03:00</time>
      </address>
      <p>O pasado día 15 Carlos Velo tería feito 110 anos. <a href="http://www.fundacioncarlosvelo.com/">A fundación do cineasta galego exiliado en México</a> revisa, co gallo da efeméride, a figura deste director, en colaboración coa<a href="https://www.usc.es/es/centros/cc_comunicacion/"> Facultade de Ciencias da Comunicación de Santiago</a>, onde se celebrará un simposio sobre a súa traxectoria e obra os días 27 e 28.</p>
      <p><b>O encontro abordará aspectos de Velo como o papel que desempeñou no cine científico no seu país de acollida, onde foi un exemplo crucial para as novas xeracións de documentalistas e directores</b>, na súa condición de creador do Centro de Capacitación Cinematográfica de México en 1975. Tamén se analizarán as obras audiovisuais vinculadas ao exilio e títulos como <i>Torero</i>, <i>Pedro Páramo</i>, <i>Almadrabas</i> ou <i>Romancero marroquí</i>. O encontro servirá para abordar asemade as súas referencias intelectuais e políticas.</p>
      <p>No simposio participarán persoas que mantiveron relación co director, investigadores cinematográficos e estudosos da súa obra. Entre outros estarán nas xornadas de Compostela Iván Trujillo -discípulo de Velo, exdirector do Festival de Cine de Guadalaxara (México) e director da Televisión da UNAM (Universidade Autónoma de México)-, Miguel Anxo Fernández -crítico de La Voz de Galicia e autor da súa biografía e de varias obras sobre o realizador-, Luís Álvarez Pousa -amigo de Velo e organizador da homenaxe que se lle tributou nas Xornadas de Cine de Ourense de 1977-, José María Paz Gago, Fernando Redondo -autor de <i>Carlos Velo: itinerarios do documental nos anos trinta</i>-, Xosé Nogueira e Xosé Enrique Acuña. A matrícula é de balde, e o programa pode consultarse en www.fundacioncarlosvelo.com.</p>
    </article>
  </body>
</html>