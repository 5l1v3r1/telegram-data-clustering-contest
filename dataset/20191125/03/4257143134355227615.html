<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/25/valtozekony-lesz-az-ido-ezt-kapjuk-az-elottunk-allo-heten"/>
    <meta property="og:site_name" content="infostart"/>
    <meta property="article:published_time" content="2019-11-25T03:55:00+00:00"/>
    <meta property="og:title" content="Változékony lesz az idő: ezt kapjuk az előttünk álló héten"/>
    <meta property="og:description" content="November utolsó napjaiban változékony lesz az idő, napsütésre, esőre és fagyra is készülni kell - derül ki az Országos Meteorológiai Szolgálat országos, középtávú előrejelzéséből."/>
  </head>
  <body>
    <article>
      <h1>Változékony lesz az idő: ezt kapjuk az előttünk álló héten</h1>
      <address><time datetime="2019-11-25T03:55:00+00:00">25 Nov 2019, 03:55</time> by <a rel="author">Infostart / MTI</a></address>
      <h3>November utolsó napjaiban változékony lesz az idő, napsütésre, esőre és fagyra is készülni kell - derül ki az Országos Meteorológiai Szolgálat országos, középtávú előrejelzéséből.</h3>
      <p><b>Hétfőn</b> a Nyugat-Dunántúlon tartósan megmaradhat a köd, másutt a délelőtt folyamán mindenütt feloszlik. Ezt követően folytatódik a napos idő, számottevő csapadék nem valószínű. A leghidegebb órákban mínusz 2 és plusz 5 fok között, napközben 8-13 fok között alakul a hőmérséklet.</p>
      <p><b>Keddre</b> virradóra többfelé képződik köd, és egy - akár nagyobb - része tartósan is megmaradhat. A nap csupán kisebb körzetekben, elsősorban a Dunától keletre süthet ki hosszabb-rövidebb időre. A ködös tájakon helyenként szitálás, esetleg ónos szitálás, a Dunántúlon néhol jelentéktelen eső előfordulhat.</p>
      <blockquote>A legalacsonyabb hőmérséklet mínusz 3 és plusz 7 fok között valószínű, a keleti, északkeleti tájakon lehet a hidegebb. A legmagasabb hőmérséklet 5 és 12 fok között alakul.</blockquote>
      <p><b>Szerdára</b> virradóra is többfelé párássá, ködössé válik a levegő. A délelőtti órákban főként keleten még lehetnek kevésbé felhős tájak, majd fokozatosan megnövekszik, megvastagszik a felhőzet. Eleinte a ködös tájakon fordulhat elő néhol szitálás, esetleg ónos szitálás, majd a nap második felében egyre több helyen eredhet el az eső. A leghidegebb órákban többnyire 1-8 fok lesz, de főleg a keleti tájakon néhol fagypont alá hűlhet a levegő. Napközben 6-14 fokig melegszik a levegő.</p>
      <p><b>Csütörtökön</b> a nap első felében többfelé kell számítani - helyenként akár kiadós mennyiségű - esőre, majd átmeneti szünet után estétől délnyugat felől várhatóan újabb csapadékhullám érkezik. A minimumhőmérséklet 4 és 10, a maximumhőmérséklet 8 és 15 fok között alakul.</p>
      <p><b>Pénteken</b> hosszabb-rövidebb időszakokra kisüt a nap. A tartós csapadék megszűnik - legkésőbb a keleti tájakon -, de szórványosan további záporok fordulhatnak elő a délutáni órákban.</p>
      <p>
        <mark>A legalacsonyabb hőmérséklet 2 és 9, a legmagasabb hőmérséklet 7 és 13 fok között alakul.</mark>
      </p>
      <p><b>Szombaton</b> a többórás napsütés mellett elszórtan lehetnek rövid, futó záporok. A minimumhőmérséklet mínusz 2 és plusz 5, a maximumhőmérséklet 5 és 10 fok között valószínű.</p>
      <p><b>Vasárnap</b> egyre többfelé ered el az eső, és többfelé megerősödik a szél is. A legalacsonyabb hőmérséklet mínusz 3 és plusz 4, a legmagasabb hőmérséklet 3 és 10 fok között valószínű - olvasható az előrejelzésben.</p>
      <figure>
        <iframe src="https://www.youtube.com/embed/xnpFkdss-bs" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: A hideg idő miatt elfagyott vízórák a Debreceni Vízmű Zrt. Balmazújvárosi úti telephelyén 2019. január 9-én. A vízmérők fagy elleni védelméről az ingatlan tulajdonosának kell gondoskodnia. Ha a meghibásodás ennek elmulasztásából ered, a mérő cseréjének költségét, illetve az elfolyt víz díját is az ingatlantulajdonosnak kell viselnie. MTI/Czeglédi Zsolt</i>
      </p>
    </article>
  </body>
</html>