<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112840"/>
    <meta property="og:site_name" content="MGR Online"/>
    <meta property="article:published_time" content="2019-11-25T03:41:00+00:00"/>
    <meta property="og:title" content="จากลูกชาวประมงสู่เศรษฐี “อัล-เคลไลฟี” บิ๊กเปแอสเช ว่าที่เจ้าของใหม่ “ยูงทอง”"/>
    <meta property="og:description" content="สาวกลูกหนังของ ลีดส์ ยูไนเต็ด อดีตสโมสรผู้ยิ่งใหญ่แห่งวงการฟุตบอลอังกฤษ กำลังติดตามข่าวอย่างใจจดใจจ่อหลังมีรายงานว่าพวกเขากำลังจะได้ประธานสโมสรคนใหม่ที่มาพร้อมกับเงินถุงเงินถังหลายพันล้านจากกาตาร์ และยินดีทุ่มเงินเพื่อยกระดับทีมขึ"/>
  </head>
  <body>
    <article>
      <h1>จากลูกชาวประมงสู่เศรษฐี “อัล-เคลไลฟี” บิ๊กเปแอสเช ว่าที่เจ้าของใหม่ “ยูงทอง”</h1>
      <address><time datetime="2019-11-25T03:41:00+00:00">25 Nov 2019, 03:41</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011673501.JPEG"/>
      </figure>
      <p>สาวกลูกหนังของ ลีดส์ ยูไนเต็ด อดีตสโมสรผู้ยิ่งใหญ่แห่งวงการฟุตบอลอังกฤษ กำลังติดตามข่าวอย่างใจจดใจจ่อหลังมีรายงานว่าพวกเขากำลังจะได้ประธานสโมสรคนใหม่ที่มาพร้อมกับเงินถุงเงินถังหลายพันล้านจากกาตาร์ และยินดีทุ่มเงินเพื่อยกระดับทีมขึ้นไปต่อกรกับสโมสรมหาเศรษฐีอย่าง แมนเชสเตอร์ ซิตี กับ เชลซี หรือเรียกว่ารีโนเวตใหม่ก็ว่าได้<br/><br/>ลีดส์ ยูไนเต็ด อดีตแชมป์ลีกสูงสุด 3 สมัย ที่เคยอุดมไปด้วยแข้งนามอุโฆษทั้ง กอร์ดอน สตรัคคัน, นอร์แมน ฮันเตอร์, บิลลี เบรมเนอร์, วินนี โจนส์, เอริค คันโตน่า, ริโอ เฟอร์ดินานด์ ปัจจุบันเล่นอยู่ใน เดอะ แชมเปียนชิป ลีกระดับรองของประเทศมาหลายปี และมีโอกาสเลื่อนชั้นขึ้นมาเล่น พรีเมียร์ ลีก อังกฤษ อยู่หลายครั้งในช่วง 2-3 ปีหลัง แต่มักตกม้าตายช่วงท้ายซีซั่นทำให้ยังต้องรอโอกาสขึ้นลีกสูงสุดต่อไป</p>
      <figure>
        <img src="https://mpics.mgronline.com/pics/Images/562000011673502.JPEG"/>
        <figcaption>อัล-เคไลฟี เศรษฐีที่ยอมทุ่มไม่อั้นเพื่อฟุตบอล</figcaption>
      </figure>
      <p>แม้จะตกไปเล่นลีกรองมานาน ทว่าอดีตที่เคยยิ่งใหญ่ของ “ยูงทอง” รวมถึงศักยภาพนักเตะชุดนี้ที่ไม่ได้เป็นรองใคร ทำให้ทีมยังคงได้รับความสนใจจากกลุ่มทุนต่างๆผู้หวังครอบครองกิจการของสโมสร ทว่าที่มาวินที่สุดเวลานี้คือกลุ่มทีมบริหารจาก กาตาร์ สปอร์ต อินเวสต์เมนต์ส (QSI) พร้อมจะเข้ามาลงทุนทำทีมต่อ และกลุ่มบริหารนี้ก็คือผู้อยู่เบื้องหลังพา ปารีส แซงต์-แชร์กแมง ผงาดคับฟ้าที่ฝรั่งเศส<br/><br/>และคนที่เป็นบิ๊กบอสของ QSI ก็ไม่ใช่ใครอื่นนั่นคือ นาสเซอร์ อัล-เคไลฟี ประธานสโมสร ปารีส แซงต์-แชร์กแมง ที่เมื่อหลังสร้าง PSG ให้กลายเป็นทีมโคตรแกร่งแห่ง ลีก เอิง ฝรั่งเศส แบบไม่มีใครสู้ได้ เจ้าตัวและทีมหุ้นส่วนก็มองหาการลงทุนใหม่ โดยมี ลีดส์ เป็นเป้าหมายอันดับ 1 ด้วยเงินทุนที่คาดว่าจะเทคโอเวอร์กันที่ 80 ล้านยูโร (ประมาณ 2,670 ล้านบาท)</p>
      <figure>
        <img src="https://mpics.mgronline.com/pics/Images/562000011673503.JPEG"/>
        <figcaption>เคยเป็นนักเทนนิสอาชีพมาก่อน</figcaption>
      </figure>
      <p>กาตาร์ เป็นประเทศที่มีมหาเศรษฐีร่ำรวยจากธุรกิจในประเทศมากมายอาทิ น้ำมัน, ก๊าซธรรมชาติ, การส่งออก ฯลฯ แต่ นาสเซอร์ อัล-เคไลฟี ไม่ได้เป็นเศรษฐีที่เกิดมาจากกองเงินกองทองของครอบครัวตั้งแต่เด็ก เขาเป็นลูกชายของคุณพ่อที่เป็นชาวประมง จับปลาขายหาเลี้ยงชีพเป็นหลัก แต่โชคดีที่ อัล-เคไลฟี เป็นเด็กชายใฝ่ดีทั้งเรื่องเรียนและกีฬา โดยเฉพาะกีฬาที่สนใจเป็นพิเศษซึ่งเอามาต่อยอดได้อีก<br/><br/>ก่อนจะกลายเป็นเศรษฐีระดับประเทศ อัล-เคไลฟี เคยเป็นนักกีฬาเทนนิสระดับอาชีพ ลงเล่นรายการ เอทีพี ทัวร์ ในช่วงระหว่างปี 1992-2002 ทั้งประเภทเดี่ยวและคู่ แม้จะไม่มีแชมป์ติดมือแต่มันก็นำพาให้เจ้าตัวได้รู้จักกับ ชีค ทามิม เจ้าชายแห่งกาตาร์ที่โปรดปรานกีฬาเทนนิส และกลายเป็นเพื่อนสนิทชิดเชื้อร่วมกันมาตลอด 30 ปี<br/><br/>ชีวิตของนักกีฬาหนุ่มจากเมืองซูร์ เติบโตแบบก้าวกระโดดจากการสนับสนุนของเจ้าชาย ชีค ทามิม เขาได้โอกาสทำความสนิทสนมกับราชวงศ์ของประเทศ ก่อนถูกแต่งตั้งให้เป็นประธานสหพันธ์เทนนิสของกาตาร์ เมื่อปี 2008 และอีก 3 ปีต่อมาก็ได้ยกระดับตนเองขึ้นเป็นประธานของ กาตาร์ สปอร์ต อินเวสต์เมนต์ส ดูแลเรื่องธุรกิจกีฬาในประเทศ ซึ่งมีมูลค่าถึง 338 พันล้านปอนด์ (ประมาณ 13,190 ล้านบาท)</p>
      <figure>
        <img src="https://mpics.mgronline.com/pics/Images/562000011673504.JPEG"/>
        <figcaption>จ่ายเงินสถิติโลกซื้อ เนย์มาร์ มา PSG</figcaption>
      </figure>
      <p>สิ่งที่ทำให้ อัล-เคลไลฟี เป็นที่รู้จักในวงการฟุตบอลระดับโลก คือการเข้าฮุบกิจการของ ปารีส แซงต์-แชร์กแมง เมื่อปี 2013 โดยได้รับการเห็นชอบจากทีมผู้บริหาร QSI และช่วงเวลาจากนั้นทีมฟุตบอลของลีกเอิง ที่เคยมีชื่อเสียงแต่ในระดับประเทศ ก้าวขึ้นมาเป็นทีมยักษ์แห่งยุโรปเต็มตัว กว้านซื้อซูเปอร์สตาร์มากมายแบบเงินทุนไม่มีวันหมดทั้ง เนย์มาร์, เอดินสัน คาวานี, คีเลียน เอ็มบัปเป้, ซลาตัน อิบราฮิโมวิช และยังเคยพา เดวิด เบ็คแฮม ตำนานของ แมนเชสเตอร์ ยูไนเต็ด มาค้าแข้งในช่วงสั้นๆเพื่อโปรโมททีม<br/><br/>ไม่เพียงแค่ PSG ที่ทำกำไรมหาศาล อัล-เคไลฟี ยังมีอีกธุรกิจที่น่าสนใจคือการนั่งเก้าอี้ประธานของ บีอิน สปอร์ตส (Bein Sports) บริษัทถ่ายทอดสดกีฬาระดับโลก และเป็นเจ้าของสตูดิโอภาพยนตร์ฮอลลีวูด มิราแม็กซ์ เจ้าของลิขสิทธิ์หนังดังระดับตำนานมากมาย รวมถึงสร้างหนังเรื่องใหม่อีกหลายเรื่องจนมีกำไรมหาศาล ยกสถานะเป็นเศรษฐีจากรายรับหลายช่องทางทั้งกีฬา ภาพยนตร์ และธุรกิจในบ้าน</p>
      <figure>
        <img src="https://mpics.mgronline.com/pics/Images/562000011673505.JPEG"/>
        <figcaption>ซี้ปึ้กกับราชวงศ์กาตาร์</figcaption>
      </figure>
      <p>เมื่อมีพร้อมทั้งเงินทุนและชื่อเสียงที่เชื่อถือได้ ทำให้เศรษฐีแห่งกรุงโดฮา และผองเพื่อนเล็งรุกธุรกิจลูกหนังอังกฤษเพิ่มเติม โดยมี ลีดส์ ยูไนเต็ด เป็นเป้าหมายสำคัญ และมีแนวโน้มเป็นไปได้สวยด้วยเมื่อเจ้าตัวนั้นสนิทสนมกับ อันเดรีย ราดริซซานี เจ้าของปัจจุบันของ ลีดส์ เป็นอย่างดี แถมยังเคยช่วยเหลือเกื้อกูลกันหลายอย่าง รวมถึงส่งแข้งเยาวชน “ยูงทอง” ไปบ่มเพาะฝีเท้ากับ แอสไพร์ อะคาเดมีฟุตบอลสุดล้ำสมัยในกรุงโดฮา มานานหลายปี<br/><br/>ทั้งนี้ กลุ่มทุนจากกาตาร์ เคยคิดครอบครองกิจการ ควีนส์ พาร์ค เรนเจอร์ส แต่ก็เบนเข็มไปที่ ลีดส์ หลังเจรจากับฝ่ายแรกไม่สำเร็จ แน่นอนว่าการเข้ามาฮุบลีดส์ ของกลุ่ม QSI หากเกิดขึ้นจริง ด้วยศักยภาพการเงินและทีมมาร์เกตติ้งระดับโปร จะทำให้ ลีดส์ สร้างฐานแฟนบอลหน้าใหม่ได้มากขึ้นหากเลื่อนชั้นสู่ พรีเมียร์ ลีก อังกฤษ อีกครั้ง และมีแนวโน้มจะได้เห็นกองหน้าดีกรีแชมป์โลกจากฝรั่งเศสที่กำลังมาแรงมากอย่าง คีเลียน เอ็มบัปเป้ โยกย้ายมาสร้างชื่อที่แดนผู้ดีเช่นกัน รวมถึงเสริมทัพผู้เล่นชื่อดังได้แบบไม่อั้น</p>
      <figure>
        <img src="https://mpics.mgronline.com/pics/Images/562000011673506.JPEG"/>
        <figcaption>นับถอยหลังรอฮุบ ลีดส์ ยูไนเต็ด</figcaption>
      </figure>
      <p>เป็นที่รู้กันว่าวงการฟุตบอลของอังกฤษ ความสัมพันธ์ระหว่างสโมสรกับแฟนบอลที่ฝังรากกันมาอย่างเหนียวแน่นราวกับเป็นครอบครัวเดียวกัน มักต่อต้านพวกทุนนิยมที่หวังเข้ามาหาผลประโยชน์จากทีม แต่ด้วยวงการลูกหนังยุคปัจจุบันที่เปลี่ยนไปมหาศาล การใช้เงินเนรมิตความสำเร็จนั้นไม่ใช่เรื่องเลวร้ายหากเจ้าของใหม่มีความจริงใจที่จะช่วยให้ทีมมีศักยภาพที่ดีขึ้นจริง และชื่อชั้นของ อัล-เคไลฟี กับกลุ่ม QSI ก็เชื่อขนมกินได้อยู่แล้ว ที่เหลือก็รอแค่ว่าจะมีการประกาศฮุบ ลีดส์ เมื่อไหร่เท่านั้น</p>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112840"/>
      </related>
    </article>
  </body>
</html>