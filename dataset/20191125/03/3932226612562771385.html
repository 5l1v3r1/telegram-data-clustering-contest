<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/opinion/2019/11/25/span-langgldavid-non-e-david-goliat-non-e-goliatspan/0003_201911G25P12992.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-25T03:00:00+00:00"/>
    <meta property="og:title" content="David non é David e Goliat non é Goliat"/>
  </head>
  <body>
    <article>
      <h1>David non é David e Goliat non é Goliat</h1>
      <address><time datetime="2019-11-25T03:00:00+00:00">25 Nov 2019, 03:00</time> by <a rel="author">comité de empresa de reganosa</a></address>
      <p>Para entender os verdadeiros motivos do que hoxe estamos a vivir en Reganosa é preciso facer un pouco de historia. A necesidade dunha planta de gas en Galicia estableceuse por primeira vez no Plan Enerxético Nacional 1991/2000 hai 30 anos. Nese momento, a empresa Enagás era pública. Este plan estableceu como obxectivo prioritario a gasificación de Galicia, un dos últimos territorios que tiveron acceso a esta enerxía, como acontece co resto de infraestruturas. Unha realidade á que, por desgraza, os galegos estamos afeitos.</p>
      <p>En 1993 iniciáronse os trámites para construír a planta no cabo Prioriño. Pero en 1994 o Goberno adxudicou Enagás de forma directa a un grupo empresarial privado catalán, que se converteu no propietario de todo o sistema gasista, nun monopolio. Esta nova Enagás decidiu que para o que era Galicia e a súa industria non necesitaba unha planta de gas. O proxecto deixouse caer na letarxia e finalmente foi cancelado en 1997.</p>
      <p>Pero os galegos, que necesitaban desta enerxía, non renunciaron a dotarse das infraestruturas. Tiveron que buscar unha localización alternativa, mentres Enagás retiña os terreos. Crearon Reganosa, que foi a primeira empresa, á marxe do monopolio, que pediu unha autorización administrativa. Hoxe en día segue a ser a única compañía que ten infraestruturas básicas do sistema de gas natural que non pertencen a Enagás, que ten o 96 % das mesmas. Velaquí os verdadeiros motivos que explican a realidade que hoxe vivimos.</p>
      <p>Dende a constitución de Reganosa, as actuacións para impedir o proxecto galego son múltiples e en todas as frontes. A utilización do comité de emerxencia non é máis que unha delas. Dentro desas actuacións está unha permanente campaña de mentiras. Dende hoxe, os traballadores non imos deixar sen resposta ningunha delas. Os verdadeiros muros de silencio ímolos derribar nós. A planta de Mugardos é legal, é segura, é respectuosa co medio, é necesaria, e é unha das terminais máis utilizadas do sistema gasista.</p>
      <p>Son outros os que non queren que Galicia sexa dona do seu futuro, que teña empresas propias emerxentes, medrando e creando emprego. Nós, como traballadores, como galegos, loitaremos por que se saiba a verdade, loitaremos polo que é noso.</p>
    </article>
  </body>
</html>