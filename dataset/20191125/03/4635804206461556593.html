<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/playstation-5-in-cikis-tarihi-ve-satis-fiyati-ortaya-cikti/"/>
    <meta property="og:site_name" content="LOG"/>
    <meta property="article:published_time" content="2019-11-25T03:00:23+00:00"/>
    <meta property="og:title" content="PlayStation 5’in çıkış tarihi ve satış fiyatı ortaya çıktı"/>
    <meta property="og:description" content="Sony’nin yeni oyun konsolu PS5'in satış tarihi ve fiyatıyla ilgili bir iddia ortaya atıldı. PlayStation 5, 20 Kasım’da Kuzey Amerika’da piyasaya sunulacak."/>
  </head>
  <body>
    <article>
      <h1>PlayStation 5’in çıkış tarihi ve satış fiyatı ortaya çıktı</h1>
      <address><time datetime="2019-11-25T03:00:23+00:00">25 Nov 2019, 03:00</time> by <a rel="author">Deniz İNCE</a></address>
      <p>Sony’nin yeni oyun konsolu <b>PlayStation 5</b>’in satış tarihi ve fiyatıyla ilgili bir iddia ortaya atıldı. PSErebus isimli bir Twitter kullanıcısının aktardığı bilgiye göre PlayStation 5, <b>20 Kasım</b>’da Kuzey Amerika’da piyasaya sunulacak.</p>
      <p>LOG ekibi olarak bizim de dört gözle beklediğimiz PlayStation 5’in satış fiyatı ise daha önce ortaya atılan iddialardan farklı. Daha önceden <b>999 dolara</b> satılacağı belirtilen konsolun <b>499 dolardan</b> piyasadaki yerini alacağı iddia ediliyor. PlayStation 5’in yurt dışında <b>499 dolardan</b> satışa sunulması durumunda Türkiye’deki fiyatının <b>4.000 TL – 5.000 TL</b> arasında olacağını söylemek mümkün.</p>
      <p>Oyun konsolu bünyesinde AMD’nin 3. jenerasyon Zen mimarisi üzerine kurulan sekiz çekirdekli bir işlemciyi barındırıyor. Güçlü performans sunacak bu işlemciye AMD imzalı Radeon Navi grafik işlemcisi eşlik ediyor. 4K çözünürlük desteği sunacağı belirtilen konsolun 8K çözünürlüğe de destek vereceği ifade ediliyor. Konsolun, ses konusunda da AMD ses çipi yardımıyla ciddi yenilikler getireceği konuşuluyor. Güçlü işlemci ve grafik performansıyla birlikte PlayStation 5’in DualShock 5 ile geleceğini de belirtelim. Daha iyi geri bildirimler sunacağı ifade edilen DualShock 5’te titreşim konusunda da iyileştirmeler yapılması bekleniyor.</p>
      <h3>PlayStation 5 konsolunun Türkiye çıkış tarihi belli mi?</h3>
      <p>PlayStation 5’in önümüzdeki yılın sonunda Amerika’da satışa sunulduktan kısa bir süre sonra Türkiye’de de satışa sunulacağını şimdiden söyleyebiliriz. Konsol ile ilgili yeni detaylar geldiğinde sizlerle paylaşacağız, LOG’u takip etmeye devam edin.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/playstation-5-icin-degistirilebilir-ssd-kartuslar-olacak-mi/"/>
      </related>
    </article>
  </body>
</html>