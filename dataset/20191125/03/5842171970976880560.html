<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359595-dundagas-puse-pieker-maluzvejnieku-pa-dienu-apkopj-kamielus-nakti-dur-zivis"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T03:58:00+00:00"/>
    <meta property="og:title" content="Dundagas pusē pieķer maluzvejnieku: pa dienu apkopj kamieļus, naktī dur zivis"/>
    <meta property="og:description" content="Slīteres Nacionālā parka Dabas aizsardzības pārvaldes vides inspektori notvēruši maluzvejnieku, kuram loms – pieci taimiņi – uz pannas nenonāca, taču izmaksās prāvu summu."/>
  </head>
  <body>
    <article>
      <h1>Dundagas pusē pieķer maluzvejnieku: pa dienu apkopj kamieļus, naktī dur zivis</h1>
      <address><time datetime="2019-11-25T03:58:00+00:00">25 Nov 2019, 03:58</time> by <a rel="author">Elmārs Barkāns | Kas Jauns Avīze</a></address>
      <p>
        <b>Slīteres Nacionālā parka Dabas aizsardzības pārvaldes vides inspektori notvēruši maluzvejnieku, kuram loms – pieci taimiņi – uz pannas nenonāca, taču izmaksās prāvu summu.</b>
      </p>
      <p>“Pitragupē visu vasaru bija ļoti sauss. Taimiņi jūrā beidzot sagaidīja lietavas un pietiekami atdzisušu ūdeni, lai varētu nārstot. Izrādās, ka divi Dundagas novada malīši arī ļoti gaidīja šo mirkli,” "Facebook" vēsta nacionālā parka eksperts Vilnis Skuja, kura kolēģiem izdevies ļaundarus novaktēt.</p>
      <h3>Nelegāla un dārga izklaide</h3>
      <p>Vienam maluzvejniekam gan izdevās aizbēgt, bet otru – Aldi Laukšteinu – ar visām zivīm un žebērkli aizturēja. Pārkāpumu te ir virkne – lieguma laiks (tas lašveidīgajiem ir līdz 31. decembrim), aizliegts rīks, aizsargājama dabas teritorija.</p>
      <p>“Jāsaka, ka ne jau visiem pa kabatai šāds sporta veids,” ironizē Skuja. Proti, par vides resursiem nodarītajiem zaudējumiem būs jāšķiras no 3575 eiro – nelegāli iegūtas lašveidīgās zivis maksā ļoti dārgi.</p>
      <p>Makšķerēšanas, vēžošanas un zemūdens medību noteikumi par vienu nelikumīgi noķertu taimiņu (arī lasi, strautu foreli, samu, zuti) kā zaudējumu pamattaksi paredz 143 eiro, taču šajā gadījumā sods pieckāršojas, jo pārkāpums pastrādāts aizsargājamā teritorijā.</p>
      <h3>Sievai savs bērnudārzs</h3>
      <p>Nekāds trūkumcietējs šis makšķernieks gan nav – Aldis Laukšteins ir Dundagā pazīstama persona, kopā ar sievu Evitu apsaimnieko ekskursantu iecienītu eksotisko dzīvnieku parku. Te mīt zebra, kamieļi, alpakas, kalnu kazas, strausi – kopā vairāk nekā 150 radību. Kundze televīzijā lepojusies ar dzīvnieku mīlestību kopš bērnības.</p>
      <p>13. novembra pēcpusdienā, kad vīru notvēra inspektori, notikuma vietā ieradusies arī sieva un, pēc neoficiālas informācijas,  izteikusi savas domas ne tiem jaukākajiem vārdiem – ne pret laulāto draugu, bet dabas sargiem.</p>
      <h3>Dzīvesbiedre apvaino inspektorus</h3>
      <p>Evita Laukšteine sarunā ar "Kas Jauns Avīzi" nenoliedz, ka bija ieradusies notikuma lietā – atnesusi vīram sausas drēbes, bet neadekvāti esot uzvedušies inspektori, nevis viņa vai dzīvesbiedrs.</p>
      <p>“Manu vīru nenoķēra kā maluzvejnieku, bet gan aizturēja ar žebērkli rokā,” klāsta Laukšteine. “Nekādā gadījumā neaizstāvu savu vīru, jo tas, ka viņam rokās bija žebērklis, neko labu neliecina. Bet kā viņu var saukt par maluzvejnieku, ja izmeklēšana vēl tikai norisinās?”</p>
      <p>Vienlaikus bez jebkādiem pierādījumiem Laukšteinei ir ko teikt par dabas sargiem: “Bija trīs inspektori, un viņi bija alkohola reibumā, viens no viņiem kā lops piedzēries. Viņi pat šaudījušies, kā man teica vīrs. Vai tā bija nezinu – klāt nebiju. Bet inspektori šādi nevar atļauties uzvesties!”</p>
      <h3>Nepierādītas emocijas</h3>
      <p>Viens no inspektoru trijotnes ir Raits Čakstiņš, Dabas aizsardzības pārvaldes Kurzemes reģionālās administrācijas Dabas aizsardzības daļas direktores vietnieks.<br/>Viņš "Kas Jauns Avīzei" noraida Laukšteines apvainojumus: “Ja bija aizdomas, ka kāds no inspektoriem bija dzēris, vajadzēja vērsties policijā un tad veikt pārbaudi. Bet tas nav darīts. Laukšteines teiktais ir nepierādītas emocijas”.</p>
      <h3>Nebūs pirmie tiesu darbi</h3>
      <p>Jāpiebilst, ka pirms vairākiem gadiem Laukšteins kopā ar citiem līdzdalībniekiem tiesāts par malumedībām – neatļauti bija nošauts alnis.</p>
      <p>Tagad atkal būs darbs likumsargiem, iegūtie pierādījumi, materiāli un aizturētais nodots Valsts policijai turpmākai izmeklēšanai un kriminālprocesa ierosināšanai.</p>
      <p>Krimināllikuma 110. panta 21. daļa par zivju vai ūdensdzīvnieku iegūšanu bez atļaujas, aizliegtā laikā vai aizliegtās vietās, vai ar aizliegtiem rīkiem vai paņēmieniem, ja radīts būtisks kaitējums, to izdarījusi personu grupa pēc iepriekšējas vienošanās vai tas izdarīts īpaši aizsargājamā dabas teritorijā, paredz nebrīvi līdz trim gadiem, īslaicīgu brīvības atņemšanu, piespiedu darbu vai naudas sodu.</p>
    </article>
  </body>
</html>