<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824539-posadovec-naftogazu-rozpoviv-pro-svoi-kontakti-z-ludmi-dzuliani.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T03:55:00+00:00"/>
    <meta property="og:title" content="Посадовець Нафтогазу розповів про свої контакти з людьми Джуліані"/>
    <meta property="og:description" content="Голова дивізіону «Газ» НАК «Нафтогаз України» Андрій Фаворов заявив, що соратники Руді Джуліані Лев Парнас та Ігор Фруман хвалилися своїми зв'язками з адвокатом Трампа Руді Джуліані та адміністрацією США."/>
  </head>
  <body>
    <article>
      <h1>Посадовець Нафтогазу розповів про свої контакти з людьми Джуліані</h1>
      <h2>Голова дивізіону «Газ» НАК «Нафтогаз України» Андрій Фаворов заявив, що соратники Руді Джуліані Лев Парнас та Ігор Фруман хвалилися своїми зв'язками з адвокатом Трампа Руді Джуліані та адміністрацією США.</h2>
      <address>
        <time datetime="2019-11-25T03:55:00+00:00">25 Nov 2019, 03:55</time>
      </address>
      <p>Як повідомляє <a href="https://www.cnn.com/2019/11/24/politics/favorov-giuliani-associates-naftogaz/index.html">CNN</a> із посиланням на інтерв’ю з Фаворовим, це сталося, коли вони просували план щодо заміни керівництва Нафтогазу та усунення з посади посла США в Україні Марі Йованович.</p>
      <p>"Фаворов повідомив, що зустрічався у березні із Парнасом та Фруманом під час конференції з енергетики у Г’юстоні. Було зрозуміло, що вони проштовхували укладення вигідної для них угоди про постачання американського газу». Вони вважали, що їхні зв’язки з Джуліані допоможуть їм досягти відповідних домовленостей" - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824340-lucenko-skarzivsa-dzuliani-so-posol-ssa-hoce-zrobiti-sitnika-prezidentom-zmi.html">Луценко скаржився Джуліані, що посол США хоче зробити Ситника президентом - ЗМІ</a>
      </blockquote>
      <p>За словами громадянина США Фаворова, який співпрацює з Міністерством юстиції США у справі Джуліані, Парнас і Фруман намагалися схилити його на свій бік задля заміни керівника Нафтогазу, що він назвав «приголомшливою пропозицією».</p>
      <p>"Це абсолютне божевілля... Зрозуміло, я відхилив цю пропозицію відразу, - заявив Фаворов CNN. - Це був мій перший досвід, коли два приватні діячі обговорювали питання, яке відноситься до зовнішньої політики США".</p>
      <p>За його словами, Парнас і Фруман «натякають на те, що в них є можливість зустрічатися і обговорювати політику України з високопосадовцями нинішньої адміністрації, а також що вони мають інші канали комунікації». Ішлося, зокрема, про Джуліані, сказав Фаворов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824179-kobolev-gotovij-svidciti-u-nujorku-v-spravi-dzuliani-zmi.html">Коболєв готовий свідчити у Нью-Йорку в справі Джуліані - ЗМІ</a>
      </blockquote>
      <p>Він зазначив, що не знав, наскільки серйозно слід сприймати Парнаса і Фрумана, аж поки, через два місяці, було звільнено з посади посла США в Україні Марі Йованович.</p>
      <p>«Досі мені важко зрозуміти, як таке можливо», - зізнався Фаворов.</p>
      <p>Він відмовився давати коментарі щодо Джуліані, але сказав, що ніколи не зустрічався й нічого не обговорював з ним.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824463-rosia-hoce-perevesti-uvagu-vid-vijni-z-ukrainou-na-podii-u-ssa-porosenko.html">Росія хоче перевести увагу від війни з Україною на події у США — Порошенко</a>
      </blockquote>
      <p>Як повідомлялося раніше, федеральні прокурори у Нью-Йорку розслідують можливі зв'язки Джуліані з компанією Парнаса та Фрумана Global Energy Producers. </p>
      <p>Щодо їхньої діяльності, то Фаворов повідомив, що вони висловлювали бажання укласти угоду між постачальниками скрапленого природного газу в США і Нафтогазом. Але, за його словами, їм явно бракувало досвіду.</p>
      <p>Головна причина, чому він погодився зустрітися ними у березні, полягала в тому, що до них приєднався Гаррі Сарджент - нафтовий магнат, із яким Фаворов збирався обговорити питання енергетики.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2823935-u-kongresi-ssa-rozkazut-pro-rol-sokina-u-posuku-kompromatu-na-bajdena-cnn.html">У Конгресі США розкажуть про роль Шокіна у пошуку компромату на Байдена — CNN</a>
      </blockquote>
      <p>Водночас, за словами Фаворова, у нього не склалося враження, що Сарджент працював з Парнасом і Фруманом. Адвокат Сарджента підтвердив це, наголосивши, що той ніколи не брав участі у жодних розмовах щодо зміни керівництва Нафтогазу.</p>
      <p>Як повідомлялося, Парнас і Фруман працювали з Джуліані задля пошуку компромату на імовірного кандидата в президенти від Демократичної партії Джо Байдена й заарештовані у звинуваченні в порушенні законодавства про фінансування виборчих кампаній. Деякі із звинувачень, висунутих проти Парнаса і Фрумана, нагадує CNN, пов'язані з грошовим внеском, зробленим через їхню компанію Global Energy Producers.</p>
      <p>У своєму виступі в Конгресі за зачиненими дверима в жовтні Йованович високо оцінила антикорупційні зусилля Нафтогазу. </p>
      <p>Свідчити у справі <b><a href="https://www.ukrinform.ua/tag-dzuliani">Джуліані </a></b>також має намір голова правління НАК "Нафтогаз України» Андрій Коболєв.</p>
      <p>
        <i>Фото: @ABCWorldNews</i>
      </p>
    </article>
  </body>
</html>