<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743442"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T03:56:00+00:00"/>
    <meta property="og:title" content="&quot;เทวัญ&quot;เผยดึงสตรีนักธุรกิจร่วมกมธ.ศึกษาแก้รธน."/>
    <meta property="og:description" content="“เทวัญ”เผยดึงสตรีนักธุรกิจร่วมกมธ.ศึกษาแก้รัฐธรรมนูญ รอนายกฯกลับไทยก่อนนัดวันคุยแกนนำพรรคร่วมรัฐบาล"/>
  </head>
  <body>
    <article>
      <h1>"เทวัญ"เผยดึงสตรีนักธุรกิจร่วมกมธ.ศึกษาแก้รธน.</h1>
      <address>
        <time datetime="2019-11-25T03:56:00+00:00">25 Nov 2019, 03:56</time>
      </address>
      <p>
        <b>“เทวัญ”เผยดึงสตรีนักธุรกิจร่วมกมธ.ศึกษาแก้รัฐธรรมนูญ รอนายกฯกลับไทยก่อนนัดวันคุยแกนนำพรรคร่วมรัฐบาล</b>
      </p>
      <p>เมื่อวันที่ 25 พ.ย. ที่ทำเนียบรัฐบาล  นายเทวัญ ลิปตพัลลภ รัฐมนตรีประจำสำนักนายกรัฐมนตรี ให้สัมภาษณ์ถึงความคืบหน้าการพิจารณาบุคคลมาทำหน้าที่กรรมาธิการวิสามัญ (กมธ.) ศึกษาปัญหาและแนวทางการแก้ไขรัฐธรรมนูญ ในสัดส่วนของคณะรัฐมนตรี (ครม.) จำนวน 6 คน ว่า  ขณะนี้ได้ตัวบุคคลที่จะมาทำหน้าที่ดังกล่าวในสัดส่วนของครม.ครบแล้ว โดยเฉพาะอย่างยิ่งตัวแทนภาคธุรกิจ ยอมรับว่าเป็นสุภาพสตรีที่มาจากสภาสตรีแห่งชาติซึ่งเป็นผู้ที่ได้รับการยอมรับจากภาคธุรกิจ อย่างไรก็ตาม แต่ละพรรคจะมีการส่งชื่อกรรมาธิการฯ ในส่วนของพรรคต่างๆ มายังตนในวันนี้ (25 พ.ย.) ตนจะนำไปหารือในที่ประชุมคณะกรรมการประสานงานพรรคร่วมรัฐบาล (วิปรัฐบาล) ก่อนที่จะนำรายชื่อทั้งหมดรายงานให้ที่ประชุมครม.รับทราบในวันที่ 26 พ.ย. จากนั้นจะเสนอญัตติต่อสภาผู้แทนราษฎรในวันที่  27 พ.ย. เพื่อขอให้สภาฯ ตั้งกมธ.วิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญแห่งราชอาณาจักรไทย พ.ศ.2560<br/><br/>ผู้สื่อข่าวถามถึงการนัดหมายพบปะพูดคุยระหว่างนายกรัฐมนตรีกับหัวหน้าและเลขาธิการพรรคร่วมรัฐบาล เพื่อเตรียมความพร้อมในการอภิปรายไม่ไว้วางใจในช่วงปลายเดือน ธ.ค.นี้ นายเทวัญ กล่าวว่า นายกรัฐมนตรียังไม่ได้นัดหมาย ซึ่งขณะนี้นายกฯปฏิบัติภารกิจร่วมการประชุมสุดยอดอาเซียน-เกาหลีใต้ สมัยพิเศษ ที่เกาหลีใต้ จึงขอให้นายกฯ กลับมาก่อนแล้วจึงหาเวลาที่สะดวกนัดหมายกัน ซึ่งขณะนี้ยังไม่ได้รับการติดต่อ หรือได้รับการประสานจากใคร  ส่วนการเตรียมพร้อมรับมือการอภิปรายไม่ไว้วางใจนั้น ขอให้ฝ่ายค้านกำหนดวันที่ชัดเจน เพราะตอนนี้มีเพียงข่าวว่าจะขอยื่นญัตติขอเปิดการอภิปรายดังกล่าวในปลายเดือน ธ.ค.นี้.</p>
    </article>
  </body>
</html>