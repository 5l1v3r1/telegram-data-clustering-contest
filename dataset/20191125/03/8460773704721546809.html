<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/aksharamuttam-quiz/836666"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T03:02:19+00:00"/>
    <meta property="og:title" content="അറിവിന്റെ ആനന്ദം"/>
    <meta property="og:description" content="അക്ഷരമുറ്റത്ത് വിജ്ഞാനവാതായനം തുറന്ന്‌ പ്രതിഭകളുടെ മഹാസംഗമം. ..."/>
  </head>
  <body>
    <article>
      <h1>അറിവിന്റെ ആനന്ദം</h1>
      <address><time datetime="2019-11-25T03:02:19+00:00">25 Nov 2019, 03:02</time> by <a rel="author">എസ‌് സിരോഷ</a></address>
      <p>പാലക്കാട്<br/>അക്ഷരമുറ്റത്ത് വിജ്ഞാനവാതായനം തുറന്ന്‌ പ്രതിഭകളുടെ മഹാസംഗമം. പുസ്‌തകം പകർന്ന അറിവിനപ്പുറം അനുഭവങ്ങളുടെ വിശാലതയിലേക്ക്‌ കുട്ടികൾ ചുവടുവച്ചു. അറിവിന്റെയും പുതുസൗഹൃദത്തിന്റെയും കൂടിച്ചേരൽ വേദികൂടിയായി ഒഡീസിയ –- ദേശാഭിമാനി അക്ഷരമുറ്റം ക്വിസ്‌ ഒമ്പതാം സീസണിന്റെ മെഗാഫൈനൽ. എൽപി, യുപി, എച്ച്‌എസ്‌, എച്ച്‌എസ്‌എസ്‌ വിഭാഗങ്ങളിലായി ജില്ലാതലത്തിൽ ഒന്നും രണ്ടും സ്ഥാനത്തെത്തിയ വിദ്യാർഥികൾ ടീമായാണ്‌ മാറ്റുരച്ചത്‌. 112 വിദ്യാർഥികൾ പങ്കെടുത്തു.</p>
      <p>ഗവ. വിക്ടോറിയ കോളേജിൽ മന്ത്രി സി രവീന്ദ്രനാഥ്‌ ഉദ്‌ഘാടനം ചെയ്‌തു. ദേശാഭിമാനി ജനറൽ മനേജർ കെ ജെ തോമസ്‌ അധ്യക്ഷനായി. മുണ്ടൂർ സേതുമാധവൻ, ടി കെ ശങ്കരനാരായണൻ, ദേശാഭിമാനി റസിഡന്റ്‌ എഡിറ്റർ വി ബി പരമേശ്വരൻ, കെഎസ്‌ടിഎ സംസ്ഥാന വൈസ്‌ പ്രസിഡന്റ്‌ പി വേണുഗോപാൽ, വിക്ടോറിയ കോളേജ്‌ പ്രിൻസിപ്പൽ ഒ കെ രമേശൻ എന്നിവർ സംസാരിച്ചു. അക്ഷരമുറ്റം കോ–- ഓഡിനേറ്റർ നാരായണൻ കാവുമ്പായി വിശദീകരിച്ചു. യൂണിറ്റ്‌ മാനേജർ ഐ പി ഷൈൻ സ്വാഗതവും ന്യൂസ്‌ എഡിറ്റർ എം സുരേന്ദ്രൻ നന്ദിയും പറഞ്ഞു.</p>
      <p>തെരുവുമാജിക്‌, നാണയപ്രദർശനം, പഞ്ചാരിമേളം, രക്ഷാകർത്താക്കൾക്കും അധ്യാപകർക്കുമായി ഓപ്പൺ ക്വിസ്‌ എന്നിവയും ആവേശമുയര്‍ത്തി. ഒന്നാംസമ്മാനം ലഭിച്ച ടീമിന്‌ ഒരു ലക്ഷം രൂപയും രണ്ടാംസ്ഥാനത്തിന്‌ 50,000 രൂപയുമാണ്‌ സമ്മാനം. ജനുവരി അഞ്ചിന്‌ പാലക്കാട്ട്‌ നടക്കുന്ന മെ​ഗാ ഇവന്റിൽ സമ്മാനങ്ങൾ വിതരണം ചെയ്യും. മുഖ്യമന്ത്രി പിണറായി വിജയൻ, അക്ഷരമുറ്റം ബ്രാൻഡ്‌ അംബാസിഡർ പത്മശ്രീ മോഹൻലാൽ എന്നിവർ പങ്കെടുക്കും.</p>
      <p>ഒഡീസിയ ടൈറ്റിൽ സ്‌പോൺസറായ മത്സരത്തിൽ ഐസിഎൽ ഫിൻകോർപാണ്‌ മുഖ്യ സ്‌പോൺസർ. നെന്മാറ അവൈറ്റിസ്‌ ഇൻസ്‌റ്റിറ്റ്യൂട്ട്‌ ഓഫ്‌ മെഡിക്കൽ സയൻസസ്‌ വെൽനെസ് പാർട്‌ണറും ന്യൂക്ലിയസ്‌–-ദ സെന്റർ ഓഫ്‌ സയൻസ്‌ എഡ്യുക്കേഷൻ പാർട്‌ണറും മണ്ണാർക്കാട്‌ റൂറൽ സർവീസ്‌ സഹകരണ ബാങ്ക്‌ -ബാങ്കിങ്‌ പാർട്‌ണറുമാണ്‌. ഇന്ത്യൻ കോ–-ഓപ്പറേറ്റീവ്‌ ക്രെഡിറ്റ്‌ സൊസൈറ്റി, സൂര്യ ബാങ്കേഴ്‌സ്‌, കണ്ണാടി സർവീസ്‌ സഹകരണ ബാങ്ക്‌, ആംകോസ്‌ പെയിന്റ്‌സ്‌, ഹൈ സ്ലീപ്പ്‌ മാട്രസസ്‌, തങ്കം ദോത്തീസ്‌ എന്നിവർ സഹ-സ്‌പോൺസർമാരുമാണ്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-palakkadkerala-24-11-2019/836388"/>
        <a href="https://www.deshabhimani.com/news/kerala/news-malappuramkerala-23-11-2019/836258"/>
        <a href="https://www.deshabhimani.com/news/kerala/news-palakkadkerala-23-11-2019/836203"/>
        <a href="https://www.deshabhimani.com/news/kerala/news-kerala-14-11-2019/834259"/>
        <a href="https://www.deshabhimani.com/news/kerala/bus-and-auto-accident/836677"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836676"/>
        <a href="https://www.deshabhimani.com/news/kerala/news-25-11-2019/836675"/>
      </related>
    </article>
  </body>
</html>