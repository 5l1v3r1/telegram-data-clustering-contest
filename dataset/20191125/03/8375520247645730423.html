<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/skorohod-rozpovila-shcho-slugam-narodu-prisilayut-vkazivki-yak-golosuvati-642138.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T03:59:09+00:00"/>
    <meta property="og:title" content="Скороход розповіла, що «слугам народу» присилають вказівки, як голосувати"/>
    <meta property="og:description" content="Вказівки депутатам приходять у спільний чат фракції «Слуга народу»"/>
  </head>
  <body>
    <article>
      <h1>Скороход розповіла, що «слугам народу» присилають вказівки, як голосувати</h1>
      <address>
        <time datetime="2019-11-25T03:59:09+00:00">25 Nov 2019, 03:59</time>
      </address>
      <h4>Вказівки депутатам приходять у спільний чат фракції «Слуга народу»</h4>
      <p>Народний депутат України Ганна Скороход, яку раніше виключили з фракції «Слуга народу», розповіла, що депутатам у Верховній Раді повідомляють, як голосувати за закони чи законопроєкти.</p>
      <p>Про це вона розповіла в інтерв’ю ведучій <a href="https://prm.ua/u-sluzi-narodu-prisilayut-vkazivki-yak-golosuvati-skorohod/">«Прямого»</a> Даші Счастливій.</p>
      <p>«Мені багато разів пред'являли претензії, чому я не голосую так, як вирішує фракція. Я кажу: «Хлопці, якщо на фракції вирішили три людини або п'ять чоловік - це не означає, що так вирішила фракція». Більш того, це з проблемних питань. А по другому ми навіть не обговорюємо. У нас є спільний чат, де нам надсилають, як і за який закон ми голосуємо. Можна, звичайно, сидіти і натискати зелену кнопочку, бути баранчиком і нічого не читати. Але, на жаль чи на щастя, я читаю законопроєкти і висновки щодо цих законопроектів, і висновки Венеціанської комісії . І я завжди припускаю наслідки. Я не можу просто так натискати зелену кнопочку. Можна сказати: вас для цього обирали. Ні, не для цього», - розповіла Скороход.</p>
      <p>Раніше фракція «Слуги народу» <a href="https://glavcom.ua/country/society/slugi-narodu-na-zasidanni-frakciji-virishili-dolyu-skorohod-i-polyakova-640107.html">вирішила виключити зі складу депутатів Антона Полякова і Анну Скороход</a>.</p>
      <p>Нагадаємо, під час засідання Верховної Ради нардеп <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html">Скороход заявила, що її чоловіка затримали через її позицію проти скасування мораторію</a> і запуску ринку землі.</p>
      <p>У відповідь глава фракції «Слуга народу» Давид <a href="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html">Арахамія заявив, що Скороход пропонувала хабар</a> народним депутатам і має намір ініціювати її виключення з фракції.</p>
      <p>До відома, спікер парламенту Дмитро <a href="https://glavcom.ua/country/politics/razumkov-prokomentuvav-situaciyu-navkolo-deputatki-skorohod-640061.html">Разумков прокоментував ситуацію навколо депутатки Скороход.</a> Голова Ради підкреслив, що не може стверджувати, чи винен чоловік Скороход, чи ні.</p>
      <blockquote><b>Читайте також статтю:<br/></b>   •  <b><a href="https://glavcom.ua/country/politics/slugi-narodu-minus-dva-za-shcho-vignali-annu-skorohod-ta-antona-polyakova-640264.html">«Слуги народу»: мінус два. За що вигнали Анну Скороход та Антона Полякова</a></b></blockquote>
      <related>
        <a href="https://glavcom.ua/columns/sivanov/vzhe-nezabarom-vatniy-prosharok-slugi-narodu-perebizhit-do-lovochkina-i-medvedchuka-614454.html"/>
        <a href="https://glavcom.ua/news/mer-okupovanoji-gorlivki-viyavivsya-ukrajinskim-rozvidnikom-642096.html"/>
        <a href="https://glavcom.ua/country/incidents/narodnij-deputat-probachiv-gluhonimogo-spravu-pro-pogrozu-vbivstvom-sluzi-narodu-zakrili-642034.html"/>
      </related>
    </article>
  </body>
</html>