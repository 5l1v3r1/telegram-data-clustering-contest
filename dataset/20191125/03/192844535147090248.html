<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963206/"/>
    <meta property="og:site_name" content="Sanook"/>
    <meta property="article:published_time" content="2019-11-25T03:49:38+00:00"/>
    <meta property="og:title" content="&quot;โอ๊ค&quot; มาแล้ว! มาฟังคำตัดสินตามนัด ยอมรับตื่นเต้นนิดหน่อย แม่-น้องสาว ให้กำลังใจ"/>
    <meta property="og:description" content="นายพานทองแท้ หรือโอ๊ค ชินวัตร อายุ 40 ปี บุตรชายคนโตของนายทักษิณ ชินวัตร อดีตนายกรัฐมนตรี เดินทางมาถึง ศาลอาญาคดีทุจริตและประพฤติมิชอบกลาง ถ.นครไชยศรี แล้ว เพื่อฟังคำพิพากษา ตามกำหนดนัดอ่านคำพิพากษาในคดีฟอกเงินกู้แบงก์กรุงไทย ที่พนักงานอัยการฝ่ายคดีพิเศษ 4 เป็นโจทก์ยื่นฟ้อง นายพานทองแท้ เป็นจำเลย ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 และ 91"/>
  </head>
  <body>
    <article>
      <h1>"โอ๊ค" มาแล้ว! มาฟังคำตัดสินตามนัด ยอมรับตื่นเต้นนิดหน่อย แม่-น้องสาว ให้กำลังใจ</h1>
      <address>
        <time datetime="2019-11-25T03:49:38+00:00">25 Nov 2019, 03:49</time>
      </address>
      <p>นายพานทองแท้ หรือโอ๊ค ชินวัตร อายุ 40 ปี บุตรชายคนโตของนายทักษิณ ชินวัตร อดีตนายกรัฐมนตรี เดินทางมาถึง ศาลอาญาคดีทุจริตและประพฤติมิชอบกลาง ถ.นครไชยศรี แล้ว เพื่อฟังคำพิพากษา ตามกำหนดนัดอ่านคำพิพากษาในคดีฟอกเงินกู้แบงก์กรุงไทย ที่พนักงานอัยการฝ่ายคดีพิเศษ 4 เป็นโจทก์ยื่นฟ้อง นายพานทองแท้ เป็นจำเลย ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 และ 91</p>
      <p>จากกรณี ที่ นายพานทองแท้ รับโอนเงินเป็นเช็คจำนวน 10 ล้านบาท เข้าบัญชี ซึ่งมีการกล่าวหาว่าเงินนั้น เป็นส่วนหนึ่งของการกระทำจากการทุจริตปล่อยกู้สินเชื่อระหว่างธนาคารกรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย และอดีตคณะผู้บริหารธนาคารกรุงไทย ตกเป็นจำเลยในคดีของศาลฎีกาแผนกคดีอาญาของผู้ดำรงตำแหน่งทางการเมือง ซึ่งศาลได้มีคำพิพากษาถึงที่สุดแล้วให้จำคุกนายวิชัยและนายรัชฎา บุตรชายคนละ 12 ปีร่วมกับพวก โดยในส่วนของนายวิชัย , นายรัชฎา บุตรชาย และกลุ่มอดีตกรรมการบริษัทเอกชนในเครือกฤษดา รวม 6 คนนั้น ก็ถูกอัยการ ยื่นฟ้องความผิดฟอกเงินการทุจริตปล่อยกู้ดังกล่าวต่อศาลอาญาคดีทุจริตและประพฤติมิชอบ ด้วย เช่นกัน</p>
      <p>โดยวันนี้ <a href="http://www.sanook.com/news/7963274/">โอ๊ค พานทองแท้</a> เดินทางมาพร้อมกับ คุณหญิงพจมาน ณ ป้อมเพชร มารดา และ นางสาวแพทองธารและพินทองทา น้องสาว โดยโอ๊ค กล่าวตอบคำถามสื่อมวลชนเพียงสั้นๆว่าวันนี้รู้สึกตื่นเต้นนิดหน่อย ก่อนที่จะเดินทางเข้าไปด้านในห้องพิจารณาคดี</p>
      <p>อย่างไรก็ตาม วันนี้บรรยากาศที่ศาลอาญาคดีทุจริตและประพฤติมิชอบกลางยังมีสส.ของพรรคเพื่อไทยและคนสนิท มาให้กำลังใจครอบครัวตระกูลชินวัตร รวมถึงกองทัพสื่อมวลชนจำนวนมากที่เกาะติด รอทำ<a href="https://www.sanook.com/news/">ข่าว</a>กันตั้งแต่ช่วงเช้า</p>
      <p> </p>
    </article>
  </body>
</html>