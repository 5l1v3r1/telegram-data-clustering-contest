<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/alive/579095"/>
    <meta property="og:site_name" content="Spring News"/>
    <meta property="article:published_time" content="2019-11-25T03:45:56+00:00"/>
    <meta property="og:title" content="15 อาหารที่คุณอาจไม่คิดว่าจริง ๆ แล้วดีต่อสุขภาพ"/>
    <meta property="og:description" content="อาหารที่ดีต่อสุขภาพไม่ได้หมายความว่าต้องน่าเบื่อ อาหารบ"/>
  </head>
  <body>
    <article>
      <h1>15 อาหารที่คุณอาจไม่คิดว่าจริง ๆ แล้วดีต่อสุขภาพ</h1>
      <address>
        <time datetime="2019-11-25T03:45:56+00:00">25 Nov 2019, 03:45</time>
      </address>
      <p>อาหารที่ดีต่อสุขภาพไม่ได้หมายความว่าต้องน่าเบื่อ อาหารบางอย่างที่อาจทำให้คุณรู้สึกผิดเวลากิน จริง ๆ แล้วอาจเป็นอาหารที่ดีต่อสุขภาพ สำคัญคือคุณเอาวัตถุดิบต่าง ๆ มาประกอบอาหารและปรุงอย่างไร และกินอาหารนั้นบ่อยแค่ไหน และนี่คืออาหาร 15 อย่างที่คุณอาจไม่คาดคิดว่าจริง ๆ แล้วดีต่อสุขภาพ</p>
      <p>
        <b>พาสต้า</b>
      </p>
      <p>พาสต้าเป็นอาหารที่มีไขมันและเกลือต่ำ และอิ่มท้องนาน ดังนั้นจะไม่ทำให้คุณกินมากเกินไป หรือหิวเร็วจนต้องสรรหาของกินเล่นหลังมื้ออาหาร แต่ก็ต้องระวังว่าในพาสต้าจานที่กินใส่อะไรลงไปบ้าง อย่างเช่นถ้าเป็นซอสครีมใส่ชีสข้นๆอย่างอัลเฟรโด ก็เป็นการเพิ่มปริมาณไขมันและเกลือ ลองเปลี่ยนมาทานเส้นพาสต้าแบบโฮลวีท ซอสน้ำมันทะกอกโรยชีสพาร์เมซาน ทั้งอร่อย อิ่มท้อง และดีต่อสุขภาพ</p>
      <p>
        <b>เนื้อแดง</b>
      </p>
      <p>เรามักได้ยินว่าการกินเนื้อแดงไม่ดีต่อสุขภาพ ความจริงคือแค่ต้องเลือกให้ถูกชนิด เป็นเนื้อแดงส่วนที่มีไขมันต่ำ อย่างสันในเป็นต้น เนื้อแดงไขมันน้อยเป็นแหล่งโปรตีนที่ดี ทั้งยังมีไขมันโอเมกา-3 วิตามินบี-12 ไนอาซิน ธาตุสังกะสี และธาตุเหล็ก และถ้าทานในจำนวนที่ไม่มากเกินไป ยังช่วยลดคอเลสเตอรอล LDL ที่ไม่ดีต่อสุขภาพด้วย</p>
      <p>
        <b>ข้าวโพดคั่ว</b>
      </p>
      <p>เราอาจรู้สึกว่าป๊อปคอร์นหรือข้าวโพดคั่วเป็นอาหารประเภทที่ถูกเรียกว่าจังก์ฟู้ด แต่จริง ๆ แล้ว เมล็ดข้าวโพดนั้นเต็มไปด้วยไฟเบอร์ที่ทำให้คุณอิ่มท้อง นอกจากนี้ยังมีวิตามินบี ธาตุแมงกานีส ธาตุแมกนีเซียม สารต้านอนุมูลอิสระ  ข้อสำคัญคืออย่าใส่เครื่องปรุงมากไป อย่างเกลือ เนย น้ำตาล หรือเครื่องปรุงรสต่าง ๆ</p>
      <p>
        <b>น้ำผึ้ง</b>
      </p>
      <p>สารให้ความหวานตามธรรมชาติชนิดนี้เต็มไปด้วยสารต้านอนุมูลอิสระที่สามารถช่วยป้องกันเซลล์สึกหรอ และยังดีต่ออาการอักเสบและติดเชื้อ นอกจากนี้ยังช่วยผสมแบคทีเรียในท้องเพื่อช่วยเรื่องย่อยและซึมซับสารอาหาร</p>
      <p>
        <b>เนยถั่ว</b>
      </p>
      <p>แม้ว่าเนยถั่วจะมีไขมันอยู่บ้าง แต่ส่วนใหญ่เป็นไขมันไม่อิ่มตัว ซึ่งไม่เป็นอันตรายต่อร่างกาย การศึกษาวิจัยพบว่าคนที่กินถั่วหรือเนยถั่วเป็นประจำ มีโอกาสที่จะเป็นโรคหัวใจ หรือโรคเบาหวานชนิด 2 น้อยกว่าคนที่ไม่ค่อยกินถั่ว นอกจากนี้ เนยถั่วยังเป็นแหล่งธาตุโพแทสเซียม แต่ต้องระวังไม่บริโภคชนิดที่ใส่เกลือและน้ำตาลมาก</p>
      <p>
        <b>ช็อกโกแลต</b>
      </p>
      <p>ช็อกโกแลตมีสารที่เรียกว่าฟลาโวนอยด์ ที่จะช่วนป้องกันเซลล์สึกหรอ ช็อกโกแลตยังช่วยลดความดันโลหิต เพิ่มการไหลเวียนเลือดไปยังสมองและหัวใจ ที่จะช่วยลดความเสี่ยงการเป็นโรคหัวใจบางชนิด ดาร์กช็อกโกแลตดีต่อสุขภาพมากกว่าช็อกโกแลตชนิดอื่นเพราะมีส่วนผสมโกโก้สูง มีฟลาโวนอยด์มากและน้ำตาลต่ำ แต่ควรต้องระวังไม่เพลิดเพลินกับการบริโภคจนมากเกินไป</p>
      <p>
        <b>ไข่</b>
      </p>
      <p>ไข่เต็มไปด้วยสารอาหารนานาชนิด อย่างวิตามินบี กรดอมิโน ซึ่งเป็นส่วนในการสร้างโปรตีน นอกจากนี้ยังมีธาตุอาหารที่หาได้ยากในอาหารทั่วไปอย่างวิตามินดีและเซเลเนียม ไข่ทำให้คุณรู้สึกอิ่มท้อง ไข่จึงเป็นอาหารที่ดีที่กินตอนเริ่มวัน</p>
      <p>
        <b>เนื้อไก่ส่วนที่ไม่ใช่อก</b>
      </p>
      <p>เนื้อไก่ส่วนอื่นที่ไม่ใช่อกมีไขมันอิ่มตัวมากกว่าเนื้ออกก็จริง แต่ก็มีแร่ธาตุหลายอย่างที่จำเป็นต่อร่างกาย อย่างธาตุเหล็ก ธาตุสังกะสี ธาตุเซเลเนียม วิตามินเอ วิตามินบี และวิตามินเค นอกจากนี้ยังมีสารที่เรียกว่า ทอรีน ในปริมาณสูง ซึ่งเป็นตัวช่วยในการย่อยไขมันและช่วยเรื่องการอักเสบติดเชื้อและความดันโลหิต</p>
      <p>
        <b>สลัดมันฝรั่ง</b>
      </p>
      <p>อาหารที่เป็นมันฝรั่งแช่เย็น อย่างสลัดมันฝรั่ง มีสิ่งที่เรียกว่า ‘resistant starch’ หรือแป้งที่ทนการย่อย ซึ่งจะทำหน้าที่เสมือนเป็นไฟเบอร์ที่ช่วยรักษาความแข็งแรงของอวัยวะภายใน แต่ไม่ว่าจะทานแบบร้อนหรือเย็น มันฝรั่งก็มีสารอาหารมากมายอย่าง โพแทสเซียมและแมกนีเซียม อย่าลืมว่าต้องทานกับเครื่องปรุงหรือซอสที่ไขมันต่ำด้วย</p>
      <p>
        <b>กาแฟ</b>
      </p>
      <p>เรามักถูกเตือนให้บริโภคกาแฟน้อยลงหากมีความเสี่ยงเป็นโรคหัวใจหรือเส้นเลือดตีบ แต่การศึกษาวิจัยพบว่าการดื่มกาแฟปริมาณมากก็ไม่ได้เพิ่มความเสี่ยงในการเป็นโรคเหล่านี้ และถ้าดื่มถึงสามถึงห้าแก้วต่อวันอาจช่วยลดความเสี่ยงด้วยซ้ำ เพียงแต่ว่าการดื่มมากเกินไปอาจทำให้คุณกระสับกระส่ายและท้องไส้ปั่นป่วนได้ นอกจากนี้ ถึงแม้กาแฟจะดีต่อสุขภาพ แต่ไม่ควรระวังการใส่ครีมและน้ำตาลด้วย</p>
      <p>
        <b>เครื่องดื่มแอลกอฮอล์</b>
      </p>
      <p>การดื่มนิดๆ หน่อยๆ จริงๆแล้วดีต่อคุณ ผู้หญิงดื่มไม่เกินวันละ 1 แก้ว หรือผู้ชายไม่เกินวันละ 2 แก้ว จะช่วยลดความเสี่ยงการเป็นโรคหัวใจ นิ่วในไต นิ่วในถุงน้ำดี และโรคเบาหวานชนิด 2 ได้ แต่ถ้าเพลินกับการดื่มจนเกินไป เพราะจะส่งผลตรงกันข้าม</p>
      <p>
        <b>ผักแช่แข็ง</b>
      </p>
      <p>ผักแช่แข็งมีคุณค่าอาหารพอ ๆ กับผักสด พรืออาจมากกว่าผักสดในบางกรณีด้วยซ้ำ เพราะผักเหล่านี้ถูกคัดสรรมาแช่แข็งในช่วงที่ดีที่สุด ลองซื้อหาผักแช่แข็งมาไว้ทำอาหาร สะดวกและดีต่อสุขภาพ</p>
      <p>
        <b>ชีสบรี</b>
      </p>
      <p>ส่วนหนึ่งของการบริโภคอาหารที่สมดุลคือต้องกินไขมันด้วย อย่างเช่นชีสบรี โยเกิร์ต หรือนมที่มีมันเนย 100 เปอร์เซ็นต์ อาหารพวกนี้จะไม่เพิ่มความเสี่ยงในการเป็นโรคอ้วน โรคหัวใจ โรคเส้นเลือดตีบ หรือโรคเบาหวาน แต่ว่าต้องระวังเรื่องปริมาณพลังงานหรือแคลอรีเท่านั้น</p>
      <p>
        <b>เนื้อหมู</b>
      </p>
      <p>ถ้าคุณกำลังพยายามลดน้ำหนัก เนื้อหมูส่วนที่มีไขมันน้อยอย่างสันในจะเป็นกลายเป็นอาวุธลับได้อย่างดี กินเนื้อหมูสันในแทนเนื้อวัวหรือไก่ จะช่วยคุณลดน้ำหนักและไขมันในร่างกายด้วย</p>
      <p>
        <b>อาโวคาโด</b>
      </p>
      <p>ไขมันใช่ว่าจะไม่ดีเสมอไป ไขมันจากอาโวคาโดเชื่อมโยงกับระดับคอเลสเตอรอลที่ดีและสุขภาพหัวใจที่ดี การบริโภคอาโวคาโดเป็นประจำยังดีต่อสุขภาพตาและสุขภาพผิวด้วย</p>
    </article>
  </body>
</html>