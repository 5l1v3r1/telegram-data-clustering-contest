<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779176/%D8%A7%D8%B3%D8%AA%D9%82%D9%84%D8%A7%D9%84-%D8%B4%D8%A7%D9%86%D8%B3-%D8%AE%D9%88%D8%A8%DB%8C-%D8%A8%D8%B1%D8%A7%D8%A8%D8%B1-%D9%86%D8%B3%D8%A7%D8%AC%DB%8C-%D8%AF%D8%A7%D8%B1%D8%AF-%D9%85%D8%B1%D8%A7%D9%82%D8%A8-%D8%A8%D8%A7%D8%B4%D9%86%D8%AF-%D8%AF%DB%8C%D8%A7%D8%A8%D8%A7%D8%AA%D9%87-%D9%85%D8%AD%D8%B1%D9%88%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T03:35:30+00:00"/>
    <meta property="og:title" content="در گفتگو با مهر مطرح شد: استقلال شانس خوبی برابر نساجی دارد/مراقب باشند دیاباته محروم نشود"/>
    <meta property="og:description" content="پیشکسوت استقلال گفت: استقلال شانس خوبی برابر نساجی دارد و اگر آنها همان تیم سابق باشند، باز هم پیروزی پرگل دور از دسترس نیست."/>
  </head>
  <body>
    <article>
      <h1>در گفتگو با مهر مطرح شد: استقلال شانس خوبی برابر نساجی دارد/مراقب باشند دیاباته محروم نشود</h1>
      <address><time datetime="2019-11-25T03:35:30+00:00">25 Nov 2019, 03:35</time> by <a rel="author" href="https://www.mehrnews.com/archive?jr=566" target="_blank">علی خلف</a></address>
      <p>به گزارش <a href="https://www.mehrnews.com/">خبرنگار مهر</a>، در یکی از معدود دیدارهایی که در چارچوب هفته یازدهم لیگ برتر انجام می‌شود، استقلال در قائمشهر میهمان تیم نساجی است و شاگردان استراماچونی پس از پنج پیروزی متوالی در لیگ، حالا باید در این دیدار خارج از خانه به میدان بروند.</p>
      <p>رضا رجبی در گفتگو با <a href="https://www.mehrnews.com/">خبرنگار مهر</a> در این خصوص اظهار داشت: اگر این بازی پیش از وقفه دو هفته‌ای لیگ بود که با قاطعیت می‌شد صحبت از پیروزی پر گل استقلال کرد. اما ممکن است این وقفه در روند تیم خلل ایجاد کرده باشد.</p>
      <p>وی اضافه کرد: البته هنوز هم می‌شود گفت شانس استقلال به مراتب بیشتر از میزبانش است و اگر  اتفاقی نیفتد شاگردان استراماچونی این دیدار را هم با پیروزی پشت سر می‌گذارند.</p>
      <p>کاپیتان پیشین آبی پوشان گفت: استراماچونی در حالی باید تیمش را روانه این بازی کند که نیم نگاهی هم به هفته سیزدهم و دیدار با سپاهان دارد. دیداری که برای این تیم بسیار حائز اهمیت است و خیلی از معادلات بالای جدول را هم حل خواهد کرد.</p>
      <p>رجبی با اشاره به دیدارهای استقلال با سپاهان و شهر خودرو گفت: آبی پوشان نقش مهمی در تعیین وضعیت بالای جدول دارند و نتایج این تیم هم در وضعیت خودش و هم در وضعیت دیگر تیم‌های بالای جدول تاثیر گذار خواهد بود. </p>
      <p>پیشکسوت آبی پوشان در ادامه تصریح کرد: یکی از بازیکنان خیلی مهم این تیم در هفته‌های اخیر، شیخ دیاباته است که گویا این بازیکن سه اخطاره است و در معرض محرومیت قرار دارد. الان شرایط طوری نیست که به این بازیکن در آستانه دیدار با سپاهان استراحت داد چون سه امتیاز بازی با نساجی هم مهم است. اما باید این بازیکن توجیه شود که لااقل در یکی دو بازی پیش رو اخطار نگیرد تا در این سه بازی مهم امکان استفاده از و وجود داشته باشد.</p>
    </article>
  </body>
</html>