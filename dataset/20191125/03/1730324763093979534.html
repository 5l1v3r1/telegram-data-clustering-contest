<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244023/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T03:25:42+00:00"/>
    <meta property="og:title" content="จับตาประชุม ‘OPEC’ ต้นเดือน ธ.ค. เสี่ยงเจรจา ‘ลดกำลังผลิต-พยุงราคา’ ไม่สำเร็จ"/>
    <meta property="og:description" content="‘กูรูทิสโก้’ แนะจับตาประชุม ‘OPEC’ 5 ธ.ค.นี้  เสี่ยงเจรจาลดกำลังการผลิต พยุงราคาไม่สำเร็จ หลังสมาชิกส่อแววขัดแย้งสูง – เศรษฐกิจภายในย่ำแย่ แถมความต้องการใช้น้ำมันทั่วโลกลด เหตุเศรษฐกิจได้รับผลกระทบจากสงครามการค้า"/>
  </head>
  <body>
    <article>
      <h1>จับตาประชุม ‘OPEC’ ต้นเดือน ธ.ค. เสี่ยงเจรจา ‘ลดกำลังผลิต-พยุงราคา’ ไม่สำเร็จ</h1>
      <address><time datetime="2019-11-25T03:25:42+00:00">25 Nov 2019, 03:25</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>
        <b>‘กูรูทิสโก้’ แนะจับตาประชุม ‘OPEC’ 5 ธ.ค.นี้  เสี่ยงเจรจาลดกำลังการผลิต พยุงราคาไม่สำเร็จ หลังสมาชิกส่อแววขัดแย้งสูง – เศรษฐกิจภายในย่ำแย่ แถมความต้องการใช้น้ำมันทั่วโลกลด เหตุเศรษฐกิจได้รับผลกระทบจากสงครามการค้า</b>
      </p>
      <p><b>นายคมศร ประกอบผล </b>หัวหน้าศูนย์วิเคราะห์เศรษฐกิจและกลยุทธ์ทิส<b>โก้</b>  กล่าวว่าการค้นพบ <b>การผลิตน้ำมันดิบจากชั้นหินดินดาน (Shale Oil)</b> ทำให้<b> ปริมาณการผลิตน้ำมันของสหรัฐ เพิ่มขึ้นมากกว่า 1 เท่าตัวในช่วงไม่ถึง 10 ปีที่ผ่านมา</b> และทำให้สหรัฐ กลายเป็นประเทศผู้ผลิตน้ำมันรายใหญ่ที่สุดในโลก แซงหน้าซาอุดิอาระเบีย และรัสเซียไปในปีที่แล้ว การเติบโตอย่างก้าวกระโดดของ Shale Oil จากสหรัฐ</p>
      <figure>
        <img src="https://www.thebangkokinsight.com/wp-content/uploads/2019/11/Tisco111-1.png"/>
      </figure>
      <p>ส่งผลกดดันให้ <b>กลุ่มประเทศโอเปก (OPEC)</b> ร่วมกับผู้ผลิตน้ำมันรายใหญ่อื่นๆ เช่น รัสเซีย และเม็กซิโก  รวมตัวกันในนาม <b>โอเปคพลัส (OPEC+)</b> ต้องตัดสินใจร่วมกัน<b>ลดปริมาณการผลิตน้ำมันดิบ</b>รวม 1.2 ล้านบาร์เรลต่อวัน ตั้งแต่ปลายปีที่แล้ว เพื่อหลีกเลี่ยงภาวะอุปทานล้นตลาด และประคองราคาน้ำมัน (WTI) ให้กลับมายืนเหนือระดับ 50 ดอลลาร์ต่อบาร์เรลได้ในปีนี้</p>
      <p>แม้ <b>‘OPEC’</b> จะประสบความสำเร็จในการประคองราคาน้ำมันในช่วงปีที่ผ่านมา แต่การเติบโตของ <b>‘Shale Oil’</b> ในสหรัฐ ยังไม่มีท่าทีจะหยุดลง โดย<b>ปริมาณการผลิตน้ำมันดิบของสหรัฐ ได้เพิ่มขึ้นสู่ระดับสูงสุดในประวัติศาสตร์ที่ 12.8 ล้านบาร์เรลต่อวัน</b> ณ ต้นเดือนพฤศจิกายนที่ผ่านมา และ OPEC ยังคาดว่าการผลิตน้ำมันดิบของสหรัฐ คาดว่าจะ <b>เติบโตต่อเนื่องอีก 1.5 ล้านบาร์เรลต่อวัน </b>ในปี 2563</p>
      <p>ยิ่งไปกว่านั้น <b>ประเทศผู้ผลิตน้ำมันขนาดใหญ่นอกกลุ่ม OPEC ยังมีแผนเพิ่มปริมาณการผลิตน้ำมัน จากแหล่งน้ำมันขนาดใหญ่ที่เพิ่งค้นพบ</b> เช่น <b>แหล่ง Buzios</b> และ <b>แหล่ง Lula ในบราซิล</b> และ <b>แหล่ง Johan Sverdrup ในนอร์เวย์</b>  ทำให้ปริมาณการผลิตน้ำมันของทั้งสองประเทศคาดว่าจะเพิ่มขึ้นอีกรวม<b> 5 แสนบาร์เรลต่อวัน</b> และเมื่อรวมกับการเติบโตของสหรัฐ และประเทศอื่นๆ ทำให้<b> ปริมาณการผลิตน้ำมันดิบของโลก คาดว่าจะเพิ่มขึ้นอีก 2.2 ล้านบาร์เรลต่อวันในปี 2563</b></p>
      <figure>
        <img src="https://www.thebangkokinsight.com/wp-content/uploads/2019/11/Shale-Oil-AFP.jpg"/>
      </figure>
      <p>“ขณะที่อุปสงค์กลับชะลอตัวลงตามแนวโน้ม การขยายตัวของเศรษฐกิจ ที่ถูกกระทบจากสงครามการค้าที่กดดันภาคการผลิตให้หดตัวทั่วโลก โดยคาดการณ์ของ OPEC ชี้ว่าความต้องการน้ำมันดิบของโลกจะเติบโตเพียง 1.1 ล้านบาร์เรลต่อวัน ในปี 2563 ปริมาณการผลิตที่เติบโตเร็วกว่าความต้องการใช้น้ำมันดิบหนึ่งเท่าตัว ทำให้กลุ่ม OPEC ไม่มีทางเลือกอื่นนอกจากจะต้องลดปริมาณการผลิตลงเพิ่มอีก เพื่อหลีกเลี่ยงภาวะอุปทานล้นตลาดในปีหน้า” นายคมศร กล่าว</p>
      <p>ความขัดแย้งภายในกลุ่ม OPEC ที่เพิ่มขึ้นอย่างต่อเนื่อง อาจเป็นอุปสรรคต่อการบรรลุข้อตกลงลดปริมาณการผลิต โดยสมาชิกที่มีอิทธิพลมากที่สุดอย่างซาอุดิอาระเบีย ต้องการลดการผลิตลงอีกเพื่อพยุงราคาน้ำมันให้สูง และดันราคาหุ้นบริษัทน้ำมันแห่งชาติ Saudi Aramco  จะขายหุ้นสามัญเพิ่มทุนต่อประชาชนทั่วไปครั้งแรก (IPO) ในช่วงปลายปีนี้</p>
      <p>ขณะที่ประเทศสมาชิกอื่นๆ ซึ่งประสบปัญหาฐานะการคลังย่ำแย่ เนื่องจากรายได้จากการขายน้ำมันลดลง บางส่วนไม่เห็นด้วยที่จะลดปริมาณการผลิตลงมากกว่านี้ โดยตัวอย่างที่ชัดเจนที่สุดได้แก่ประเทศเอกวาดอร์  เตรียมประกาศถอนตัวจากการเป็นสมาชิก OPEC ตั้งแต่วันที่ 1 มกราคม 2563 เนื่องจากต้องการเพิ่มการผลิตน้ำมันเพื่อหารายได้เข้าประเทศ</p>
      <figure>
        <img src="https://www.thebangkokinsight.com/wp-content/uploads/2019/11/OPEC-AFP.jpg"/>
      </figure>
      <p>ท่ามกลางความขัดแย้งในกลุ่ม OPEC ที่เริ่มมีสัญญาณรุนแรงขึ้นเรื่อยๆ ประกอบฐานะการเงินที่ย่ำแย่ของประเทศสมาชิก ทำให้การประชุม OPEC ครั้งถัดไปในวันที่ 5 ธันวาคม 2562 มีความเสี่ยงสูงที่สมาชิกจะไม่สามารถบรรลุข้อตกลงลดปริมาณการผลิตได้สำเร็จ หากเป็นเช่นนั้น ตลาดน้ำมันโลกก็จะเข้าสู่ <b>ภาวะอุปทานล้นตลาด (Oversupplied)</b> <b>อาจทำให้ราคาน้ำมันดิบ WTI อาจกลับไปเคลื่อนไหวต่ำกว่า 50 ดอลลาร์ต่อบาร์เรล อีกครั้งในปี 2563</b></p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244023%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244409/"/>
        <a href="https://www.thebangkokinsight.com/244340/"/>
        <a href="https://www.thebangkokinsight.com/244325/"/>
        <a href="https://www.thebangkokinsight.com/244317/"/>
      </related>
    </article>
  </body>
</html>