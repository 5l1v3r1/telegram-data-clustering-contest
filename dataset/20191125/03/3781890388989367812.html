<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743430"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T03:30:00+00:00"/>
    <meta property="og:title" content="เพนตากอนปลดรมต.ทบวงทหารเรือปมขัดแย้ง&quot;ทรัมป์&quot;"/>
    <meta property="og:description" content="กระทวงกลาโหมสหรัฐปลดรัฐมนตรีทบวงทหารเรือ จากกรณี 'จุดยืนที่แตกต่าง' กับประธานาธิบดีโดนัลด์ ทรัมป์ ในการจัดการคดีเจ้าหน้าที่หน่วยซีลสังหารเชลยนักโทษไอเอสในอิรัก"/>
  </head>
  <body>
    <article>
      <h1>เพนตากอนปลดรมต.ทบวงทหารเรือปมขัดแย้ง"ทรัมป์"</h1>
      <address>
        <time datetime="2019-11-25T03:30:00+00:00">25 Nov 2019, 03:30</time>
      </address>
      <p>
        <b>กระทวงกลาโหมสหรัฐปลดรัฐมนตรีทบวงทหารเรือ จากกรณี "จุดยืนที่แตกต่าง" กับประธานาธิบดีโดนัลด์ ทรัมป์ ในการจัดการคดีเจ้าหน้าที่หน่วยซีลสังหารเชลยนักโทษไอเอสในอิรัก</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 24 พ.ย. ว่านายมาร์ค เอสเปอร์ รมว.กระทวงกลาโหมสหรัฐ มีคำสั่งเมื่อวันอาทิตย์ ปลดนายริชาร์ด สเปนเซอร์ ออกจากตำแหน่งรัฐมนตรีทบวงทหารเรือ เนื่องจากสูญเสีย "ความไว้วางใจและความเชื่อมั่น"  ต่อสเปนเซอร์ ในการจัดการคดีความของเจ้าหน้าที่เอ็ดเวิร์ด กัลลาเกอร์ สังกัดหน่วยรบพิเศษของกองทัพเรือสหรัฐ หรือ "หน่วยซีล"  ซึ่งก่อเหตุสังหารเชลยนักโทษไอเอสในอิรักที่ได้รับบาดเจ็บ เมื่อปี 2560 แม้ศาลทหารยกฟ้องเจ้าหน้าหน้าที่กัลลาเกอร์เมื่อเดือนก.ค. ที่ผ่านมา แต่สเปนเซอร์ยืนกรานว่า ต้องมีการตรวจสอบภายในกองทัพเรือ ซึ่งอาจส่งผลให้เจ้าหน้าที่กัลลาเกอร์ถูกริบเครื่องหมายสงครามพิเศษ หรือ "ตราหน่วยซีลสามง่าม" ถูกถอดยศจ่าเอก และพ้นจากการเป็นเจ้าหน้าที่หน่วยซีล "อย่างเป็นทางการ"<br/> </p>
      <figure>
        <iframe data-src="https://twitter.com/ABCWorldNews/status/1198783362237915136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม ทำเนียบขาวออกแถลงการณ์เมื่อต้นเดือนนี้ ว่าประธานาธิบดีโดนัลด์ ทรัมป์ มีคำสั่งคืนยศจ่าเอกและเครื่องหมายสงครามพิเศษให้กับเจ้าหน้าที่กัลลาเกอร์ พร้อมทั้งอภัยโทษทหารอีก 2 นายจากคดีอาชญากรรมสงครามในอัฟกานิสถาน ซึ่งสเปนเซอร์วิจารณ์ว่าเป็น "การแทรกแซง" กระบวนการยุติธรรมของฝ่ายทหาร และผู้นำสหรัฐควรประสานงานกับกองทัพ "ตามขั้นตอนและเป็นทางการ"  มิเช่นนั้นเขาคงไม่อาจยืนอยู่บนเส้นทางเดียวกับบุคคลที่แต่งตั้งเขาได้อีกต่อไป "จากทัศนคติด้านวินัยทหารที่แตกต่างกัน"<br/> </p>
      <figure>
        <iframe data-src="https://twitter.com/realDonaldTrump/status/1198746358091530241?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/realDonaldTrump/status/1198746377720909824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/KellyO/status/1198752576944168960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่นายโจนาธาน ฮอฟฟ์แมน โฆษกพลเรือนของเพนตากอน ปฏิเสธให้ความเห็นต่อรายงานเกี่ยวกับทรรศนะของสเปนเซอร์ที่มีต่อผู้นำสหรัฐ แต่กล่าวว่าการที่สเปนเซอร์ไม่เคยแจ้งให้เอสเปอร์ทราบ ว่ากองทัพเรือจะสอบสวนเจ้าหน้าที่กัลลาเกอร์เป็นการภายในนั้น "น่าผิดหวัง" ด้านทรัมป์ทวีตวิจารณ์กระบวนการไต่สวนของกองทัพเรือต่อเจ้าหน้าที่กัลลาเกอร์ แต่ "ขอบคุณ" การทำงานของสเปนเซอร์ และกล่าวว่าเมื่อเจ้าหน้าที่กัลลาเกอร์เกษียณอายุราชการ เขาจะยังคงมียศและเครื่องหมายของหน่วยซีลติดตัว.<br/><br/><b>เครดิตภาพ : REUTERS</b></p>
    </article>
  </body>
</html>