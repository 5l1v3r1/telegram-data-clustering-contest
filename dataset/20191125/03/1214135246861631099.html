<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/education/30241"/>
    <meta property="og:site_name" content="ערים"/>
    <meta property="article:published_time" content="2019-11-25T03:35:25+00:00"/>
    <meta property="og:title" content="הורים לתלמידי בית הספר הראי&quot;ה ברחובות טוענים להזנחה קשה"/>
    <meta property="og:description" content="בית ספר תלמוד תורה הראי&quot;ה ברחובות עבר השנה למבנה בית הספר הדרים בקרית משה, למרות שרוב התלמידים בו גרים בשרונה. אחת האמהות: &quot;התקרות בכיתות שבורות, המדרגות רעועות, אין אסלות בשירותים ואין נייר טואלט. התביישתי להכניס את הילד שלי לכיתה א'&quot;. מהעירייה מוסרים בתגובה: &quot;במבנה הקיים הושקעו עשרות אלפי שקלים בשיפוץ, וכל בקשה או צורך מצד בית הספר וההורים נענים מייד&quot;"/>
  </head>
  <body>
    <article>
      <h1>הורים לתלמידי בית הספר הראי"ה ברחובות טוענים להזנחה קשה</h1>
      <h2>בית ספר תלמוד תורה הראי"ה ברחובות עבר השנה למבנה בית הספר הדרים בקרית משה, למרות שרוב התלמידים בו גרים בשרונה. אחת האמהות: "התקרות בכיתות שבורות, המדרגות רעועות, אין אסלות בשירותים ואין נייר טואלט. התביישתי להכניס את הילד שלי לכיתה א'". מהעירייה מוסרים בתגובה: "במבנה הקיים הושקעו עשרות אלפי שקלים בשיפוץ, וכל בקשה או צורך מצד בית הספר וההורים נענים מייד"</h2>
      <address><time datetime="2019-11-25T03:35:25+00:00">25 Nov 2019, 03:35</time> by <a rel="author">אלעד חיימוביץ'</a></address>
      <p>בית ספר תלמוד תורה הראי"ה ברחובות עבר השנה למבנה בית הספר הדרים בקרית משה, למרות שרוב התלמידים בו גרים בשרונה. הורים לתלמידי בית הספר טוענים להזנחה קשה ולהתעלמות של העירייה מפניותיהם.</p>
      <p>שרונה לביא, אם לתלמיד כיתה א' בבית הספר, אומרת ל"ערים": "מצב ההזנחה בבית הספר קשה. מדובר בבית ספר שהיה בעבר בקרית עקרון ולאחר מכן עבר למרכז תקוותינו ברחובות. השנה זרקו את התלמידים למבנה בית הספר הדרים בקרית משה, למרות שהרוב המוחלט מהילדים בכלל לא מהשכונה הזו, אלא גרים בשרונה. כך יוצא שכל בוקר וכל צהריים יותר מ-100 ילדים נאלצים לנסוע 8 קילומטרים לכל כיוון בהסעה או באמצעות ההורים. בעירייה החליטו להעביר את בית הספר הדרים למבנה חדש, ואת בית הספר שלנו להעביר למבנה בן 45 שנים, ללא תנאי לימוד מינימליים. ממש התביישתי להכניס את הילד שלי לכיתה א'. נדהמתי לגלות שכל הכיתה מפורקת. זו סכנת נפשות".</p>
      <p>
        <b>באילו מפגעים נתקלת?</b>
      </p>
      <p>"חלק מהתקרות בכיתות שבורות. המדרגות רעועות, אין אסלות בשירותים ואין נייר טואלט. הילד שלי למשל מעדיף להתאפק ולא הולך לשירותים מהבוקר עד 15:00. התחלנו לשלוח אותו עם נייר טואלט בתיק, אבל אסלות סבירות עדיין אין. גם במגרש אין שום הצללות".</p>
      <figure>
        <img src="https://www.arimnews.co.il/wp-content/uploads/2019/11/7438b17e204c824f935e9e569e7fe9fa.jpeg"/>
        <figcaption>תא שירותים בבית הספר הראי"ה</figcaption>
      </figure>
      <figure>
        <img src="https://www.arimnews.co.il/wp-content/uploads/2019/11/d11f3a3f7d34b02c3d9178f3ce21390e.jpeg"/>
        <figcaption>תא שירותים בבית הספר הראי"ה</figcaption>
      </figure>
      <p>עוד מוסיפה לביא: "אני גרה מול בית הספר ניצני המדע וכואב לי לראות את ההבדלים בין מה שאני רואה פה בבוקר לבין מה שאני רואה שנעשה בבית הספר שלנו. מדובר על הזנחה מאוד מאוד קשה ולצערי אנחנו לא מצליחים לקבוע פגישה עם מחזיק תיק החינוך זהר בלום. ברגע שמבינים שמדובר בבית ספר דתי, שולחים אותי למחלקה לחינוך חרדי. כבר שלושה חודשים מבטיחים לנו שיפור, אבל שום דבר לא קורה בפועל.</p>
      <p>"לשם השוואה, השנה הקימו בעיר את בית הספר הדמוקרטי ותוך חודש וחצי עשו הצללה, עשו שירותים, ועוד. הבעיה שאצלנו יש הורים שלא עושים רעש ואומרים 'מה שהשם נתן, תודה רבה'. מסתפקים במועט. אני מאוד מצטערת אבל כילידת רחובות וכמי שגדלה בעיר הזו וחונכה בדה שליט ובאורט, מאוד כואב לי לראות את היחס אלינו. בחיים לא נתקלתי בתת רמה כזו. מבחינתי איך שהכיתות נראות זו בושה לעיר רחובות ולמדינת ישראל".</p>
      <p>בסיכום דבריה אומרת לביא: "ראיתי אצלכם ב"ערים" כתבה על כך שזהר בלום מתעקש לקיים את טקס מצטייני החינוך שעלותו עשרות אלפי שקלים. אותי זה מעליב שאותו זהר בלום לא מתייחס גם אלינו".</p>
      <figure>
        <img src="https://www.arimnews.co.il/wp-content/uploads/2019/11/c373ea60df54d86be10324e665611b92.jpeg"/>
        <figcaption>כיור בשירותי בית הספר הראי"ה</figcaption>
      </figure>
      <p>מהעירייה נמסר בתגובה: "הורי בית הספר ביקשו מעיריית רחובות בכל לשון של בקשה להסכים להעברתו של בית הספר לרחובות, והעירייה ניאותה לכך למרות מגוון זרמי החינוך שכבר קיימים בעיר. עוד כשביקשו הורי התלמידים להעביר את בית הספר מקרית עקרון לרחובות, העירייה הבהירה כי המבנה המיועד לו הוא מבנה בית הספר הדרים וכי עד לפינויו ישהו התלמידים במבנה תקוותינו באופן זמני. במבנה הקיים הושקעו עשרות אלפי שקלים בשיפוץ, וכל בקשה או צורך מצד בית הספר וההורים נענים מייד. גם בימים אלה ממש, וללא קשר לפנייה זו, העירייה משקיעה בשיפוצים ובהצטיידות. צר לנו כי על אף כל המאמצים למן הרגע הראשון, מועלות טענות כגון אלו כלפי העירייה".</p>
    </article>
  </body>
</html>