<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1032178/kairos-saronei-ti-xora-o-giryonis-sovara-provlimata-se-arketes-perioxes"/>
    <meta property="og:site_name" content="Newsbomb"/>
    <meta property="article:published_time" content="2019-11-25T03:35:28+00:00"/>
    <meta property="og:title" content="Καιρός: Σαρώνει τη χώρα ο «Γηρυόνης» - Σοβαρά προβλήματα σε αρκετές περιοχές"/>
    <meta property="og:description" content="Καιρός σήμερα - Ειδήσεις: Σαρωτικό είναι το πέρασμα του «Γηρυόνη» - Η κακοκαιρία έχει δημιουργήσει προβλήματα σε πολλές περιοχές της χώρας."/>
  </head>
  <body>
    <article>
      <h1>Καιρός: Σαρώνει τη χώρα ο «Γηρυόνης» - Σοβαρά προβλήματα σε αρκετές περιοχές</h1>
      <h2>Καιρός σήμερα - Ειδήσεις: Σαρωτικό είναι το πέρασμα του «Γηρυόνη» - Η κακοκαιρία έχει δημιουργήσει προβλήματα σε πολλές περιοχές της χώρας.</h2>
      <address><time datetime="2019-11-25T03:35:28+00:00">25 Nov 2019, 03:35</time> by <a rel="author">Newsroom</a></address>
      <p>Σύμφωνα με την επίσημη ενημέρωση από την Πυροσβεστική υπάρχουν δεκάδες κλήσεις για άντληση υδάτων και απεγκλωβισμούς στην περιοχή της Κινέτας.</p>
      <h3>Διακοπή κυκλοφορίας</h3>
      <p>
        <b>Από την έντονη καταιγίδα υπερχείλισε το ρέμα της Πίκας.</b>
      </p>
      <p>Αποτέλεσμα ήταν το νερό να φτάσει στο ύψος της Εθνικής οδού, με κίνδυνο για τα διερχόμενα αυτοκίνητα.</p>
      <figure>
        <iframe src="https://www.facebook.com/plugins/video.php?href=https://www.facebook.com/Forecastweather.Greece/videos/444993359537878/&amp;width=500&amp;show_text=false&amp;appId=151006228371001&amp;height=281" width="500" height="281" data-service="Facebook" scrolling="no"/>
      </figure>
      <p>Με απόφαση της Πολιτικής Προστασίας, διεκόπη η κυκλοφορία στο 61ο χιλιόμετρο της Εθνικής, από την Κινέτα έως τους Αγίους Θεοδώρους, καθώς το ρέμα κατέβαζε φερτά υλικά προς την περιοχή της Κινέτας.</p>
      <p>Τα νερά από το ρέμα έφτασαν μέχρι τον κεντρικό δρόμο, με αποτέλεσμα οι αρμόδιοι να δώσουν εντολή για διακοπή της κυκλοφορίας και στην παλαιά Εθνική οδός, κόβοντας στην ουσία, προσωρινά, κάθε δίοδο προς την Αθήνα.</p>
      <figure>
        <iframe src="https://www.youtube.com/embed/zsClF6UzRVw" width="560" height="315" data-service="Youtube" scrolling="no"/>
      </figure>
      <p>Η εντολή που δόθηκε ήταν να κλείσει η Ολυμπία Οδός από τα διόδια του Καλαμακίου έως τους Αγίους Θεοδώρους και η παλιά Εθνική από τα διόδια της Ελευσίνας προς Κόρινθο, έως και τα διόδια του Καλαμακίου.</p>
      <p>Στο σημείο και στην κατοικημένη περιοχή έσπευσαν δυνάμεις της Πυροσβεστικής ενώ δόθηκε εντολή στους κατοίκους μεμονωμένων σπιτιών, να είναι έτοιμοι, ώστε εάν κριθεί απαραίτητο να εγκαταλείψουν τις οικίες τους.</p>
      <h3>Δυνατή καταιγίδα στα Τρίκαλα</h3>
      <p>Στις περιοχές που πλήττονται από το κύμα κακοκαιρίας βρίσκεται και ο Νομός Τρικάλων.</p>
      <p>Ήδη από το απόγευμα της Κυριακής εκδηλώνονται καταιγίδες σε όλο το Νομό, οι οποίες κατά τόπους είναι έντονες.</p>
      <p>Σύμφωνα με το <a href="https://trikalavoice.gr/%cf%84%ce%bf%cf%80%ce%b9%ce%ba%ce%ac/%ce%ad%ce%bd%cf%84%ce%bf%ce%bd%ce%b5%cf%82-%ce%ba%ce%b1%cf%84%ce%b1%ce%b9%ce%b3%ce%af%ce%b4%ce%b5%cf%82-%cf%83%cf%84%ce%b1-%cf%84%cf%81%ce%af%ce%ba%ce%b1%ce%bb%ce%b1-%cf%83%cf%85%ce%bd%ce%b1%ce%b3/">trikalavoice.gr</a> η κατάσταση ήταν δύσκολη στην Ε.Ο. Τρικάλων-Καλαμπάκας λόγω της ισχυρής βροχόπτωσης και οι οδηγοί αναγκάστηκαν να κινηθούν με πολύ μεγάλη προσοχή λόγω της περιορισμένης ορατότητας.</p>
      <figure>
        <iframe src="https://www.youtube.com/embed/JH6my4vacJw" width="560" height="315" data-service="Youtube" scrolling="no"/>
      </figure>
      <p>
        <i><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></i>
      </p>
      <h3>Η θάλασσα βγήκε στη στεριά στην Κατερίνη</h3>
      <p>Μεγάλα προβλήματα στην παραλία της Κατερίνης έχει προκαλέσει το πέρασμα της κακοκαιρίας «Γηρυόνης», καθώς φούσκωσε η θάλασσα και μεγάλες ποσότητες νερού εισχώρησαν στον αστικό ιστό.</p>
      <p>Οι αρμόδιες υπηρεσίες έδωσαν εντολή για εκκένωση των κατοικιών που βρίσκονται στην πρώτη γραμμή της παραλίας, και έθεσαν σε κατάσταση ετοιμότητας τους κατοίκους των κατοικημένων περιοχών που βρίσκονται πιο πίσω, ώστε να μετακινηθούν το συντομότερο δυνατό, αν κριθεί απαραίτητο.</p>
      <p>Στο σημείο βρίσκονται μονάδες της αστυνομίας και της πυροσβεστικής, ώστε να βοηθήσουν στον συντονισμό της επιχείρησης.</p>
      <h3>Έκλεισε προσωρινά η σιδηροδρομική γραμμή Σερρών - Δράμας</h3>
      <p>Την προσωρινή διακοπή της κυκλοφορίας στη σιδηροδρομική γραμμή Σερρών - Δράμας προκάλεσε το πέρασμα της κακοκαιρίας «Γηρυόνης».</p>
      <p>Φερτά υλικά που μεταφέρθηκαν στις ράγες από μεγάλες ποσότητες νερού, προκάλεσαν μετατόπιση των γραμμών του δικτύου, στη γέφυρα του Νεοχωρίου.</p>
      <p>Η κυκλοφορία της γραμμής διακόπηκε, καθώς το τρένο δεν μπορούσε να περάσει.</p>
      <p>Αμέσως στο σημείο έσπευσαν συνεργεία για τον καθαρισμό και την επιδιόρθωση των γραμμών, ενώ οι επιβάτες του τρένου μεταφέρθηκαν σε λεωφορεία του ΟΣΕ, ώστε να μεταβούν στους προορισμούς τους.</p>
    </article>
  </body>
</html>