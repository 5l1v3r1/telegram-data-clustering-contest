<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-virat-kohli-accepts-tim-paine-s-challenge-to-play-in-pink-ball-in-australia-1.1074874"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T03:47:35+00:00"/>
    <meta property="og:title" content="শর্ত মানলে অস্ট্রেলিয়ায় গোলাপি বলের টেস্ট খেলতে রাজি বিরাট"/>
    <meta property="og:description" content="স্টিভ স্মিথদের ক্রিকেট বোর্ড আগেই জানিয়েছিল, পরের বছর ভারতকে তারা একটা দিনরাতের টেস্ট খেলার প্রস্তাব দেবে অস্ট্রেলিয়ার মাটিতে। রবিবার ব্রিসবেনে পাকিস্তানকে হারিয়ে উঠে অস্ট্রেলিয়ার অধিনায়ক টিম পেনও ঘুরিয়ে চ্যালেঞ্জ ছুড়েছেন।"/>
  </head>
  <body>
    <article>
      <h1>শর্ত মানলে অস্ট্রেলিয়ায় গোলাপি বলের টেস্ট খেলতে রাজি বিরাট</h1>
      <address><time datetime="2019-11-25T03:47:35+00:00">25 Nov 2019, 03:47</time> by <a rel="author">কৌশিক দাশ</a></address>
      <p>অস্ট্রেলিয়ার মাটিতে দিনরাতের টেস্ট খেলার চ্যালেঞ্জ নিতে তৈরি বিরাট কোহালি। তবে গোলাপি বলের সেই টেস্ট তখনই হবে, যদি ভারত অধিনায়কের শর্ত মেনে নেওয়া হয়। </p>
      <p>স্টিভ স্মিথদের ক্রিকেট বোর্ড আগেই জানিয়েছিল, পরের বছর ভারতকে তারা একটা দিনরাতের টেস্ট খেলার প্রস্তাব দেবে অস্ট্রেলিয়ার মাটিতে। রবিবার ব্রিসবেনে পাকিস্তানকে হারিয়ে উঠে অস্ট্রেলিয়ার অধিনায়ক টিম পেনও ঘুরিয়ে চ্যালেঞ্জ ছুড়েছেন। জানিয়েছেন, তাঁরা ভারতের বিরুদ্ধে একটা দিনরাতের টেস্ট খেলতে চান পরের বছর। </p>
      <p>এ দিন বাংলাদেশকে হারিয়ে ভারত অধিনায়ক সাংবাদিক বৈঠকে আসার পরে তাঁকে জানানো হয় পেনের বক্তব্য। যা শোনার পরে কোহালি   বলেন, ‘‘গোলাপি বলে টেস্ট খেলার আগে ঠিক মতো পরিকল্পনা দরকার। অল্প সময়ের মধ্যে দুম করে দিনরাতের টেস্ট খেলতে নামা যায় না। আগে একটা ভাল প্রস্তুতি ম্যাচ দেওয়া হোক আমাদের। প্রস্তুত হওয়ার জন্য যথেষ্ট সময় দেওয়া হোক, তা হলে আমরা সব কিছুর জন্যই রাজি আছি।’’</p>
      <p>অস্ট্রেলীয় বোর্ডের চিফ এগজিকিউটিভ অফিসার কেভিন রবার্টস এর আগে আনন্দবাজারকে বলেছিলেন, ইডেন টেস্টের পরেই তাঁরা সরকারি ভাবে পরের বছর দিনরাতের টেস্ট খেলার প্রস্তাব দেবেন ভারতকে। কলকাতা টেস্ট শুরু হওয়ার আগের দিন কোহালি বলেছিলেন, ‘‘দিনরাতের টেস্ট খেলার আগে আমরা গোলাপি বলের প্র্যাক্টিস ম্যাচ চাই। এর আগের অস্ট্রেলিয়া সফরে সেই সুযোগ আমরা পাইনি। তাই দিনরাতের টেস্টও খেলিনি।’’ ঘরের মাঠে গোলাপি বলে দাপট দেখালেও কোহালি কিন্তু যথেষ্ট সতর্ক। তিনি বলছেন, ‘‘ঘরের মাঠে দিনরাতের টেস্ট খেলেছি আমরা। এখানকার পরিবেশ সম্পর্কে আমাদের বোলাররা ওয়াকিবহাল ছিল। কিন্তু বিদেশের মাঠে খেললেই আমরা ভাল করে বুঝতে পারব, গোলাপি বলে আর কী কী চ্যালেঞ্জের জন্য তৈরি থাকতে হবে।’’ তবে কোহালি এও জানাতে ভুলছেন না, শর্ত মানা হলে অস্ট্রেলিয়ার মাটিতে দিনরাতের টেস্ট খেলতে তৈরি তাঁরা। কোহালি এও জানাচ্ছেন, ইডেন টেস্টের আগে বাংলাদেশও এ রকম একটা প্রস্তুতি ম্যাচ খেলতে পারলে খুশি হত। ভারত অধিনায়কের মন্তব্য, ‘‘আপনারা বাংলাদেশকে জিজ্ঞেস করে দেখুন। ওরাও একটা প্রস্তুতি ম্যাচ খেলার কথা বলবে।’’      </p>
      <p>শুধু দিনরাতের টেস্টই নয়। অস্ট্রেলিয়া চায়, পরের বছর ভারত যেন ব্রিসবেন থেকে সফর শুরু করে। সাংবাদিকদের পেন বলেছেন, ‘‘আমরা চাইব, ভারত যেন প্রথম টেস্টটা ব্রিসবেনে খেলে। তবে বিরাটের থেকে এই ব্যাপারে অনুমতি নিতে হবে। ও যদি ভাল মেজাজে থাকে, একটা গোলাপি বলের টেস্টও অস্ট্রেলিয়ার মাটিতে দেখা যেতে পারে।’’ </p>
    </article>
  </body>
</html>