<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244157/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T03:23:26+00:00"/>
    <meta property="og:title" content="ฝ่ายค้านฮ่องกงคว้าชัยเลือกตั้งท้องถิ่น กดดัน ‘แคร์รี หลำ’ ฟังเสียงประชาชน"/>
    <meta property="og:description" content="ผู้สมัครที่ผู้สนับสนุนการเรียกร้องประชาธิปไตยในฮ่องกง คว้าชัยชนะอย่างถล่มทลายในการเลือกตั้งสภาท้องถิ่น ที่มีผู้ออกมาใช้สิทธิมากเป็นประวัติการณ์ เมื่อวานนี้ (24 พ.ย.) ถือเป็นชัยชนะในเชิงสัญลักษณ์ครั้งสำคัญของกลุ่มผู้ประท้วงต่อต้านคณะบริหารเกาะฮ่องกง หลังการประท้วงที่ยืดเยื้อมานาน 6 เดือน"/>
  </head>
  <body>
    <article>
      <h1>ฝ่ายค้านฮ่องกงคว้าชัยเลือกตั้งท้องถิ่น กดดัน ‘แคร์รี หลำ’ ฟังเสียงประชาชน</h1>
      <address><time datetime="2019-11-25T03:23:26+00:00">25 Nov 2019, 03:23</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ผู้สมัครที่ผู้สนับสนุนการเรียกร้องประชาธิปไตยในฮ่องกง คว้าชัยชนะอย่างถล่มทลายในการเลือกตั้งสภาท้องถิ่น ที่มีผู้ออกมาใช้สิทธิมากเป็นประวัติการณ์ เมื่อวานนี้ (24 พ.ย.) ถือเป็นชัยชนะในเชิงสัญลักษณ์ครั้งสำคัญของกลุ่มผู้ประท้วงต่อต้านคณะบริหารเกาะฮ่องกง หลังการประท้วงที่ยืดเยื้อมานาน 6 เดือน</p>
      <figure>
        <img src="https://www.thebangkokinsight.com/wp-content/uploads/2019/11/000_1MJ7L6.jpg"/>
      </figure>
      <p>การเลือกตั้งสภาท้องถิ่นครั้งล่าสุดนี้ นับเป็นครั้งแรกในประวัติศาสตร์ฮ่องกง ที่ผู้สมัครฝั่งประชาธิปไตยสามารถคว้าที่นั่งมาครองได้มากกกว่าครึ่งหนึ่งของที่นั่งในสภาท้องถิ่นจำนวน 452 ที่นั่ง โดยสภาท้องถิ่นฮ่องกงนั้น มีหน้าที่บริหารจัดการการใช้จ่าย และตัดสินเรื่องราวต่างๆ ในชีวิตประจำวันของประชาชนจำนวนหนึ่ง อาทิ การขนส่ง ทั้งยังถือเป็นฐานรากหญ้าที่สำคัญ ต่อการสร้างอิทธิพลทางการเมืองในฮ่องกงด้วย</p>
      <p>ผู้ชนะบางรายระบุว่า ผลเลือกตั้งที่ออกมา เป็นเหมือนกับการลงคะแนนเสียงสนับสนุนการประท้วงที่เกิดขึ้น และอาจเพิ่มแรงกดดันต่อนางแคร์รี หลำ หัวหน้าคณะเจ้าหน้าที่บริหารเกาะฮ่องกง ในช่วงเวลาที่ฮ่องกงตกอยู่ท่ามกลางวิกฤติการเมืองครั้งเลวร้ายสุดในรอบหลายสิบปี</p>
      <p>“นี่คือพลังของประชาธิปไตย นี่เป็นสึนามิประชาธิปไตย” ทอมมี่ เจิ้ง กล่าว โดยเจิ้งเป็นอดีตแกนนำการประท้วงของกลุ่มนักศึกษา และคว้าชัยชนะในการเลือกตั้งที่เขตเหยียนหลง ใกล้กับชายแดนจีนมาได้</p>
      <p>ทางด้านนายบาร์นาบัส ฟุง ผู้อำนวยการกิจการเลือกตั้งฮ่องกง เปิดเผยว่า การเลือกตั้งครั้งนี้มีประชาชนออกมาใช้สิทธิอย่างน้อย 2.94 ล้านคน หรือคิดเป็นสัดส่วนมากกว่า 71% ของผู้มีสิทธิออกเสียงทั้งหมด ซึ่งดูเหมือนว่า จำนวนผู้ใช้สิทธิที่มากเป็นประวัติการณ์ได้รับแรงกระตุ้นจากเหตุความวุ่นวายที่เกิดขึ้นมานานหลายเดือน โดยในการเลือกตั้งสภาท้องถิ่นครั้งล่าสุดเมื่อ 4 ปีที่แล้ว มีผู้ออกมาใช้สิทธิราว 1.47 ล้านคน</p>
      <p>ขณะที่นายจิมมี แชม ผู้สมัครจากกลุ่มแนวหน้าเพื่อสิทธิมนุษยชนพลเรือน ซึ่งเป็นกลุ่มที่จัดการเดินขบวนประท้วงในบางครั้ง ได้รับชัยชนะในการเลือกตั้งครั้งนี้เช่นกัน และว่าผลเลือกตั้งที่ออกมา ควรเป็นการส่งสัญญาณว่า คณะบริหารเกาะฮ่องกงควรฟังเสียงของผู้ประท้วงได้เล้ว</p>
      <p>ทางด้านนักการเมืองฝั่งสนับสนุนรัฐบาลจีน ที่พ่ายแพ้การเลือกตั้งครั้งนี้ ระบุว่า การพ่ายแพ้ที่เกิดขึ้นไม่ได้มีสาเหตุมาจากผลงานทางการเมือง แต่เป็นเพราะความรู้สึกทางการเมือง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244157%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244263/"/>
        <a href="https://www.thebangkokinsight.com/244222/"/>
        <a href="https://www.thebangkokinsight.com/244108/"/>
        <a href="https://www.thebangkokinsight.com/243914/"/>
      </related>
    </article>
  </body>
</html>