<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/abdallah-chatila-lubnanli-is-adami-hitler-in-sapkasini-ve-daktilosunu-kotu-niyetliler-kullanmasin-diye-israil-fonuna-bagisladi,849613"/>
    <meta property="og:site_name" content="T24"/>
    <meta property="article:published_time" content="2019-11-25T15:14:00+00:00"/>
    <meta property="og:title" content="Lübnanlı iş adamı Hitler'in şapkasını ve daktilosunu 'kötü niyetliler kullanmasın' diye İsrail fonuna bağışladı"/>
    <meta property="og:description" content="Lübnanlı iş adamı Hitler'in şapkasını ve daktilosunu 'kötü niyetliler kullanmasın' diye İsrail fonuna bağışladı"/>
  </head>
  <body>
    <article>
      <h1>Lübnanlı iş adamı Hitler'in şapkasını ve daktilosunu 'kötü niyetliler kullanmasın' diye İsrail fonuna bağışladı</h1>
      <h2>Lübnanlı iş adamı Hitler'in şapkasını ve daktilosunu 'kötü niyetliler kullanmasın' diye İsrail fonuna bağışladı</h2>
      <address>
        <time datetime="2019-11-25T15:14:00+00:00">25 Nov 2019, 15:14</time>
      </address>
      <p>Lübnanlı iş adamı Abdallah Chatila, geçen hafta Almanya'daki tartışmalı bir müzayedede satın aldığı Nazi dönemine ait 10 parça eşyayı bir İsrail fonuna bağışladı.<br/>İsviçre'de yaşayan Chatila'nın 600 bin Euro ödeyerek aldığı parçalar arasında eski Nazi lideri Adolf Hitler'in şapkası da var.<br/>Chatila, Münih'teki Hermann Historica Müzayede Evi'nde düzenlenen açık artırmadaki parçaları, "Neo-Nazi propagandasında kullanılmalarını engellemek için aldığını" söyledi.<br/>Müzayede Yahudi gruplar tarafından sert bir şekilde eleştirilmişti.<br/>İsviçre'nin en zengin 300 kişisinden biri olan Chatila, Cenevre'de emlakçılık ve pırlanta ticareti yapıyor.<br/>Chatila'nın parçaları bağışladığı Keren Hayesod adlı fon, internet sitesinde kendisini "İsrail devleti ve toplumunun öncelikleri için çalışan" bir yardım kuruluşu olarak tanımlıyor.</p>
      <h3>'Yanlış kişilerin eline geçmesini istemedim'</h3>
      <p>Chatila, İsviçre'de yayımlanan Le Matin Dimanche gazetesine "Aşırı sağ popülizmi ve Yahudi düşmanlığı tüm Avrupa'da ve dünyada yayılıyor. Bu nesnelerin yanlış ellere geçmesini ve kötü niyetli kişiler tarafından kullanılmasını istemedim" dedi.<br/>Abdallah Chatila'nın satın aldığı parçalar arasında Hitler'in şapkasının yanı sıra puro kutusu, daktilosu ve eski Nazi liderinin Mein Kampf (Kavgam) adlı otobiyografisinin gümüş kapaklı bir baskısı da var.</p>
      <h3>Chatila'ya ödül verilecek</h3>
      <p>Chatila'nın bağış kararı aralarında Avrupa Yahudi Birliği'nin (EJA) da bulunduğu birçok Yahudi kuruluşu tarafından övgüyle karşılandı.<br/>EJA'nın başkanı haham Menachem Margolin, "Sinik bir dünyada böylesine bir jest, böylesine soylu bir nezaket, cömertlik ve dayanışma karşısında çok şaşırdık" dedi.<br/>Margolin, Chatila'nın Ocak ayında 100 Avrupa Parlamentosu üyesiyle birlikte Naziler'in en büyük toplama kampı olan Auschwitz'i ziyaret edeceğini ve burada ödül alacağını söyledi.</p>
      <p>
        <b>Haber, değiştirilmeden kaynağından otomatik olarak eklenmiştir</b>
      </p>
    </article>
  </body>
</html>