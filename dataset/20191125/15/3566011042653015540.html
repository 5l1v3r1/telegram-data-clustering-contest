<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549994.html/%D9%85%D8%B4%DA%A9%D9%84%D8%A7%D8%AA-%DA%A9%D8%B4%D9%88%D8%B1-%D8%A8%D8%A7-%D8%AF%DB%8C%D9%BE%D9%84%D9%85%D8%A7%D8%B3%DB%8C-%D8%A8%D8%B3%DB%8C%D8%AC-%D8%AD%D9%84-%D9%85%DB%8C-%D8%B4%D9%88%D8%AF--%D9%85%D8%B7%D8%A7%D9%84%D8%A8%D9%87-%DA%AF%D8%B1%DB%8C-%D9%88-%D8%AD%D9%82-%D9%85%D8%AF%D8%A7%D8%B1%DB%8C-%DA%A9%D8%A7%D8%B1-%D8%A8%D8%B3%DB%8C%D8%AC-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T15:51:00+00:00"/>
    <meta property="og:title" content="مشکلات کشور با دیپلماسی بسیج حل می‌شود/ مطالبه‌گری و حق‌مداری کار بسیج است"/>
    <meta property="og:description" content="جانشین رئیس سازمان بسیج مستضعفین با بیان اینکه بسیج کلید طلایی حل مشکلات کشور است، گفت: مشکلات کشور با دیپلماسی بسیج حل می‌شود."/>
  </head>
  <body>
    <article>
      <h1>مشکلات کشور با دیپلماسی بسیج حل می‌شود/ مطالبه‌گری و حق‌مداری کار بسیج است</h1>
      <h2>سردار سپهر:</h2>
      <address>
        <time datetime="2019-11-25T15:51:00+00:00">25 Nov 2019, 15:51</time>
      </address>
      <p>جانشین رئیس سازمان بسیج مستضعفین با بیان اینکه بسیج کلید طلایی حل مشکلات کشور است، گفت: مشکلات کشور با دیپلماسی بسیج حل می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://golestanema.com/">گلستان ما</a>، محمدحسین سپهر پیش از ظهر امروز در مجمع عالی بسیج استان گلستان که در حسینیه عاشقان ثارالله گرگان اظهار کرد: بسیج پیش قراول خدمت به مردم در رفع فقر و تبعیض است.</p>
      <p>وی با تاکید بر اینکه هدف امام از تشکیل بسیج فقط بسیجی برای ایران اسلامی نبود، افزود: امام فرمان تشکیل بسیج را برای همه مستضعفین جهان را صادر کردند.</p>
      <p>جانشین رئیس سازمان بسیج مستضعفین تاکید کرد: شاید خیلی ها در ابتدای انقلاب فلسفه کلام امام را درک نمیکردند اما امروز میبینیم که تفکر بسیجی به خارج از مرز ها صادر شده و در لبنان، سوریه، عراق و یمن ایجاد شده است.</p>
      <p>سپهر تشکیل بسیج مردمی را از راهکارهای حکیمانه امام راحل در حل مشکلات عنوان و بیان کرد: مسئولان کشور ونزوئلا در جریان سفر وزیر دفاع ما به کشورشان راهکاری برای حل مشکلات خواستند و امیر حاتمی پیشنهاد داد در ونزوئلا بسیج مردمی ایجاد کنند. </p>
      <p>وی با تاکید بر اینکه آگاه ترین فرد در مسائل جهان امروز شخص امام خامنه ای (مدظله العالی) است، گفت: این ادعای ما نیست بلکه ادعای دشمنان ماست که رهبر فرزانه انقلاب را یک ابر حریف می دانند.</p>
      <p>جانشین رئیس سازمان بسیج مستضعفین با اشاره به حضور بسیج در عرصه‌های مختلف افزود: پیرو فرمایشات رهبر فرزانه انقلاب اسلامی بسیجی یعنی مردم و بسیجی کسی است که در تمام عرصه ها مردمی عمل کند. </p>
      <p>سپهر بیان کرد: در بسیج باید دید مسائل روز شهر و دیار ما چیست تا به دنبال حل مسائل و مشکلات مردم بود زیرا حق محوری و عدالت محوری و رفع چالش های اساسی زندگی اجتماعی تکلیف بسیج است.</p>
      <p>وی با اشاره به اینکه گره گشایی از مسائل نظام و انقلاب رسالت بسیج است، افزود: بسیج کلید طلایی حل مسائل نظام است، ما تصدی گر نیستیم بلکه هدف ما در مجمع بسیج پیشرانی و تسهیل گری و خدمت بی منت است زیرا باور داریم آمادگی کامل برای ساخت ایران اسلامی کار بسیج است.</p>
      <p>جانشین رئیس سازمان بسیج مستضعفین با اشاره به اینکه امروز ما در مرحله ساخت دولت اسلامی هستیم، افزود: این دولت اسلامی باید با نقش آفرینی مردم ایجاد شود ما نمیخواهیم سیاسی کاری کنیم و معتقدیم بسیج حزب انقلاب است و یک حزب سیاسی نیست.</p>
      <p>سپهر با اشاره به آینده روشن انقلاب اسلامی تاکید کرد: امیدوار به پیروزی مقتدرانه هستیم و گردنه های سختی را پشت سر گذاشته ایم و آمریکا در آینده ای نه چندان دور به طور قطعی فرو خواهد پاشید.</p>
      <p>وی با تاکید بر اینکه دفاع از انقلاب جز با مدیریت جهادی ممکن نیست، گفت: در اوج تحریم های دشمن با دستانی خالی به فناوری های فوق العاده دست یافتیم که این همان کار جهادی است.</p>
      <p>سپهر افزود: باید سعی شود بر دو پایه تربیت معنوی و تخصصی نیروی انسانی مسلط ایجاد کرد و دانش سرشار، علوم مفید و کارآمد باید در بسیج سرلوحه کار قرار گیرد.</p>
      <p>وی مطالبه گری و عدالت گرایی را تکلیف بسیج دانست و تصریح کرد: برای رسیدن به قله نیاز به نقش آفرینی بسیج داریم، دولت ها کم و کاستی، چالش و بن بست های زیادی دارند که بسیج باید این کاستی ها و کوتاهی ها را با نقش آفرینی مردم حل کند.</p>
      <p>انتهای پیام/</p>
      <p> </p>
    </article>
  </body>
</html>