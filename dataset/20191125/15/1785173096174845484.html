<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/dosarul-colectiv-procurorul-dna-cere-pedepse-de-pana-la-15-ani-pentru-cristian-popescu-piedone-si-pentru-trei-functionare-ale-primariei-care-au-emis-autorizatie-de-functionare-pentru-club-1922400425002019111519180155"/>
    <meta property="og:site_name" content="News.ro"/>
    <meta property="article:published_time" content="2019-11-25T15:04:00+00:00"/>
    <meta property="og:title" content="Dosarul Colectiv: Procurorul DNA cere pedepse de până la 15 ani pentru Cristian Popescu-Piedone şi pentru trei funcţionare ale Primăriei care au emis autorizaţie de funcţionare pentru club"/>
    <meta property="og:description" content="Procurorul DNA cere condamnarea inculpaţilor Cristian Popescu-Piedone şi a celor trei funcţionare din dosarul Colectiv pentru abuz în serviciu cu consecinţe deosebit de grave la pedepse orientate spre maxim, adică de 15 ani, conform G4media."/>
  </head>
  <body>
    <article>
      <h1>Dosarul Colectiv: Procurorul DNA cere pedepse de până la 15 ani pentru Cristian Popescu-Piedone şi pentru trei funcţionare ale Primăriei care au emis autorizaţie de funcţionare pentru club</h1>
      <address><time datetime="2019-11-25T15:04:00+00:00">25 Nov 2019, 15:04</time> by <a rel="author">News.ro</a></address>
      <p>
        <b>Procurorul DNA cere condamnarea inculpaţilor Cristian Popescu-Piedone şi a celor trei funcţionare din dosarul Colectiv pentru abuz în serviciu cu consecinţe deosebit de grave la pedepse orientate spre maxim, adică de 15 ani, conform G4media.</b>
      </p>
      <p>Procurorul a cerut în instanţă şi acordarea despăgubirilor cerute de către victime, <a href="https://www.g4media.ro/breaking-dosarul-colectiv-procurorul-dna-cere-pedepse-aspre-pentru-piedone-si-cele-trei-functionare-de-pana-la-15-ani.html">precizează sursa citată</a>.</p>
      <p>Tribunalul Bucureşti a început luni dezbaterile finale în dosarul Colectiv, în care sunt judecaţi, printre alţii, fostul primar al Sectorului 4 Cristian Popescu-Piedone şi patronii clubului.</p>
      <p>Procurorul DNA a acuzat faptul că fostul primar al Sectorului 4 Cristian Popescu Piedone şi cele 3 funcţionare ale primăriei au emis autorizaţie de funcţionare pentru clubul Colectiv, fără autorizaţie de securitate la incendiu.</p>
      <p>Inculpaţii au susţinut că, în baza unor hotărâri de consiliu local, primarul şi funcţionarii trebuiau să ţină cont la eliberarea autorizaţiei de funcţionare a clubului doar de avizele de mediu şi sanitar-veterinare, nu şi de autorizaţia de securitate la incendiu.</p>
      <p>Procurorul DNA a prezentat mărturiile unor specialişti de la Prefectură şi primărie potrivit cărora Piedone şi funcţionarele trebuiau sa ţină cont şi de autorizaţia de securitate la incendiu.</p>
      <p>Judecătorul din acest dosar, Mihai Bălănescu, a stabilit ca dezbaterile să aibă loc pe parcursul mai multor zile.</p>
      <p>În proces sunt judecaţi patronii clubului – Alin George Anastasescu, Paul Gancea şi Costin Mincu; Daniela Niţă – patroana firmei de artificii SC Golden Ideas Fireworks Artists SRL, Cristian Niţă (director) şi Viorel Zaharia (pirotehnist), precum şi persoanele juridice SC Colectiv Club SRL şi SC Golden Ideas Fireworks Artists SRL. De asemenea, au fost trimişi în judecată fostul primar al Sectorului 4 Cristian Popescu-Piedone, trei angajaţi din cadrul primăriei: Aurelia Iofciu – şef al Serviciului autorizări comerciale, Larisa Luminiţa Ganea – consilier superior, Ramona Sandra Moţoc – referent superior, ambele în cadrul aceluiaşi serviciu, dar şi pompierii Antonina Radu şi George Petrică Matei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>