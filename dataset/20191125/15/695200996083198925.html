<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/r-sobota-verejny-protest-proti-poslancom-podla-organizatorov-podpisalo-6257-ludi"/>
    <meta property="og:site_name" content="Paraméter"/>
    <meta property="article:published_time" content="2019-11-25T15:08:00+00:00"/>
    <meta property="og:title" content="R. Sobota: Verejný protest proti poslancom podľa organizátorov podpísalo 6257 ľudí"/>
    <meta property="og:description" content="Nesúhlas s údajným zastavením rozvoja mesta a nespokojnosť s činnosťou veľkej časti poslancov boli motívmi verejného protestu občanov mesta Rimavská Sobota, ktorý podľa organizátorov podpísalo 6257 obyvateľov. Ich požiadavky na poslednom zasadnutí mestského zastupiteľstva (MsZ) tlmočil hovorca organizačného výboru Attila Rábely."/>
  </head>
  <body>
    <article>
      <h1>R. Sobota: Verejný protest proti poslancom podľa organizátorov podpísalo 6257 ľudí</h1>
      <h2>Nesúhlas s údajným zastavením rozvoja mesta a nespokojnosť s činnosťou veľkej časti poslancov boli motívmi verejného protestu občanov mesta Rimavská Sobota, ktorý podľa organizátorov podpísalo 6257 obyvateľov. Ich požiadavky na poslednom zasadnutí mestského zastupiteľstva (MsZ) tlmočil hovorca organizačného výboru Attila Rábely.</h2>
      <address>
        <time datetime="2019-11-25T15:08:00+00:00">25 Nov 2019, 15:08</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/r.sobota.jpg?itok=1M5EP3uO"/>
      </figure>
      <p>Ilustračná fotka</p>
      <blockquote>„Občania sú nespokojní, lebo v meste zastal stavebný ruch. Nepracovalo sa ani na rozostavaných akciách, nezačali sa stavať nové potrebné objekty. Mrzí ich to a hnevajú sa, lebo sa v tomto roku nenadviazalo na úspešnú prácu minulých rokov, keď sa naše mesto rozvíjalo a rástlo do krásy i funkčnosti”</blockquote>
      <p>– uviedol Rábely.</p>
      <p>Ďalej povedal, že podpísaní občania vyslovujú svoju nevôľu a ostro protestujú voči konaniu poslancov MsZ za klub Odvážme sa zrýchliť. </p>
      <p>„Títo poslanci predkladajú MsZ návrhy a prijímajú uznesenia, ktoré sú v značnom rozpore so záujmami občanov. Ich jediným cieľom je zabrániť ďalšiemu rozvoju mesta a brzdiť snahy jeho vedenia na čele s primátorom budovať ho v takom tempe, ako to bolo v predchádzajúcich obdobiach” – konkretizoval Rábely.</p>
      <p>Ako reagoval predseda poslaneckého klubu Odvážme sa zrýchliť Roman Vaľo, v Rábelyho zdôvodňovaní bolo množstvo zavádzaní či poloprávd. </p>
      <blockquote>„V tomto prípade akoby sa stretávali dva pohľady na fungovanie Rimavskej Soboty. My presadzujeme požiadavky transparentnosti. Ako poslanecký klub máme v pláne zorganizovať verejnú diskusiu s občanmi, na ktorú pozývame aj tých, ktorí majú iný názor ako my”</blockquote>
      <p>– avizoval Vaľo, podľa ktorého tam bude možnosť prejaviť ich pohľad na rozvoj mesta.</p>
      <p>Podľa primátora Jozefa Šimka je uvedený počet podpisov istou silnou vzorkou občanov Rimavskej Soboty. </p>
      <blockquote>„Keby sme ako vedenie mesta a ja sám ako primátor pracovali zle, tak určite by situácia nebola taká, aká je dnes. Nemám pocit, že by sme ako vedenie robili zlú politiku pre mesto”</blockquote>
      <p>– poznamenal Šimko. Spomenul tiež, že v každých komunálnych voľbách, v ktorých bol zvolený za primátora, získal vždy viac hlasov ako predtým, čo tiež považuje za prejav dôvery občanov.</p>
      <p>Podľa poslanca Jaroslava Bagačku je nešťastné, že pribúda veľa krokov, ktoré primátora a poslancov skôr rozdeľujú ako spájajú. </p>
      <blockquote>„Táto petícia bola iste úprimná a ja beriem časť kritiky. Časť bola oprávnená a ďalšia časť ideologicky či skupinovo podfarbená”</blockquote>
      <p>– podotkol.</p>
      <p>Ďalší poslanci upozornili, že to, čo sa deje na zasadnutiach MsZ, už nemá obdoby. Občanov podľa nich už nebaví pozerať sa, ako sa poslanci dve alebo tri hodiny pred kamerami hádajú, a vyzvali preto na konštruktívny dialóg.</p>
      <p>TASR</p>
    </article>
  </body>
</html>