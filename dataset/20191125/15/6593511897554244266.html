<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908718"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T15:54:00+00:00"/>
    <meta property="og:title" content="Израел експулсира представител на &quot;Хюман райтс уоч&quot;"/>
    <meta property="og:description" content="Директорът на организацията &quot;Хюман райтс уоч&quot; за Израел и палестинските територии Омар Шакир бе експулсиран днес от Израел, предаде Франс прес, цитирана от БТА"/>
  </head>
  <body>
    <article>
      <h1>Израел експулсира представител на "Хюман райтс уоч"</h1>
      <address><time datetime="2019-11-25T15:54:00+00:00">25 Nov 2019, 15:54</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Директорът на организацията "Хюман райтс уоч" за Израел и палестинските територии Омар Шакир бе експулсиран днес от Израел, предаде Франс прес, цитирана от БТА.</p>
      <p>Шакир е експулсиран по обвинение, че подкрепя кампания за бойкот на Израел.</p>
      <p>Израелските власти забраниха достъпа до територията на Израел на чуждестранни граждани, обвинени, че подкрепят кампанията за бойкот, спиране на инвестициите в Израел и налагане на санкции срещу еврейската държава. Според израелското министерство на стратегическите въпроси Шакир, който е американски гражданин, е първият експулсиран във връзка с приетата преди две години мярка.</p>
      <p>Властите отказаха да подновят визата на Шакир в края на миналата година. След серия от обжалвания, в началото на този месец израелският Върховен съд даде зелена светлина за неговото експулсиране.</p>
      <p>Не си спомням за друга демокрация, която да е блокирала достъпа на представител на "Хюман райтс уоч", заяви директорът на организацията Кенет Рот.</p>
      <p>Омар Шакир сравни експулсирането си от Израел с отношението, с което се е сблъскал, докато е бил в страни като Египет, Сирия и Бахрейн. "Хюман райтс уоч" увери, че той ще продължи работата си за организацията, но извън Израел.</p>
      <p>Европейският съюз разкритикува решението на израелските власти за Шакир, а ООН предупреди през май, че в Израел правозащитниците имат все по-ограничено поле за действие, отбелязва Франс прес.</p>
      <p>Съединените щати изразиха силното си противопоставяне срещу кампанията за бойкот на Израел и в същото време заявиха, че насърчават свободата на изразяване.</p>
      <p>/</p>
    </article>
  </body>
</html>