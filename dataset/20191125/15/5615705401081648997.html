<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204849-vishche-neba-10-najbilsh-prigolomshlivih-novih-hmarochosiv"/>
    <meta property="og:site_name" content="Mind UA"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="Вище неба: 10 найбільш приголомшливих нових хмарочосів"/>
    <meta property="og:description" content="Замість традиційних прямих веж над містами піднесуться гігантські долоні, дерев'яні зруби і скелет корабля"/>
  </head>
  <body>
    <article>
      <h1>Вище неба: 10 найбільш приголомшливих нових хмарочосів</h1>
      <h2>Замість традиційних прямих веж над містами піднесуться гігантські долоні, дерев'яні зруби і скелет корабля</h2>
      <address><time datetime="2019-11-25T15:00:00+00:00">25 Nov 2019, 15:00</time> by <a rel="author" href="https://mind.ua/author/146-denis-zakiyanov" target="_blank">Денис Закіянов</a></address>
      <p>
        <i>Надвисокі будівлі, яких у світі вже понад 4000, перестали бути символом прогресу. Сьогодні вони часто викликають у людей неприязнь через те, що спотворюють міську панораму і негативно впливають на соціальну сферу. Однак хмарочоси, що зводяться за новими проєктами, знову викликатимуть захоплення, радуватимуть око і змусять замислюватися над важливими проблемами людства.</i>
      </p>
      <p>
        <b>
          <i>Mind </i>
        </b>
        <i>пропонує ознайомитися з десятьма найприголомшливими хмарочосами, що запропоновані до будівництва в британському Лондоні, американському Лос-Анджелесі, чеській Празі, японському Токіо, марокканській Касабланці, індійському Мумбаї, китайському Пекіні, саудівській Джидді та еміраті Дубай.</i>
      </p>
      <h3>Top Tower – «апокаліптичний корабель» у Празі</h3>
      <figure>
        <img src="https://s.mind.ua/img/forall/i/2019/1574686345.jpg"/>
        <figcaption>
          <cite>Фото: Trigema</cite>
        </figcaption>
      </figure>
      <p>Над чеською столицею незабаром має піднятися 135-метровий хмарочос із застряглим у стіні повнорозмірним кораблем. Таку незвичайну будівлю під назвою <a href="https://www.trigema.cz/toptower/">Top Tower</a> збирається звести девелоперська компанія Trigema за проєктом архітектурної студії <a href="http://www.blacknarch.cz/">Black n'Arch</a>. Очікується, що споруду зведуть поруч зі станцією метро «Нове-Бутовіце» поза межами історичного центру Праги, який є об'єктом Всесвітньої спадщини ЮНЕСКО, тому будівництво висотних будівель там заборонено.</p>
      <p>У <a href="https://youtu.be/Gl3mQH_jLvQ">презентаційному відео</a> Trigema показує, що послужило натхненням для вражаючого дизайну хмарочоса: глобальне потепління, кліматичні зміни, екологічні кризи... і неминучий апокаліпсис, коли рівень світового океану підніметься до катастрофічних висот і затопить міста. Хмарочос із застряглим у ньому «скелетом» корабля покликаний стати нагадуванням про вплив людей на навколишнє середовище.</p>
      <p>Trigema планує почати будівництво Top Tower у 2021 році й завершити його в трирічний термін, витративши на це 2 млрд чеських крон ($90 млн). «Апокаліптичний корабель» стане найвищою будівлею в Чехії (наразі титул найвищої споруди країни має 111-метрова вежа AZ Tower, побудована у 2013 році в Брно).</p>
      <p>Нагорі Top Tower передбачений оглядовий майданчик і загальнодоступний сад, а на нижніх поверхах – офіси, магазини і багатофункціональний культурний центр. «Корабель» являтиме собою вертикальний публічний простір, яким люди зможуть переміщатися за допомогою ліфтів і сходів. Спочатку його зроблять яскраво-червоним, але поступово він позеленіє завдяки розміщеним на його рівнях галереям і садам.</p>
      <hr/>
      <h3>5th and Hill – «Дженга-подібна» вежа в Лос-Анджелесі</h3>
      <figure>
        <img src="https://s.mind.ua/img/forall/i/2019/1574686510.jpg"/>
        <figcaption>
          <cite>Фото: JMF Enterprises</cite>
        </figcaption>
      </figure>
      <p>У вересні 2019 року комісія міського планування Лос-Анджелеса схвалила будівництво 5th and Hill – 240-метрової 53-поверхової вежі з двома десятками відкритих плавальних басейнів і п'ятиповерховим водоспадом.</p>
      <p>Амбітну і зухвалу концепцію хмарочоса, як йдеться на сайті проєкту <a href="https://5thandhill.com/about">5th and Hill</a>, придумала девелоперська компанія JMF Enterprises, а спроєктувала будівлю архітектурна фірма Arquitectonica. Вежа розміститься на L-образній порожній ділянці вулиці 5th Street біля станції метро «Першинг Сквер» і «трансформує каліфорнійську міську забудову середини минулого століття».</p>
      <p>Хмарочос 5th and Hill кине виклик законам гравітації: басейни з прозорим дном випинатимуться з нього між 39-м і 51-м поверхами як блоки гри «Дженга». Плавання в них стане екстремальною розвагою.</p>
      <p>JMF Enterprises планує завершити будівництво унікального хмарочоса до 2023 року. У ньому передбачена парковка для 126 автомобілів, 190 готельних номерів, 31 кондомініум і 2715 кв. м площ для ресторанів.</p>
      <hr/>
      <h3>W350 – 350-метровий «дерев'яний зруб» у Токіо</h3>
      <figure>
        <img src="https://s.mind.ua/img/forall/i/2019/1574686616.jpg"/>
        <figcaption>
          <cite>Фото: Sumitomo Forestry</cite>
        </figcaption>
      </figure>
      <p>Японська девелоперська компанія <a href="http://sfc.jp/">Sumitomo Forestry</a>, що існує з 1691 року, затіяла проєкт будівництва 350-метрового 70-поверхового хмарочоса з колод у центрі Токіо. За розрахунками проєктувальників, на спорудження колосальної будівлі, що стане найвищою в Японії, піде 184 000 кубометрів деревини. Завершити будівництво компанія планує до свого 350-річного ювілею, у 2041 році.</p>
      <p>Хмарочос W350 на 90% складатиметься із дерева і лише на 10% – з металоконструкцій. Його оцінна вартість становить 600 млрд ієн ($5,6 млрд). Це вдвічі вище за витрати на зведення в Токіо аналогічної будівлі зі сталі та бетону, але, якщо перший у своєму роді хмарочос доведе свою життєздатність, такі висотні будівлі з дерева в міру вдосконалення технології дешевшатимуть.</p>
      <p>У <a href="https://sfc.jp/ie/movie/w350_plan_j.html">презентаційному відео</a> проєкту W350 представник Sumitomo Forestry розповідає, що хмарочос з колод допоможе людям усвідомити, що дерева – це цінність. Будівля покликана «пожвавити» лісову індустрію та інтерес людей до лісонасаджень. Компанія оголосила своєю метою «трансформувати місто в ліс» і запевнила, що хмарочоси з колод, покриті зеленими рослинами, будуть стійкими до землетрусів і пожежобезпечні.</p>
      <h3>Da Vinci Tower – 420-метрова вежа в Дубаї, що обертається</h3>
      <figure>
        <img src="https://s.mind.ua/img/forall/i/2019/1574686754.jpg"/>
        <figcaption>
          <cite>Фото: Accommodation Times Bureau</cite>
        </figcaption>
      </figure>
      <p>В еміраті, де у 2010 році спорудили найвищий хмарочос світу Бурдж-Халіфа заввишки 828 м, хочуть встановити ще один рекорд: створити першу у світі вежу, кожен поверх якої здатний автономно обертатися навколо своєї осі в обох напрямках подібно до каруселі.</p>
      <p>Цей архітектурний проєкт носить назву «Вежа да Вінчі» або «Динамічна вежа». Над ним працює архітектурна фірма <a href="http://www.dynamicarchitecture.net/">Dynamic Architecture</a> Девіда Фішера, що обіцяє зробити у своєму 420-метровому 80-поверховому хмарочосі одразу три революції: у дизайні, технології будівництва та енергозабезпеченні будівлі.</p>
      <p>Головною особливістю вежі стане складний безшумний механізм обертання поверхів, завдяки якому її форма щомиті змінюватиметься. Друге революційне нововведення будівлі полягатиме в тому, що 90% усіх елементів хмарочоса виготовлять на заводі, після чого транспортують на місце будівництва і прикріплять на потужний бетонний стрижень. Третім нововведенням стануть горизонтальні вітряні генератори, які будуть розташовані між поверхами. За задумом Девіда Фішера, вони зможуть виробляти достатньо енергії для забезпечення всіх потреб хмарочоса.</p>
      <figure>
        <iframe src="https://www.youtube.com/embed/iY0Uuyf8Xhw" width="640" height="360" data-service="Youtube" scrolling="no"/>
      </figure>
      <p>У 2017 році Dynamic Architecture обіцяла завершити Da Vinci Tower у 2020-му, витративши близько $330 млн. Проте будівельні роботи ще не почалися, і жодних оголошень про запуск проєкту від влади Дубая зроблено не було.</p>
      <hr/>
      <h3>Al Noor Tower – 540-метрове «Око Саурона» в Касабланці</h3>
      <figure>
        <img src="https://s.mind.ua/img/forall/i/2019/1574686798.jpg"/>
        <figcaption>
          <cite>Фото: www.alnoortower.com</cite>
        </figcaption>
      </figure>
      <p>Влада Касабланки, найбільшого міста африканського королівства Марокко, роздумує про зведення за $1 млрд найвищої будівлі на континенті, покликаної стати візитівкою всієї Африки. Досі рекорд утримує 223-метровий 50-поверховий «Карлтон-центр», побудований в 1973 році в південноафриканському Йоганнесбурзі.</p>
      <p>Проєкт хмарочоса для Касабланки розробило французьке бюро <a href="http://www.v-p.com/en">Valode &amp; Pistre</a> на замовлення дубайської девелоперської компанії Middle East Development шейха Таріка Бінладена. Багато з параметрів будівлі матимуть символічне значення. Наприклад, його 540-метрова висота має нагадувати про те, що в Африці 54 країни, а 114 поверхів – про кількість глав у Корані. Фасад хмарочоса вирішено прикрасити написами на 1000 мовах, на яких говорять усі нації африканського континенту, щоб кожен африканець відчував себе частиною цієї вежі.</p>
      <p>Дизайнери Valode &amp; Pistre стверджують, що прагнули зробити «Білу вежу» елегантною, як весільна сукня, і надати їй витонченої естетики пір'яної авторучки, яку арабські шейхи використовують для «проєктування майбутнього». Гігантський діамант на вершині вежі, за задумом, повинен асоціюватися з оком, якому з висоти відкрито бачення майбутнього. Однак у пресі хмарочос Al Noor Tower експерти охрестили «Оком Саурона», знаходячи його схожим на фортецю головного лиходія з романів Толкіна.</p>
      <hr/>
      <h3>Namaste Tower – «вітальна» вежа в Мумбаї</h3>
      <figure>
        <img src="https://s.mind.ua/img/forall/i/2019/1574686945.jpg"/>
        <figcaption>
          <cite>Фото: Killa Design</cite>
        </figcaption>
      </figure>
      <p>В індійському місті Мумбаї будують 316-метровий 63-поверховий готель Namaste Tower, два крила якого з'єднані подібно до двох долонь у індійському священному жесті «намасте», використовуваному для молитов, привітань і медитацій. Фасад будівлі прикрашають візерунки мехенді, якими в Індії розмальовують тіло.</p>
      <p>«Намасте»-вежу спроєктувало архітектурне бюро Atkins з Дубая, а будівництво з 2011 року веде індійська девелоперська компанія Jaguar Buildcon. Оціночна вартість цього хмарочоса складає $321 млн. Його буде видно з відстані 40 км і він стане візитівкою Мумбая. Форма вежі, як <a href="https://mind.ua/publications/file:///F:/!!!!!%D0%96%D0%95%D0%9D%D0%AF/Killa%20Design%20https:/www.killadesign.com/portfolio/namaste/">йдеться</a> на сайті дизайнерської компанії Killa Design, зробить її миттєво впізнаваною як всередині країни, так і на міжнародній арені. Високоповерховий готель асоціюватиметься «із щирим жестом гостинності та привітного прийому».</p>
      <hr/>
      <h3>The Tulip – 305-метровий «тюльпан» у Лондоні</h3>
      <figure>
        <img src="https://s.mind.ua/img/forall/i/2019/1574688661.jpg"/>
        <figcaption>
          <cite>Фото: thetulip.com</cite>
        </figcaption>
      </figure>
      <p>У Лондоні може з'явитися хмарочос у вигляді тюльпана, спроєктований архітектурним бюро Foster + Partner's на замовлення бразильського мільярдера Джозефа Сафра, який планував почати будівництво ву 2020 році та завершити у 2025-му. У квітні 2019 року Комітет з планування столичного району Сіті схвалив проєкт «тюльпана» 18 голосами проти семи. Однак у липні мер Лондона Садік Хан відмовився схвалювати цю ініціативу, зазначивши, що схожа на стебло з бутоном будівля не принесе користі суспільству і затулить горизонт.</p>
      <p>Команда проєкту <a href="https://thetulip.com/">The Tulip</a>, як йдеться на її сайті, не залишає надії отримати дозвіл на будівництво «тюльпана» з огляду на його безсумнівні «соціально-економічні переваги для Лондона зокрема й до Великобританії в цілому». Відповідно до соцопитування компанії ComRes, 65% лондонців схвалюють будівництво 305-метрового хмарочоса-«тюльпана» у центрі столиці. Втім, деякі коментатори знаходять конструкцію потворною і більше схожою на сперматозоїд, ніж на квітку.</p>
      <figure>
        <iframe src="https://www.youtube.com/embed/Qqi2GGtWN3o" width="640" height="360" data-service="Youtube" scrolling="no"/>
      </figure>
      <p>Основна місія The Tulip – стати навчально-розважальним оглядовим майданчиком у небі. Особливістю гігантського «тюльпана» повинні стати три прозорі кабіни-горошини, що обертаються по еліпсу навколо «пелюсток». Перебуваючи в них, відвідувачі змогли б милуватися Лондоном з висоти пташиного польоту. Всередині будівлі передбачалося розмістити ресторани, кав'ярні, розважальний парк і навчальну аудиторію для проведення уроків з історії міста та архітектури.</p>
      <hr/>
      <h3>Leeza SOHO – вежа з атріумом, що скручується, у Пекіні</h3>
      <figure>
        <img src="https://s.mind.ua/img/forall/i/2019/1574688918.jpg"/>
        <figcaption>
          <cite>Фото: Zaha Hadid Architects</cite>
        </figcaption>
      </figure>
      <p>У листопаді 2019 року китайська девелоперська компанія Soho China і архітектурна студія <a href="https://www.zaha-hadid.com/">Zaha Hadid Architects</a> завершили роботу над вежею Leeza SOHO у Пекіні. Незабаром хмарочос заввишки 207 м фз 45 надземними і чотирма підземними поверхами стане одним з основних бізнес-центрів китайської столиці.</p>
      <p>Проєктувальникам Leeza SOHO довелося вирішувати проблему тунелю метро, ​​що розділив ділянку будівництва на дві частини. Це обмеження архітектори вирішили перетворити на головну перевагу нового хмарочоса. Простір між двома частинами хмарочоса було вирішено розтягнути на всю висоту будівлі, щоб вона отримала максимум природного освітлення. Величезний засклений атріум Leeza SOHO, закручений на 45 градусів, буде з'єднаний з підземним променадом метрополітену, що знаходиться під ним, і громадським парком, розташованим на захід від башти.</p>
      <hr/>
      <h3>Jeddah Tower – кілометровий «паросток» у Джидді, що пробивається з-під землі</h3>
      <figure>
        <img src="https://s.mind.ua/img/forall/i/2019/1574688974.jpg"/>
        <figcaption>
          <cite>Фото: Adrian Smith/Gordon Gill Architecture</cite>
        </figcaption>
      </figure>
      <p>«Вежа Джидди» (Jeddah Tower), що зводиться за $1,2 млрд у пустелі Саудівської Аравії, стане центральним елементом і першою фазою нового $20-мільярдного промислового і туристичного району, названого «Економічне місто Джидда». Після завершення будівництва, наміченого на 2020 рік, хмарочос стане найвищим у світі та першим, чия висота перевищить 1 км.</p>
      <p>Як <a href="http://smithgill.com/work/jeddah_tower/">сказано</a> на сайті чиказької архітектурної фірми Adrian Smith + Gordon Gill Architecture, що займається спорудженням «Вежі Джидди», вона стане одночасно і високотехнологічною, і виразно органічною. Своєю тонкою асиметричною формою вона буде подібна до пучку живого листя, що пробився з-під землі й готовий до подальшого бурхливого зростання. Цей символічний образ вежі покликаний послужити каталізатором очікуваного вибухового економічного розвитку навколо неї.</p>
      <p>Унікальною особливістю хмарочоса стане «небесна тераса» – оглядовий майданчик діаметром 30 м на 157-му поверсі. Він буде відкритий для всіх бажаючих і має стати найвищим оглядовим майданчиком у світі. У безхмарну погоду з нього відкриватиметься вид на територію радіусом 140 км.</p>
      <hr/>
      <h3>Creek Tower – «Ейфелева вежа на стероїдах» у Дубаї</h3>
      <figure>
        <img src="https://s.mind.ua/img/forall/i/2019/1574689114.jpg"/>
        <figcaption>
          <cite>Фото: Aurecon</cite>
        </figcaption>
      </figure>
      <p>Вежа в Дубай-Крик, розроблена іспанським архітектором <a href="https://calatrava.com/">Сантьяго Калатрава</a>, стане центральним елементом нового міського району Дубая і однією із найбільш упізнаваних будівель світу. Джерелом натхнення для її творців послужили Ейфелева вежа, квітка лілії та традиційний елемент ісламської архітектури – мінарет.</p>
      <p>Унікальною особливістю надвисокої вежі в Дубай-Крик стане мережа сталевих натяжних тросів, що зчіплює із земною поверхнею центральну залізобетонну колону. У верхній частині цієї колони у формі бутона квітки будуть споруджені близько 20 поверхів, на яких розмістяться готель, ресторан, магазини і 10 оглядових майданчиків.</p>
      <p>Вартість цієї футуристичної конструкції оцінюється в $1 млрд, а її точні розміри тримаються в секреті. Creek Tower приблизно втричі перевершить за висотою 324-метрову Ейфелеву вежу і, можливо, стане найвищою будівлею у світі. Вежа в Дубай-Крик світитиметься в темний час доби і, за словами голови девелоперської компанії Emaar Properties Мохаммеда Алаббара, стане «сяючим маяком надії для всього світу, прославлятиме його різноманітність і людські досягнення».</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
    </article>
  </body>
</html>