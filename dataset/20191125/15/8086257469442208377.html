<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=508241"/>
    <meta property="og:site_name" content="0404"/>
    <meta property="article:published_time" content="2019-11-25T15:19:04+00:00"/>
    <meta property="og:title" content="אליפות צה&quot;ל למפקדים נערכה בשדרות. הרמטכ&quot;ל: &quot;מערך הכושר הגופני עבר שיפור אדיר – רואים תוצאות בהרבה יחידות&quot;"/>
    <meta property="og:description" content="היום (שני) התקיימה אליפות צה&quot;ל למפקדים בראשות ראש המטה הכללי, רב-אלוף אביב כוכבי, לראשונה מחוץ לבסיסי צה&quot;ל, בעיר שדרות. אירוע אליפות צה&quot;ל למפקדים מתקיים בא"/>
  </head>
  <body>
    <article>
      <h1>אליפות צה"ל למפקדים נערכה בשדרות. הרמטכ"ל: "מערך הכושר הגופני עבר שיפור אדיר – רואים תוצאות בהרבה יחידות"</h1>
      <address><time datetime="2019-11-25T15:19:04+00:00">25 Nov 2019, 15:19</time> by <a rel="author">חדשות 0404</a></address>
      <p>היום (שני) התקיימה אליפות צה"ל למפקדים בראשות ראש המטה הכללי, רב-אלוף אביב כוכבי, לראשונה מחוץ לבסיסי צה"ל, בעיר שדרות. אירוע אליפות צה"ל למפקדים מתקיים באופן מסורתי 19 שנים מאז חידושו בשנת 2000. השנה נערך לראשונה האירוע בעיר שדרות, לאות הוקרה לתושבי העיר וכלל תושבי העוטף, המפגינים חוסן אזרחי ולאומי מעורר הערכה ולחיזוק הקשר שבין צה"ל ופיקודו הבכיר לבין התושבים עליהם מגנים לילות כימים במערכות השונות.</p>
      <p>תחום הכושר הגופני, הנבחן באליפות זו, הוא אמצעי קריטי בכשירות הקרבית הנדרשת ללוחם ולמפקד ומשמש כמרכיב משמעותי ביצירת מצוינות אישית וארגונית. מפקדי צה"ל הבכירים, מהווים באירוע זה דוגמה אישית בעבור פקודיהם, לקיום וניהול אורח חיים בריא ותרבות גופנית.</p>
      <p>במסגרת האליפות התאמנו מפקדים בכירים מדרגת סגן-אלוף בתפקידים מבצעיים, ועד לאלופים, בענפי ספורט שונים, ביניהם: ריצה, ניווט, תחנות כוח, טריאתלון, ספינינג, שחייה, פילאטיס וקרב מגע. בסיום האליפות התקיים טקס הענקת פרסים ליחידות הזוכות באליפות צה"ל בכושר קרבי שהתקיימה לפני כשבועיים.</p>
      <figure>
        <img src="https://www.0404.co.il/wp-content/uploads/2019/11/%D7%90%D7%9C%D7%99%D7%A4%D7%95%D7%AA-%D7%A6%D7%94%D7%9C-%D7%9C%D7%9E%D7%A4%D7%A7%D7%93%D7%99%D7%9D-%D7%91%D7%A9%D7%93%D7%A8%D7%95%D7%AA5-1024x682.jpg"/>
        <figcaption>דובר צה"ל</figcaption>
      </figure>
      <figure>
        <img src="https://www.0404.co.il/wp-content/uploads/2019/11/%D7%90%D7%9C%D7%99%D7%A4%D7%95%D7%AA-%D7%A6%D7%94%D7%9C-%D7%9C%D7%9E%D7%A4%D7%A7%D7%93%D7%99%D7%9D-%D7%91%D7%A9%D7%93%D7%A8%D7%95%D7%AA3.jpeg"/>
        <figcaption>דובר צה"ל</figcaption>
      </figure>
      <p>אליפות צה"ל למפקדים היא פעולה אחת מיני רבות, אותן יזם מערך הכושר הקרבי, במטרה לשפר את הבריאות והכשירות הגופנית של משרתי צה"ל. במהלך היום הוענק פרס ראש המטה הכללי למיזם מוביל בתחום התרבות הגופנית, פרס עליו מתחרות יחידות אשר הגישו מועמדותן על קידום מיזמים ותהליכים לשיפור התרבות הגופנית ביחידותיהם.</p>
      <p>היחידה שזכתה במיזם ראש המטה הכללי בתרבות הגופנית לשנת 2019 הינה בית הספר לקצינים, בה"ד 1. במסגרת המיזם פותח יישומון המאפשר להכין חיילים לבחני ה"בר-אור". מיזם בית הספר לקצינים נבחר מעצם היותו מוביל, תורם ובעל השפעה על התרבות הגופנית בצה"ל.</p>
      <p><b>ראש המטה הכללי, רב-אלוף אביב כוכבי:</b> "אי אפשר שלא לחוש את רמת החיבור והמחויבות שיש בנינו לבין עם ישראל ואלו שנמצאים בחזית, ושדרות היא בחוד החנית של החזית הזאת. אנחנו נתאמץ ונשתדל לעשות כל מה שרק אפשר כדי להמשיך ולשפר את הביטחון ואת תחושת הביטחון. הגיבוי, החיזוק, התמיכה וחופש הפעולה שאתם מקנים לנו מאוד משמעותיים. מערך הכושר הקרבי עבר לאורך השנים שיפור אדיר. אנחנו רואים את התוצאות בהרבה מאוד יחידות. הסיפור הזה של כושר גופני הוא עניין מאוד מרכזי ואנחנו צריכים להמשיך ולטפח אותו ולהרים אותו לרמות הכי גבוהות שאפשר.</p>
      <p>כושר גופני הוא יותר מאשר היכולת של חייל להרים פגז או היכולת של חייל לעבור הר עם 19 טרסות. כושר גופני וכושר קרבי, זה מצב תודעתי. זה עניין של משמעת עצמית, עניין של איך יחידה מחזיקה את עצמה. כושר קרבי וכושר גופני מעיד על איתנות פנימית ואישית ועל עמוד שדרה אישי ויחידתי. אני מעודד אתכם לבצע ימים כאלה ולטפח את הנושא הזה ביחידות שלכם, ואני בטוח שדרך שיטה ומקצוענות, גם בעניין הזה, כמו בהרבה דברים אחרים בצה"ל, נמשיך ונוביל אותו לרמה הרבה יותר גבוה".</p>
      <p><b>ראש עיריית שדרות, אלון דוידי:</b> "זכות גדולה נפלה בחלקנו להיות העיר הראשונה שמארחת את אליפות צה"ל למפקדים. אני מודה לרמטכ"ל על היוזמה ומודה לכל הקצינים שהגיעו להכיר את עירנו היפה. ביטחון והתיישבות הולכים ביחד ונמשיך לשתף פעולה עם חיילי ומפקדי צה"ל שמגנים ושומרים עלינו כל השנה".</p>
      <figure>
        <img src="https://www.0404.co.il/wp-content/uploads/2019/11/%D7%90%D7%9C%D7%99%D7%A4%D7%95%D7%AA-%D7%A6%D7%94%D7%9C-%D7%9C%D7%9E%D7%A4%D7%A7%D7%93%D7%99%D7%9D-%D7%91%D7%A9%D7%93%D7%A8%D7%95%D7%AA6.jpeg"/>
        <figcaption>דובר צה"ל</figcaption>
      </figure>
      <figure>
        <img src="https://www.0404.co.il/wp-content/uploads/2019/11/%D7%90%D7%9C%D7%99%D7%A4%D7%95%D7%AA-%D7%A6%D7%94%D7%9C-%D7%9C%D7%9E%D7%A4%D7%A7%D7%93%D7%99%D7%9D-%D7%91%D7%A9%D7%93%D7%A8%D7%95%D7%AA4.jpeg"/>
        <figcaption>דובר צה"ל</figcaption>
      </figure>
      <figure>
        <img src="https://www.0404.co.il/wp-content/uploads/2019/11/%D7%90%D7%9C%D7%99%D7%A4%D7%95%D7%AA-%D7%A6%D7%94%D7%9C-%D7%9C%D7%9E%D7%A4%D7%A7%D7%93%D7%99%D7%9D-%D7%91%D7%A9%D7%93%D7%A8%D7%95%D7%AA2.jpeg"/>
        <figcaption>דובר צה"ל</figcaption>
      </figure>
      <figure>
        <img src="https://www.0404.co.il/wp-content/uploads/2019/11/%D7%90%D7%9C%D7%99%D7%A4%D7%95%D7%AA-%D7%A6%D7%94%D7%9C-%D7%9C%D7%9E%D7%A4%D7%A7%D7%93%D7%99%D7%9D-%D7%91%D7%A9%D7%93%D7%A8%D7%95%D7%AA.jpeg"/>
        <figcaption>דובר צה"ל</figcaption>
      </figure>
    </article>
  </body>
</html>