<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/soner-yalcina-degil-kendimize-kizalim-25111935.html"/>
    <meta property="og:site_name" content="OdaTV"/>
    <meta property="article:published_time" content="2019-11-25T15:34:00+00:00"/>
    <meta property="og:title" content="Soner Yalçın'a değil kendimize kızalım"/>
    <meta property="og:description" content="Ahmet Koyuncu yazdı"/>
  </head>
  <body>
    <article>
      <h1>Soner Yalçın'a değil kendimize kızalım</h1>
      <h2>Ahmet Koyuncu yazdı</h2>
      <address>
        <time datetime="2019-11-25T15:34:00+00:00">25 Nov 2019, 15:34</time>
      </address>
      <p>Geçen hafta<b> “Sn. Soner Yalçın’ın Kara Kutu adlı kitabını utanarak okudum”</b> diye bir yazı yazdım. Bu yazıyı özellikle kitabın psikiyatri bölümlerini dikkate alarak yazmıştım. Kitaptaki diğer tıp dalları hakkındaki iddialar ise bahsedilen alanları ilgilendirir, diye düşünüyorum.</p>
      <p>Bu yazı üzerine meslektaşlarımdan tepkiler aldım. Bekliyordum. P<b>eki bu tür kitaplara doktorlar neden tepki gösterir ki? Yanıt, iktidar meselesi… Modernitenin ve kapital sisteminin bize verdiği bir iktidar çeşidi idi bu. Kim iktidardan vazgeçebilirdi ki? Doğrusu Tıp dal dernekleri, tüm bunların aile içerinde tartışılmasından yana… </b>Çünkü bu tür kitaplar ve yazılar, hekimlerin klinik uygulamalarda ciddi zorluklarla karşılaşmasına yol açıyordu.</p>
      <p><b>Peki aramızda tüm bu zayıf noktalarımız tartışılıyor mu? </b>Cılız bir şekilde… Örneğin ilaç firmalarının neredeyse tüm psikiyatristlere sponsorluk yaptığı bir kongrede bunların tartışılması mümkün mü? Yanıt, yine cılız bir şekilde…</p>
      <p>Tabii, biz konuşmayınca; mutfağımızdaki dönen kirli dolapları tartışmaya açmayınca, <b>“ilaç firması – lüks oteller zinciri – tıbbi kongreler”</b> kirli ağını sorgulamayınca, bunu meslek dışından birisi yaptı. <b>“Delinin biri bir kuyuya bir taş atmış, bin akıllı çıkaramamış” </b>misali, Sn. Soner Yalçın da tıp kuyusuna taşını attı. İşte bu noktada, bir entelektüel olarak, onun attığı taş değil, doldurduğu “deli” pozisyonu dikkatimi çekti. Neden mi?</p>
      <p>
        <b>DELİ – DAHİLER NEREYE GİTTİ</b>
      </p>
      <p><b>Bir psikiyatr olarak kendime ve sizlere şunları sormak isterim?</b> Eskiden sokaklarda üstü başı yırtık, kir-pas içerinde, kendi kendine konuşan insanlar gezerdi. Artık görebiliyor musunuz? Göremiyorsunuz. Çünkü psikiyatrinin ulaştığı nokta ‘sokaktaki deli’ olarak adlandırılan kişileri yok etti.</p>
      <p><b>Eskiden kendisini Napolyon zannedenler, hatta kafasında huni ile gezenler olurdu. </b>Peki bunları görebilen kaldı mı? Bir tek karikatürlerde… Psikiyatrik tedavilerden sonra bunu da göremez olduk. Y<b>ani karikatüristlerin çocuksu ruhla çizdiği hunili delilerin artık sokaklarda karşılığı yoktu.</b> Diğer bir örnek Ferhat… Bu gün Şirin için dağları delmeye kalksa, akut mani tanısıyla kliniğe yatırılırdı.</p>
      <p>Hatta aydınlanmaya ilham veren filozoflardan Nietzsche, ressam Van Gogh, hatta akıl hastanesine kapatılan Hölderlin, hatta yaşamının büyük bir bölümünü akıl hastanesinde geçiren tiyatro kuramcısı Artaud ve niceleri… Peki bugün artık bu ayarda sanatçı ya da entelektüel yetişiyor mu? Yanıt, yetişemiyordu. Zaten okuldan, hayata doğru her alanda kuşatılmış olan bireyler, her şeyden ve herkesten kaçsa bile, psikiyatrinin elinden kaçamıyordu.</p>
      <p>Bu aydınlanmacı kişilerin yaşadığı çağda, psikiyatri sadece Fouchault’nun<b> “büyük kapatılmasının” </b>bir parçası idi. Bugünkü gibi psikotrop ilaç verme şansımız olmayınca, kapatılsalar bile eserlerini vermeye devam edebilmişlerdi. Daha önemlisi artık bu deli dâhilerin kaç tanesini görebiliyoruz? Bugün Nietzsche, bir Clopixol ya da Trevicta depo ampul ile takip edilseydi, kitaplarını yazabilir miydi? Risperdal Consta ile takip edilen Van Gogh bu resimlerini çizebilir miydi?</p>
      <p>
        <b>DOĞADA DİKKAT EKSİKLİĞİ VE HİPERAKTİVİTE BİR HASTALIK MI?</b>
      </p>
      <p>Lütfen hekim kimliğimizi bir kenara bırakarak bakalım. Doğaya bir bakalım. Doğada dikkat eksikliği diye bir hastalık var mı? Hiperaktivite ise yaşamın bir rengi değil mi? Oysa moderniteden sonra her şey tam tersine dönüyordu. <b>Bu soruyu tüm psikiyatristlere sormak isterim. Modern hayata ayak uyduramayan herkesin bir psikiyatrik tanı alır hale gelmesi size tuhaf gelmiyor mu?</b></p>
      <p>Örneğin DEHB olduğu tahmin edilen Leonardo de vinci, Mozart, Beethoven, Albert Einstein gibi dahilere müdahale edilseydi. Concerta ya da Ritalin ile tedavi edilselerdi. Bir de dürtüselliği azaltmak için Risperdal eklenseydi. Bu insanlar, bu şaheserlerini verebilirler miydi?   </p>
      <p>Diyorum ya, moderniteye ayak uyduramayanların neredeyse tümü bir hastalığa bağlandı. <b>Deliliği akıl hastalığı olarak gören modernitenin temel paradokslardan biri ise, delilerin yeni bir çağın düşüncesinin çığırını açmış olmaları idi.</b>(1) Aslında bu bir ‘devrimlerin kendi çocuklarını yemesi’ durumundan başka ne olabilirdi ki?</p>
      <p>Çünkü bu deli dâhiler, sistemin bastırdığı, sistemin dışında “bozuk” bir şekilde düşünüldükleri için sistem için tehditti. (2).  Onlar nasıl ki bir çağı kapatıp, aydınlanma ile yeniçağı başlatmışlarsa, aynı şekilde bu yaşanılan çağın da sonunu getirecek olan bu kişilerdi. İşte bu noktada sizlere sormak isterim. Modernitenin tüm avantajlarını kendi lehine yordayan kapital sistemi, kendi çağını kapatma potansiyeli olan bu deli dahilerin ortada elini kolunu sallayarak gezmesine hiç izin verir miydi? İşte bu noktada akıllı olarak tanımlanan kişilerin, bu normal olmayan kişiler üzerinde tahakkümü gerekliydi. Yani, psikiyatrinin öyküsü de böyle başlamıştı.  </p>
      <p><b>Fouchault’nun “biyo-iktidar”ı idi bu. Biyo-iktidar, kapitalizmin gelişmesinde vazgeçilmez bir unsur ve olmazsa olmaz bir koşuldu ve amacı bireyleri normlara uyduran, normalleştiren bir toplum yaratmaktı.</b> Bu iktidarın egemen olduğu toplumda hapishane, okul, aile, ordu, akıl hastanesi normalleştiren ve üretime katan kurumlar olarak görülüyordu. (3). <b>İşte bu sayede iktidar, beden üzerinde tahakkümünü kuruyor ve insan bedeni bir özne haline geliyordu. </b>(1)</p>
      <p>Daha önemlisi, disiplinin içselleştirilmesi… Gramsci’ye göre ise bu hegemonya “rızanın imal edilmesi” ile mümkündü. Çünkü rıza gösteren kişinin sorunsallaştırma becerileri köreliyor ve her gördüğü, her duyduğu, bazen de olsa her okuduğu şey doğruydu ve sorgulamıyordu. (2)  Ama özellikle bu rızanın üretilmesi için psikiyatri ve psikoloji bilimi bir ayrı önem kazanıyordu.   </p>
      <p>
        <b>ZYGMUNT BAUMAN VE BAHÇIVANLIK METAFORU</b>
      </p>
      <p>Tıpkı Z. Bauman’ın “<b>bahçıvanlık</b>” metaforuyla açıkladığı gibi; denetim altındaki toplumlar, işlenmiş topraklara benziyordu. Bu işlenmiş ya da bahçe kültürleri ise ancak okumuş uzmanlaşmış kişilerce yürütülebilirdi. Eğer bu yapılmazsa bahçeyi yabani otlar kaplayabilirdi. Vahşi kültürün, bahçe kültürüne dönüşmesi gerekli idi ve bir bahçıvanlık gerekiyordu. (4)</p>
      <p>Modernlik, akıl üzerinde kurulduğundan doğayı temsil eden tutkunun karşısında yer alıyor; doğal olanın ehlileştirilmesine yöneliyordu. Bu yüzden de bir kültür inşa etmenin yolu bahçıvanlıktı. Kültür, toprağı ekmek, işlemek ve ürünü sağlamak için gerekli tüm işlemleri yerine getirmek demekti. (4)  Bauman da, bahçıvanlık yapan tüm bu kurumları <b>“panoptik kurumlar” </b>olarak adlandırıyordu. Bunlar ise okullar, hastaneler, hapishaneler, fabrikalar, kışlalar- düzenin fabrikalarıydı. (4) Bu sayede disiplinci iktidar “uysal bireyler” yaratıyordu.</p>
      <p>
        <b>FOUCAULT VE PASTORAL İKTİDAR</b>
      </p>
      <p>Gelelim, <b>“bu kadar doktor Sn. Soner Yalçın’a neden kızdı”</b> meselesine… Doktorlara göre sorun, bu tür kitapların hasta- hekim ilişkisinde güvensizlik yaratması ya da alıştıkları rutinlerin sorgulanmasına neden olmasıydı. İşte bu durum özellikle çok sayıda hastanın görüldüğü devlet hastanelerinde ciddi sorunlara yol açabilirdi.  </p>
      <p>
        <b>Ama bence asıl sorun ise, Soner Bey’in kitabının doktorların iktidarını sorgulamasıydı. Tıpkı siyasi iktidarın eleştirildiğinde, eleştirenlere tepki vermesi gibiydi. Neden mi?</b>
      </p>
      <p>İşte bu konuyu Foucault, <b>“pastoral iktidar” </b>metaforuyla anlatmaya çalışıyordu. Bu, bir çobanın sürüsünü gözetip kollamasına benzer bir iktidar biçimiydi. Pastoral iktidarın asıl figürü çobandı ve çobanın rolü sürüsünü bir araya toplamak, onlara yol göstermek ve sürünün selametini sağlamaktı. İktidar sahibi yani çoban, herkesin yaşamını güvence altına alıyor ve devamlılığı sağlıyordu. (4)</p>
      <p>Hastalıklardan koruma (hastane), yönlendirme (aile, iş, okul), çoğalmayı sağlama (cinsellik, tıp), pastoral iktidarın bedene nüfuz eden pratikleri idi. Foucault, modern bir bireyselleştirici olarak pastoral iktidarın aniden tüm toplumsal bünyeye yayıldığı ve destek bulduğu görüşündeydi (4).  </p>
      <p>
        <b>İşte bu noktada, özür dileyerek yazıyorum, doktor hastanenin çobanıydı. Psikiyatristler tımarhanelerin… Öğretmenler okulların… Mühendisler, fabrika ve işyerlerinin… Hukukçular ise hapishanenin… Aslında sopanın eğitimli (beyaz yaka) insanların elinde olduğu, büyük kapatılmanın biyo-iktidarı idi bu. Bu eğitimlilerin her biri öyle ya da böyle, kapital sisteminin askeriydi. Asıl bu nedenle doktorlar Sn. Soner Yalçın’a öfkeliydi. Çünkü doktorların iktidarını sorguluyordu.</b>
      </p>
      <p>Daha önemlisi ise bu iktidar sahibi beyaz yakalıların bunu görememesi ve konumlarına yabancılaşmalarıydı. Kapitalist sistem bilim insanlarından yardım istemesinin nedeni, çalışanların isteklerinin, ihtiyaçlarının, dilek ve güdülerinin öğrenilmesini sağlamak suretiyle çatışmanın büyümesinin ve greve dönüşmesinin önünü alma motivasyonuydu. Pek çok yönetici, sosyal bilimcileri kullanmalarının nedenini, insanlar üzerindeki kontrolü sağlamak olduğunu itiraf ediyordu (4).</p>
      <p><b>Yani sistem, neredeyse her eylem ve işlev için branşlaşmış ve uzmanlaşmış bir sistem olarak karşımızda durmaktaydı</b>. Ancak, tıpkı Fordist üretim tarzında görevi sadece bir vida sıkmak ya da bir parçayı takmak olan teknisyen gibi, bu branşlaşmış ortamdaki uzmanlar da hizmet ettikleri yapının bütününden habersiz ya da bu bütüne yabancılaşmış bir halde olmaları olabilirdi. (2)</p>
      <p>
        <b>PSİKİYATRİ VE PSİKOLOJİ BİLİMİ KAPİTALİZMİN ASKERİ Mİ</b>
      </p>
      <p>Ama bu meslekler arasında en önemlisi ve vazgeçilmezi psikiyatri ve psikoloji idi. Özellikle psikiyatristler, bu gün ki haliyle kapitalizmin en büyük askerleri idiler. Hatta büyük kapatılmanın diğer halkalarını bir arada tutan en önemli halkası idiler. Ama biz psikiyatristler ve psikologlar doğamıza öylesine yabancılaşmıştık ki, bunu da göremiyorduk.</p>
      <p><b>Bu gün kapitalizm ayakta ise, psikoloji ve psikiyatrinin sırtlaması ile ayakta idi. </b>Siyasetten, ticarete, hatta medyaya kadar her sektör psikoloji biliminin ve psikanalistlerin verdiği bilinçdışı işleyen mekanizmalar ile dönüyordu. Tıpkı Boudrillard’ın dediği gibi, bilinç dışı ile fantezi yan yana getirildiğinde mutlaka satıyordu (5). Medyada reyting, siyasette oy alıyordu. <b>Çünkü “rıza üretimi”nin püf noktalarını psikiyatristlerden ve psikologlardan başka kim bilebilirdi ki? </b></p>
      <p>Foucault ise ‘dünya psikologların yönettiği bir tımarhanedir’ derken yine hedefi tam ortadan vuruyordu. (1) Belki de modernitenin ve kapital sisteminin sonunu getirecek ve bir sonra ki çağı başlatacak olan yeni Nietzsche’lerin, yeni Van Gogh’ların ortaya çıkmasını engelliyorduk.   </p>
      <p>Daha önemlisi ise, Boudrillard ilerlemeyen, ama birbirinin üzerine yığılan ve katlanan politikadan, bilimden, cinsellikten ve estetikten bahseder ya… Artık ilerlemeyen ve birbiri üzerine yığılan, urlaşan metastaz düzeninden… Politikanın trans-politikaya, estetiğin trans - estetiğe, cinselliğin trans-seksüaliye dönüşmesinden… (5) Bu gün için bilim de sembolik olarak trans- seksüel ve travestikti.</p>
      <p>Özellikle psikiyatride olduğu gibi; bilginin birikmesi ve üst üste katlanması, DSM’nin yarattığı tanı karmaşası (ki, bu gün ARDOC gibi sistemler tartışılmaya başlandı) dikkate alındığında, tıpkı Boudrillard’ın bahsettiği <b>psikiyatride de trans-seksüel, travestik yapı ortaya çıkıyordu. Artık psikiyatri adeta trans-psikiyatriye dönüşüyordu </b>(2. Bölümün konusu…).</p>
      <p>Anksiyete ise bir beden tepkisi iken, sosyal anksiyete ise sınıf anksiyetesi şeklinde beden tepkisiydi. Acaba biz psikiyatristler, Boudrillard’ın bahsettiği birer <b>mikro-protez olan psikotrop ilaçlarla</b> bu bedensel tepkiyi yok ederken, <b>3. tür psikopatolojilere</b> mi yol açıyorduk? Son yıllarda artan obsesif kompulsif bozukluk, otizm ve bazı spesifik anksiyete gibi tanılar, doğada ki dengeleyici olumsuzluğun yok edilmesine bir tepki miydi? (3. Bölümün konusu)  </p>
      <p><b>Sonuç olarak, bizler bugün Sn. Soner Yalçın’a değil, kendimizi kızmalıyız</b>, diye düşünüyorum. Nereye gidiyoruz diye daha çok tartışmalıydık. <b>O kuyuya, o taşı biz atmalıydık.</b> Şu an sistemin bize verdiği <b>“40 akıllı” </b>biyo-iktidarı ile, o taşı arıyor olabilir miyiz?  </p>
      <p>Buradan TIP derneklerine sesleniyorum. Bunların kongrelerde tartışılması gerekmiyor mu?</p>
      <p>Ama ilaç firmalarının sponsor olmadığı kongrelerde…  </p>
      <p>
        <b>KAYNAKÇA:</b>
      </p>
      <p>
        <i>1.Hülür, H. Faşist Olmayan Varolma Biçimlerinin Olanakları Üzerine: Mıchel Foucault’da Normalleşme, Benlik Ve Etik.</i>
      </p>
      <p>
        <i>2. CEYLAN, C. (2015). Foucault ve İronik Özgürlük. Akademik Bakış Uluslararası Hakemli Sosyal Bilimler Dergisi, (51), 183-194.</i>
      </p>
      <p>
        <i>3. Olgun, C. K. (2007). Michel Foucault’nun İktidar Kavramına Giriş. Sosyoloji Notları, 1.</i>
      </p>
      <p>
        <i>4. Özcan, K. (2014). Yönetsel Kontrol ve Örgütsel Düzen: Michel Foucault ve Zygmunt Bauman Ekseninde Bir Tartışma. Amme İdaresi Dergisi, 47(2).</i>
      </p>
      <p>
        <i>5. Baudrillard, J. (1998). Kötülüğün şeffaflığı. Çev. Işık Ergüden. İstanbul: Ayrıntı Yayınları.</i>
      </p>
      <p>
        <i>
          <b>Ahmet Koyuncu</b>
        </i>
      </p>
      <p>
        <b>Odatv.com</b>
      </p>
      <figure>
        <a href="https://www.odakitap.com/kara-kutu-kitabi-soner-yalcin">
          <img src="https://odatv.com/images2/2019_11/2019_11_13/reklam-kara-kutu-yuzlesme-vakti-02111909_m21.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>15,700 Bu habere tepkiniz: <br/> </p>
      <related>
        <h4>İLGİLİ HABERLER</h4>
        <a href="https://odatv.com/kilicdaroglu-hakli-cikti-26111937.html"/>
        <a href="https://odatv.com/en-karanlik-donemi-neden-yasadik-22111932.html"/>
        <a href="https://odatv.com/erdoganla-ataturk-kiyaslanamaz-ama...-21111935.html"/>
        <a href="https://odatv.com/hava-neden-dondu-20111931.html"/>
        <a href="https://odatv.com/bana-hala-siz-erdogani-mi-destekliyorsunuz-diye-soruyorlar-19111936.html"/>
        <a href="https://odatv.com/erdogan-kimi-kandiriyor-08111928.html"/>
        <a href="https://odatv.com/bu-bir-soykirim-07111930.html"/>
        <a href="https://odatv.com/erdogan-abdye-gitmeli-mi-06111934.html"/>
        <a href="https://odatv.com/bu-yaziyi-yazma-sebebim-akplilere-seslenmek-05111933.html"/>
        <a href="https://odatv.com/yazmaktan-vazgectim-01111935.html"/>
        <a href="https://odatv.com/artik-inandiriciliklari-zerre-kalmadi-31101936.html"/>
        <a href="https://odatv.com/ataturkun-cagrildigi-bag-evinde-neler-konusuldu-29101938.html"/>
        <a href="https://odatv.com/ikiyuzlulugunuzu-bana-yutturamazsiniz-25101901.html"/>
        <a href="https://odatv.com/ne-erdogani-yahu-bu-200-yillik-mesele-18101945.html"/>
        <a href="https://odatv.com/kilicdaroglu-bunu-bilmez-mi-17101950.html"/>
        <a href="https://odatv.com/amasyali-sosyalist-garbis-16101929.html"/>
        <a href="https://odatv.com/tween-tehlikesinin-farkinda-miyiz-04101945.html"/>
        <a href="https://odatv.com/hadi-fransayi-anladik-sana-ne-oluyor-02101932.html"/>
        <a href="https://odatv.com/o-haritanin-icyuzu-gercekle-yuzlesin-01101940.html"/>
        <a href="https://odatv.com/bu-soruyla-karsilastigimda-aklima-buyuk-edebiyatci-geliyor-27091949.html"/>
      </related>
    </article>
  </body>
</html>