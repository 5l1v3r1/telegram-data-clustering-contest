<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/220337_skiniko-anaflexis"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T15:41:20+00:00"/>
    <meta property="og:title" content="Σκηνικό ανάφλεξης"/>
    <meta property="og:description" content="Στις ΗΠΑ διαμορφώνεται ένα εκρηκτικό εσωτερικό πολιτικό σκηνικό, όπου η δίκη του Τραμπ στη Γερουσία θα συμπέσει με την έναρξη της προεκλογικής εκστρατείας για τις εκλογές του Νοεμβρίου του 2020."/>
  </head>
  <body>
    <article>
      <h1>Σκηνικό ανάφλεξης</h1>
      <address><time datetime="2019-11-25T15:41:20+00:00">25 Nov 2019, 15:41</time> by <a rel="author">Γιώργος Καπόπουλος</a></address>
      <p>Στις ΗΠΑ διαμορφώνεται ένα εκρηκτικό εσωτερικό πολιτικό σκηνικό, όπου η δίκη του Τραμπ στη Γερουσία θα συμπέσει με την έναρξη της προεκλογικής εκστρατείας για τις εκλογές του Νοεμβρίου του 2020. Με τα σημερινά δεδομένα δεν υπάρχει δυναμική διαμόρφωσης της πλειοψηφίας των δύο τρίτων στη Γερουσία, που απαιτούνται για την καθαίρεση του προέδρου. Αντίθετα, είναι ανοιχτό στοίχημα κατά πόσον η δίκη θα επηρεάσει το εκλογικό αποτέλεσμα ανάμεσα στον Τραμπ και στον υποψήφιο των Δημοκρατικών.</p>
      <p>Ομως η δίκη του Τραμπ στη Γερουσία δεν αυξάνει μόνον την αβεβαιότητα ως προς την έκβαση της προεκλογικής εκστρατείας στις ΗΠΑ, αλλά πολλαπλασιάζει τους κινδύνους αποσταθεροποίησης και ανεξέλεγκτης ανάφλεξης στις εστίες έντασης από την ευρύτερη Μέση Ανατολή μέχρι την περιοχή Ασίας - Ειρηνικού. Ενα σκηνικό ανάφλεξης μπορεί ανά πάσα στιγμή να διαμορφωθεί στον Κόλπο και στην Κορεατική χερσόνησο στη βάση της προεξόφλησης μιας πολύμηνης εσωστρέφειας και περιχαράκωσης των ΗΠΑ, που θα βρίσκονται στη δίνη της πιο απρόβλεπτης προεκλογικής εκστρατείας.</p>
      <p>Σε άρθρο που αναρτήθηκε την Παρασκευή από το «Politico», αναπτύσσεται το σενάριο μιας νέας έντασης στον Κόλπο ανάμεσα στο Ιράν και τη Σαουδική Αραβία τους επόμενους μήνες, που θα μπορούσε να οδηγήσει την Τεχεράνη στην υποτίμηση του κινδύνου ενός θερμού επεισοδίου με τις ΗΠΑ.</p>
      <p>Αν μέχρι πρόσφατα ίσχυε η υπόθεση εργασίας ότι ο Τραμπ δεν επιθυμούσε να βραχυκυκλωθεί η προεκλογική του εκστρατεία από μια υπερπόντια πολεμική εμπλοκή, η κλιμάκωση της εσωτερικής πολιτικής αντιπαράθεσης με επίκεντρο τη δίκη στη Γερουσία αλλάζει τα δεδομένα, καθώς μια περιφερειακή κρίση δεν θα είναι πια παρενόχληση, αλλά χρήσιμος αντιπερισπασμός.</p>
      <p>Εξυπακούεται ότι τα παραπάνω δεν αφορούν μόνο τον Κόλπο και την ευρύτερη Μέση Ανατολή, αλλά ισχύουν ως δυσμενή σενάρια και για την περιοχή Ασίας - Ειρηνικού από την Κορεατική χερσόνησο μέχρι και τη Νότια Σινική Θάλασσα. Η δίκη του Κλίντον στη Γερουσία για την υπόθεση Λεβίνσκι, στα τέλη του 1998, συνέπεσε με πυραυλική επίθεση των ΗΠΑ στο Ιράκ, που θύμισαν ότι, αν και κατηγορούμενος, ο πρόεδρος εξακολουθεί να είναι ο ανώτατος διοικητής των Ενόπλων Δυνάμεων των ΗΠΑ.</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/217300_poliorkimenos-ston-leyko-oiko"/>
        <a href="https://www.efsyn.gr/stiles/apopseis/213345_epistrofi-sti-florinta"/>
        <a href="https://www.efsyn.gr/stiles/apopseis/212200_edolio-kai-kalpi"/>
        <a href="https://www.efsyn.gr/stiles/apopseis/108477_galliko-politiko-peirama"/>
        <a href="https://www.efsyn.gr/stiles/apopseis/93000_oi-amerikanikes-ekloges-kai-i-aprosmeni-anatropi"/>
        <a href="https://www.efsyn.gr/stiles/apopseis/89841_o-emfylios-poy-den-teleiose-pote"/>
      </related>
    </article>
  </body>
</html>