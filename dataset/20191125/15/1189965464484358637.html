<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260561/kampanaki-poedin-gia-meth-apo-3-500-klines-leitoyrgoyn-mono-557"/>
    <meta property="og:site_name" content="LiFO"/>
    <meta property="article:published_time" content="2019-11-25T15:26:00+00:00"/>
    <meta property="og:title" content="Καμπανάκι ΠΟΕΔΗΝ για ΜΕΘ: Από 3.500 κλίνες λειτουργούν μόνο 557"/>
    <meta property="og:description" content="Τις ελλείψεις σε κλίνες ΜΕΘ καταγράφει έρευνα της ΠΟΕΔΗΝ"/>
  </head>
  <body>
    <article>
      <h1>Καμπανάκι ΠΟΕΔΗΝ για ΜΕΘ: Από 3.500 κλίνες λειτουργούν μόνο 557</h1>
      <h2>Τις ελλείψεις σε κλίνες ΜΕΘ καταγράφει έρευνα της ΠΟΕΔΗΝ</h2>
      <address><time datetime="2019-11-25T15:26:00+00:00">25 Nov 2019, 15:26</time> by <a rel="author">NEWSROOM</a></address>
      <p>
        <b>Το μεγάλο πρόβλημα της έλλειψης κλινών <a href="https://www.lifo.gr/tags/%CE%9C%CE%BF%CE%BD%CE%AC%CE%B4%CE%B1+%CE%95%CE%BD%CF%84%CE%B1%CF%84%CE%B9%CE%BA%CE%AE%CF%82+%CE%98%CE%B5%CF%81%CE%B1%CF%80%CE%B5%CE%AF%CE%B1%CF%82">Μονάδων Εντατικής Θεραπείας (ΜΕΘ)</a>, αναδεικνύει για άλλη μια φορά η <a href="https://www.lifo.gr/tags/%CE%A0%CE%9F%CE%95%CE%94%CE%97%CE%9D">ΠΟΕΔΗΝ</a>.</b>
      </p>
      <p>Σύμφωνα με σχετική ανακοίνωση, σήμερα στην Ελλάδα λειτουργούν 557 κλίνες ΜΕΘ αντί 3.500, 80 αν και εξοπλισμένες παραμένουν κλειστές, ενώ αν δεν προσληφθεί προσωπικό καθώς τον περασμένο μήνα έληξαν οι 2ετείς συμβάσεις και απολύθηκαν 177 νοσηλευτές και 41 γιατροί, που υπηρετούσαν στις ΜΕΘ μέσω ΚΕΕΛΠΝΟ, θα κλείσουν τουλάχιστον 30.</p>
      <p>Τα ίδια προβλήματα αντιμετωπίζουν και οι Μονάδες Αυξημένης Φροντίδας (ΜΑΦ), σημειώνει η Πανελλήνια Ομοσπονδία Εργαζομένων στα Δημόσια Νοσοκομεία.</p>
      <p>«Τα Νοσοκομεία με βάση τα διεθνή standards θα έπρεπε να διαθέτουν κλίνες ΜΑΦ σε διπλάσιο ποσοστό των κλινών ΜΕΘ. Ως εκ τούτω θα έπρεπε τα Νοσοκομεία να διαθέτουν 7.000 κλίνες ΜΑΦ. Με βάση τα λειτουργούντα κρεβάτια ΜΕΘ τουλάχιστον 1.100 κλίνες ΜΑΦ. Πιστοποιημένες σήμερα λειτουργούν 157 κλίνες».</p>
      <p>
        <b>Έρευνα της ΠΟΕΔΗΝ για ΜΕΘ</b>
      </p>
      <p>«Στην Αττική λειτουργούν 224 κλίνες ΜΕΘ. Τις εν λόγω κλίνες διαχειρίζεται το ΕΚΑΒ και οι λίστες αναμονής το χειμώνα φθάνουν τους 80 ασθενείς.</p>
      <p>Στην Κεντρική Μακεδονία υπάρχουν 123 κλίνες ΜΕΘ. Τις εν λόγω κλίνες διαχειρίζεται το ΕΚΑΒ - ΚΕΠΥ με τις λίστες αναμονής το χειμώνα να φθάνουν τους 25 ασθενείς.</p>
      <p>Η Θεσσαλία διαθέτει 42 κλίνες ΜΕΘ.</p>
      <p>Η Στερεά Ελλάδα έχει 8 κλίνες ΜΕΘ (Νοσοκομείο Λαμίας).</p>
      <p>Στα νησιά των Κυκλάδων δεν λειτουργεί ούτε μία κλίνη ΜΕΘ.</p>
      <p>Στα Δωδεκάνησα λειτουργεί ΜΕΘ μόνο στο Νοσοκομείο της Ρόδου 6 κλινών.</p>
      <p>Στα Επτάνησα λειτουργεί μόνο η ΜΕΘ του Νοσοκομείου Κέρκυρας με 5 κλίνες. 16 κλίνες εξοπλισμένες είναι κλειστές (6 Λευκάδα, 5 Κεφαλονιά, 5 Ζάκυνθος).</p>
      <p>Ανατολική Μακεδονία και Θράκη λειτουργούν 28 κλίνες ΜΕΘ.</p>
      <p>Η Ήπειρος διαθέτει 27 ανεπτυγμένες κλίνες ΜΕΘ.</p>
      <p>Η Κρήτη διαθέτει 42 ανεπτυγμένες κλίνες ΜΕΘ.</p>
      <p>Στη Δυτική Μακεδονία διαθέτουν 6 κλίνες ΜΕΘ</p>
      <p>Από την Ήπειρο έως την Αττική 450 χιλιόμετρα απόσταση στον ένα εθνικό άξονα λειτουργούν 53 κλίνες ΜΕΘ στα δύο Νοσοκομεία των Πατρών 15 κλίνες, 5 στο Νοσοκομείο της Κορίνθου, 6 στο Νοσοκομείο του Αγρινίου, 7 στο Νοσοκομείο της Άρτας και 20 στα Νοσοκομεία των Ιωαννίνων.</p>
      <p>Στον άλλο εθνικό άξονα από την Θεσσαλία έως την Αττική 350 χιλιόμετρα απόσταση λειτουργούν μόνο 20 κλίνες ΜΕΘ στο Νοσοκομείο της Λαμίας και στα δύο Νοσοκομεία της Λάρισας.</p>
      <p>Τα νησιά του Αιγαίου διαθέτουν ελάχιστες ή καθόλου κλίνες ΜΕΘ. Η Χίος δεν έχει ΜΕΘ, μόνο 3 κλίνες ΜΑΦ. Η Μυτιλήνη 7 κλίνες ΜΕΘ. Η Σάμος 3 κλίνες ΜΕΘ».</p>
      <p>Σύμφωνα με την ΠΟΕΔΗΝ οι λίστες αναμονής με στοιχεία που υπάρχουν μόνο για την Αττική και Κ. Μακεδονία ξεπερνάνε πολλές φορές τους 80 στην Αττική ειδικά τον χειμώνα και στην Κ. Μακεδονία τους 20. Ελάχιστα περιστατικά, σημειώνει η Ομοσπονδία, βρίσκουν κλίνη ΜΕΘ τα πρώτα κρίσιμα 24ωρα και η λίστα αναμονής ανανεώνεται καθημερινά. «Κάθε ημέρα από τη λίστα αναμονής για ΜΕΘ (40 - 80 περιστατικά ανάλογα την περίοδο) εξυπηρετούνται κατά μέσο όρο 5 - 8 περιστατικά».</p>
      <p>Η Ομοσπονδία προσθέτει ότι «με βάση έρευνες των Εντατικολόγων η θνησιμότητα διπλασιάζεται στους βαρέως πάσχοντες ασθενείς που οι θεράποντες ιατροί κρίνουν ότι χρήζουν νοσηλεία σε ΜΕΘ αλλά δεν βρίσκουν κρεβάτι (η θνησιμότητα από 18% -23% εντός ΜΕΘ ανεβαίνει στο 45-50% εκτός ΜΕΘ)».</p>
      <p>Όπως αναφέρει η ΠΟΕΔΗΝ, καμία ΜΕΘ από όσες λειτουργούν στα νοσοκομεία δεν διαθέτει επαρκή στελέχωση και μάλιστα σημειώνει ότι λειτουργούν ΜΕΘ με 1 νοσηλευτή ανά βάρδια. «Η υποστελέχωση σε γιατρούς και νοσηλευτικό προσωπικό στις ΜΕΘ είναι μία από τις αιτίες της σημαντικής αύξησης των ενδονοσοκομειακών λοιμώξεων. Παρότι οι κλίνες ΜΕΘ που λειτουργούν στη χώρα μας είναι 1,5% των νοσοκομειακών κλινών, το 20% των ενδονοσοκομειακών λοιμώξεων δηλώνεται σε ασθενείς ΜΕΘ».</p>
      <p>Όσον αφορά τον ιατρικό και τεχνολογικό εξοπλισμό τους αναφέρει ότι είναι πεπαλαιωμένος. «Ενόψει της γρίπης αυτή είναι η τραγική κατάσταση στις ΜΕΘ», αναφέρει η ΠΟΕΔΗΝ.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>