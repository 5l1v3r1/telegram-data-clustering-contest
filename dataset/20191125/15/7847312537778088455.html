<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474596-polsko-rosyjski-projekt-w-gdansku-za-23-mln-euro"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T15:44:31+00:00"/>
    <meta property="og:title" content="Wielkie pieniądze na projekt Gdańska z Rosją. Prawie 2,3 mln euro. Dulkiewicz: Cierpimy z powodu zawieszenia małego ruchu granicznego"/>
    <meta property="og:description" content="&quot;Nazwa tego projektu w dużym stopniu oddaje to, co myślę o naszych relacjach z Kaliningradem&quot;."/>
  </head>
  <body>
    <article>
      <h1>Wielkie pieniądze na projekt Gdańska z Rosją. Prawie 2,3 mln euro. Dulkiewicz: Cierpimy z powodu zawieszenia małego ruchu granicznego</h1>
      <address><time datetime="2019-11-25T15:44:31+00:00">25 Nov 2019, 15:44</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Prezydent Dulkiewicz i jej ekipa mają nowy pomysł na promocje Gdańska. Tym razem postanowili sprzymierzyć się z Rosjanami z Kaliningradu.</b>
      </p>
      <p>Muzeum Gdańska oraz Muzeum Światowego Oceanu w Kaliningradzie zainaugurowały w poniedziałek projekt „Połączeni bursztynem”, wsparty w kwocie prawie 2,3 mln euro z budżetu UE. Gdańska placówka przeznaczy dotację na adaptację Wielkiego Młyna na siedzibę Muzeum Bursztynu.</p>
      <p>
        <a href="https://wpolityce.pl/polityka/453001-w-nowym-numerze-sieci-czy-gdansk-chce-do-niemiec">CZYTAJ RÓWNIEŻ: Nowy numer tygodnika „Sieci”! Wstrząsający reportaż: Czy Gdańsk chce do Niemiec? Szukaj wydania z wyjątkową książką</a>
      </p>
      <p>Spotkanie inauguracyjne projektu pn. „Połączeni bursztynem” odbyło się w Ratuszu Staromiejskim w Gdańsku.</p>
      <blockquote>Nazwa tego projektu w dużym stopniu oddaje to, co myślę o naszych relacjach z Kaliningradem. Dzisiaj cierpimy z powodu zawieszenia małego ruchu granicznego (Polska zawiesiła MRG z Obwodem Kaliningradzkim w lipcu 2016 r. - PAP), wyjazdy w obie strony były bardzo intensywne. Chcę zapewnić, że cały piszemy pisma, staramy się, apelujemy o przywrócenie małego ruchu granicznego. Bo łączy nas wiele, nie tylko bursztyn</blockquote>
      <p>— powiedziała prezydent Gdańska Aleksandra Dulkiewicz.</p>
      <p>Polsko-rosyjskie przedsięwzięcie zakłada w ciągu dwóch lat szereg działań na rzecz adaptacji na cele muzealne dwóch obiektów o charakterze zabytkowym tj. Wielkiego Młyna w Gdańsku oraz położonej nad Pregołą części dawnej Państwowej Manufaktury Bursztynu w Królewcu z przyległymi barakami.</p>
      <p>
        <b>W XIV-wiecznym Wielkim Młynie, w którym trwają teraz prace termomodernizacyjne, swoją nową siedzibę znajdzie Muzeum Bursztynu, mieszczące się od 2006 r. w gotyckim Zespole Przedbramia.</b>
      </p>
      <p>W nowej siedzibie Muzeum Bursztynu będzie miała 2,5-krotnie większą przestrzeń wystawienniczą - 1100 metrów kwadratowych. Na potrzeby usługowo-gastronomiczne zostanie przeznaczona dolna kondygnacja budynku - znajdą się tu restauracje i sklepy z wyrobami jubilerskimi. Na pozostałych piętrach zostanie zaaranżowana wystawa stała, a także sala wystaw czasowych i pomieszczenia biurowe. W Wielkim Młynie znajdzie się też przestrzeń do prowadzenia działalności dydaktycznej i edukacyjnej.</p>
      <p>Otwarcie Muzeum Bursztynu w Wielkim Młynie zaplanowano na koniec czerwca 2021 r.</p>
      <p>Projekt „Połączeni bursztynem” realizowany jest w ramach Programu Polska-Rosja 2014-2020. W ramach unijnej dotacji w kwocie niespełna 2,3 mln euro Muzeum Gdańska będzie miało do dyspozycji ponad 1,5 mln euro (wkład własny to 155 tys. euro), a partner projektu, kaliningradzkie Muzeum Światowego Oceanu, otrzyma ponad 740 tys. euro (wkład własny to ok. 74 tys. euro). Dofinansowanie Unii Europejskiej w takim wspólnym przedsięwzięciu wynosi 90 procent.</p>
      <p>Wielki Młyn został wybudowany przez Krzyżaków ok. 1350 r. Po raz pierwszy wzmiankowany w 1364 r., był jednym z największych „zakładów przemysłowych” średniowiecznej Europy, napędzanych początkowo przez 12 kół wodnych, od 1471 r. - 18, a od 1880 r. przez turbiny parowe. Pod koniec XIX w. produkował ok. 200 ton mąki dziennie. Wielki Młyn został zniszczony z wyjątkiem murów obwodowych w 1945 r., odbudowano go w latach 1962-1965.</p>
      <p>
        <b>W 1962 r. w Wielkim Młynie zorganizowano wystawę „Polska na morzu 1945-1962”, a trzy lata później ekspozycję „XX lat polskiego przemysłu okrętowego”. Pomimo powodzenia wystawy zarządzające budynkiem Biuro Obrotu Maszyn i Surowców nie zgodziło się na przekazanie obiektu Stoczni Gdańskiej, które starało się o umieszczenie w Wielkim Młynie Muzeum Stoczni.</b>
      </p>
      <p>Od 1994 r. w Wielkim Młynie działał dom handlowy. W związku z rezygnacją przez kupców z dzierżawy stoisk w grudniu 2016 r. zabytkowy obiekt przekazano w użytkowanie wieczyste obecnemu Muzeum Gdańska.</p>
      <p>Jak czytamy na stronie media.gdansk.pl:</p>
      <blockquote>Mam nadzieję, że dzięki temu projektowi Wielki Młyn będzie domem nie tylko dla tych, którzy kochają bursztyn, ale też dla tych, którzy go jeszcze nie poznali, a także będzie domem dla naszych sąsiadów</blockquote>
      <p>– powiedziała prezydent Dulkiewicz.</p>
      <blockquote>Wspólny projekt polsko-rosyjski ma na celu udostępnienie dziedzictwa związanego ze Złotem Bałtyku dla każdego gdańszczanina i turysty. Tych ostatnich do samego Gdańska przybywa rocznie ok. 2 mln, zaś do obwodu kaliningradzkiego ok. 2,3 mln. Przed zamknięciem Małego Ruchu Granicznego z Rosją w 2016 r. nad Motławą i Pregołą ruch turystyczny był żywszy – korzystało z niego ok. 3 milionów obywateli. Mimo zamknięcia granic Muzeum Bursztynu z roku na rok poprawiało wyniki frekwencyjne.</blockquote>
      <p>– pisze Andrzej Gierszewski z Muzeum Gdańska.</p>
      <p>mly/PAP/media.gdansk.pl</p>
    </article>
  </body>
</html>