<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/zmatena-cesta-z-oslavy-opila-matka-v-brne-si-spletla-byt-a-chovala-v-nem-cizi-dite"/>
    <meta property="og:site_name" content="eXtra.cz"/>
    <meta property="article:published_time" content="2019-11-25T15:26:00+00:00"/>
    <meta property="og:title" content="Zmatená cesta z oslavy: Opilá matka v Brně si spletla byt a chovala v něm cizí dítě"/>
    <meta property="og:description" content="Žena v Brně ztratila pojem o čase i prostoru a ocitla se v cizím bytě. Tam vzala do náručí cizí dítě v domnění, že je její, a začala ho konejšit. Rodiče to samozřejmě vyděsilo, a tak neváhali a zavolali policii. Zjistilo se, že žena pocházející ze zahraničí byla pod vlivem alkoholu."/>
  </head>
  <body>
    <article>
      <h6 class="kicker">Alkohol je zrádný</h6>
      <h1>Zmatená cesta z oslavy: Opilá matka v Brně si spletla byt a chovala v něm cizí dítě</h1>
      <address><time datetime="2019-11-25T15:26:00+00:00">25 Nov 2019, 15:26</time> by <a rel="author">Michaela Vlčková</a></address>
      <p>
        <b>Žena v Brně ztratila pojem o čase i prostoru a ocitla se v cizím bytě. Tam vzala do náručí cizí dítě v domnění, že je její, a začala ho konejšit. Rodiče to samozřejmě vyděsilo, a tak neváhali a zavolali policii. Zjistilo se, že žena pocházející ze zahraničí byla pod vlivem alkoholu.</b>
      </p>
      <p>V neděli ráno se v brněnských Zábrdovicích musela policie zabývat opravdu zajímavým případem. Žena, která pochází z východní Evropy, se vracela domů z oslavy, ale omylem se dostala do úplně cizího bytu.</p>
      <p>Myslela si, že je u sebe doma. Našla tam dítě, popadla ho v domnění, že je její, a začala ho chovat. Skuteční rodiče si toho všimli a celí vyděšení zavolali policii. „Při cestě z oslavy vstoupila do úplně cizího bytu. V představě, že je doma u rodiny, chtěla konejšit svého potomka. V alkoholovém opojení nerozpoznala, že dítě, které drží v náručí, není její,“ informoval policejní mluvčí David Chaloupka s tím, že ženě naměřili 1,3 promile.</p>
      <related>
        <a href="https://www.extra.cz/opile-matce-v-opave-vypadlo-miminko-z-kocarku-na-beton-nechala-ho-tam-a-sla-domu"/>
      </related>
      <p>Když žena na záchytce vystřízlivěla, sdělila, že s alkoholem moc zkušeností nemá. Za své chování se omluvila a přislíbila, že už se pití nedotkne.</p>
      <p>Policisté prověřují, jak se žena do bytu dostala. Není jisté, zda se tam vloupala nebo našla otevřené dveře. Nebylo ani upřesněno, jak se v případu bude dále postupovat.</p>
    </article>
  </body>
</html>