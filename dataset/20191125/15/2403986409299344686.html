<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/var_v_ukrayini_nazvano_dva_stadioni_de_zapratsyuye_sistema_videoopovtoriv_n1239111"/>
    <meta property="og:site_name" content="24 Канал"/>
    <meta property="article:published_time" content="2019-11-25T15:10:00+00:00"/>
    <meta property="og:title" content="VAR в Україні: названо два стадіони, де запрацює система відеооповторів"/>
    <meta property="og:description" content="Керівник комітету арбітрів УАФ Лучано Луччі розповів, на яких українських стадіонах з'явиться система відеооповторів VAR. За словами глави арбітрів, запровадження системи в Україні на завершальній стадії."/>
  </head>
  <body>
    <article>
      <h1>VAR в Україні: названо два стадіони, де запрацює система відеооповторів</h1>
      <address><time datetime="2019-11-25T15:10:00+00:00">25 Nov 2019, 15:10</time> by <a rel="author" href="https://24tv.ua/yuriy_semenyuk_tag7072/" target="_blank">Юрій Семенюк</a></address>
      <p>
        <b>Керівник комітету арбітрів УАФ Лучано Луччі розповів, на яких українських стадіонах з'явиться система відеооповторів VAR. За словами глави арбітрів, запровадження системи в Україні на завершальній стадії.</b>
      </p>
      <h3>VAR тестується на матчах молодіжних команд</h3>
      <p>1 листопада<a href="https://24tv.ua/sport/v_ukrayinskomu_futboli_vpershe_priznacheno_penalti_z_dopomogoyu_var_video_n1228014"> VAR було вперше використано</a> в Україні на матчі "Динамо" U-19. На користь киян був призначений пенальті у грі з "Карпатами". </p>
      <p>2 листопада в матчі чемпіонаті України серед команд U-21 між "Динамо" та "Львів" вдруге <a href="https://24tv.ua/sport/na_matchi_dinamo_vdruge_vikoristali_var_stalo_vidomo_koli_sistema_zapratsyuye_v_upl_n1228472">було використано систему VAR</a>. І знову на користь киян.</p>
      <blockquote>Читайте також: <a href="https://24tv.ua/sport/sistema_var_zyavitsya_u_pley_off_ligi_yevropi_tsogo_sezonu_n1210046">Система VAR з'явиться у плей-офф Ліги Європи цього сезону</a></blockquote>
      <h3>Що говорить Луччі?</h3>
      <p>Луччі заявив, що отримати сертифікат для запровадження системи VAR не є проблемою. Сертифікувати необхідно: суддів, стадіони, саму систему.</p>
      <p>"Питання тільки у виконанні всієї програми до кінця. На матчі ("Динамо" U-19 проти "Запоріжжя" U-19, – Спорт24) були присутні два представники ФІФА, вони тут для того, щоб сертифікувати роботу арбітрів і саму технологію, тобто обладнання", – сказав Луччі в ефірі "Профутболу".</p>
      <p>Таким чином, стадіон "Динамо" імені Валерія Лобановського, де відбувся матч, першим отримає сертифікат на використання VAR.</p>
      <p>За словами Луччі, наступним стадіонами, які отримають сертифікацію, будуть <b>НСК "Олімпійський" </b>та <b>ОСК "Металіст"</b>. Арени є домашніми для київського "Динамо" та донецького "Шахтаря" відповідно.</p>
      <blockquote>Це цікаво: <a href="https://24tv.ua/sport/dinamo_ne_zgidne_zi_shtrafom_kdk_rishennya__priklad_vibirkovogo_pravosuddya_i_bude_oskarzheno_n1237405">"Динамо" не згідне зі штрафом КДК: Рішення – приклад вибіркового правосуддя і буде оскаржено</a></blockquote>
      <h3>Коли VAR запрацює в УПЛ?</h3>
      <p>Президент Асоціації футболу України Андрій Павелко у своєму фейсбуці повідомив, що VAR може з'явитися вже у 2020 році.</p>
      <aside>22 листопада в Україні очікуємо делегацію з представників IFAB та FIFA, які мають наочно переконатися в якісній підготовці наших фахівців до використання VAR. Після отримання позитивних результатів технологічного тестування наших спеціалістів та системи ми зможемо отримати дозвіл на використання системи VAR в Україні. Після чого VAR повноцінно запрацює в чемпіонаті УПЛ з перших матчів нового року,<cite>– написав Павелко.</cite></aside>
      <h3>Що таке VAR?</h3>
      <p>Система відеодопомоги арбітрам – технологія у футболі, що дозволяє головному арбітру приймати рішення у спірних моментах матчу за допомогою відеоповторів. Офіційно включена в Правила гри в футбол у 2018 році після серії випробувань на міжнародних турнірах.<br/><br/>VAR дозволяє переглянути чотири види спірних моментів і допомогти судді прийняти правильне рішення:<br/>– порушення правил при забитих голах,<br/>– епізоди з призначенням пенальті,<br/>– помилкове пред'явлення червоної картки (епізоди з другою жовтою карткою не розглядаються)<br/>– помилки в ідентифікації покараних гравців (допомагає визначити, хто саме зробив фол, що карається карткою).</p>
    </article>
  </body>
</html>