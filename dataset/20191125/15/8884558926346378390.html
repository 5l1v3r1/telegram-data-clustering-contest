<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/lepo-in-dobro-iz-vsakega-srca"/>
    <meta property="og:site_name" content="Primorske novice"/>
    <meta property="article:published_time" content="2019-11-25T15:31:56+00:00"/>
    <meta property="og:title" content="Lepo in dobro iz vsakega srca"/>
    <meta property="og:description" content="Škofijska karitas Koper je s slovesno akademijo vstopila v Teden Karitas, s petkovim slovesnim odprtjem pa so na pot med ljudi dobrega srca pospremili tudi razstavo likovnih del, ki so nastala v 25. likovni koloniji Umetniki za karitas na Sinjem vrhu. V četrt stoletja je v projektu sodelovalo več kot 1900 avtorjev, izkupiček pa je bil namenjen različnim projektom pomoči."/>
  </head>
  <body>
    <article>
      <h1>Lepo in dobro iz vsakega srca</h1>
      <address><time datetime="2019-11-25T15:31:56+00:00">25 Nov 2019, 15:31</time> by <a rel="author">Alenka Tratnik</a></address>
      <p>
        <b>Škofijska karitas Koper je s slovesno akademijo vstopila v Teden Karitas, s petkovim slovesnim odprtjem pa so na pot med ljudi dobrega srca pospremili tudi razstavo likovnih del, ki so nastala v 25. likovni koloniji Umetniki za karitas na Sinjem vrhu. V četrt stoletja je v projektu sodelovalo več kot 1900 avtorjev, izkupiček pa je bil namenjen različnim projektom pomoči.</b>
      </p>
      <figure>
        <img src="https://static.primorske.si/foto/highres/gorica/721159_271-karitas1.jpg"/>
        <figcaption>Ravnateljica Škofijske karitas Koper in vodja projekta Umetniki za karitas Jožica Ličen je na pot pospremila že 345. razstavo projekta, ki združuje lepoto in dobroto.  Foto: Alenka Tratnik</figcaption>
      </figure>
      <p><b>VIPAVA</b> &gt; Z geslom Dobro iz vsakega srca se danes začenja Teden karitas, s katerim Slovenska karitas obeležuje 29. leto delovanja. Teden bo zaznamovala s številnimi prireditvami, dnevi odprtih vrat njenih centrov in s tradicionalnim sredinim dobrodelnim koncertom Klic dobrote. Škofijska karitas Koper je v teden vstopila s petkovo slovesno akademijo v dvorcu Lanthieri. Ob tej priložnosti so odprli razstavo 25. mednarodne likovne kolonije Umetniki za Karitas.</p>
      <p>Letošnjega srečanja na Sinjem vrhu, ki je potekalo pod geslom Odrinimo na globoko, so se udeležili <b>Lojze Čemažar, Klementina Golija, Joso Knez, Nikola Marković, Nikolaj Mašukov, Noriaki Sangawa, Veljko Toman</b> in <b>Nina Zuljan</b>, jubilejni izvedbi projekta, ki združuje lepoto in dobroto, pa se je pridružilo še skoraj 80 avtorjev. V koloniji je doslej nastalo 3000 del, izkupiček prodajnih razstav pa so namenili različnim projektom pomoči. Letos ga bodo namenili pomoči mladim. Kot je ob tej priložnosti poudarila vodja projekta in ravnateljica Škofijske karitas Koper <b>Jožica Ličen</b>, se ob prehojeni poti ne bojijo novih izzivov, kar sporoča tudi geslo letošnje kolonije. Razstavo je s prisrčnim nagovorom uradno odprl koprski škof <b>Jurij Bizjak</b>, udeležence kolonije in njihova dela pa je predstavila strokovna sodelavka srečanja <b>Anamarija Stibilj Šajn</b>.</p>
      <p>V Škofijski karitas Koper, ki zdaj vstopa v 30. leto delovanja, sodeluje več kot 2.000 stalnih in občasnih prostovoljcev, ki letno opravijo več kot 100.000 ur prostovoljnega dela. Trenutno pomaga in spremlja 2000 družin in posameznikov, 1800 otrok in šolarjev, letno razdeli 350 ton hrane in pomaga pri plačilu več kot 1000 položnic. Njeno karitativno delo sega tudi čez meje, v pobrateno Škofijsko karitas Banja Luka. Tamkajšnjim družinam pomaga z akcijami posvojitev na daljavo in Streha nad glavo, v kateri so doslej z materialno pomočjo in s prostovoljnim delom zgradili 34 hiš. Za dolgoletno pomoč in podporo se je koprski karitas v petek zahvalil direktor Škofijske karitas Banja Luka dr. <b>Miljenko Aničić</b>.</p>
    </article>
  </body>
</html>