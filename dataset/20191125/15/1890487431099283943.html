<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521254-evropsky-vozovy-park-se-brzy-zacne-smrstovat-dily-pro-vyrobu-auta-kvuli-novym-technologiim-a/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T15:25:48+00:00"/>
    <meta property="og:title" content="Evropský vozový park se brzy začne smršťovat. Díly pro výrobu auta kvůli novým technologiím a regulacím podraží až o 40%"/>
    <meta property="og:description" content="Velikost evropského vozového parku dosáhne svého vrcholu okolo roku 2025, kdy bude v provozu 273 milionů aut. Poté začne jejich počet klesat. &amp;#9679; Do roku 2030 vzroste cena součástek potřebných k výrobě auta o 20 až 40 procent."/>
  </head>
  <body>
    <article>
      <h1>Evropský vozový park se brzy začne smršťovat. Díly pro výrobu auta kvůli novým technologiím a regulacím podraží až o 40%</h1>
      <address><time datetime="2019-11-25T15:25:48+00:00">25 Nov 2019, 15:25</time> by <a rel="author">Vladimír Urbánek</a></address>
      <p>Velikost evropského vozového parku dosáhne svého vrcholu okolo roku 2025, kdy bude v provozu 273 milionů aut. Poté začne jejich počet klesat. <br/><br/>● Do roku 2030 vzroste cena součástek potřebných k výrobě auta o 20 až 40 procent.<br/>● Ačkoli globální autoprůmysl stále poroste, mnohem více si z něj začnou ukusovat nové obchodní modely na úkor tradičních prodejů aut či autodílů. <br/><br/>Poradenská společnost PwC Strategy&amp; publikovala osmé vydání studie Digital Auto Report. Studie<br/>předpovídá vývoj moderních trendů, které postupně zásadně promění jak automobilový <a href="https://www.kurzy.cz/makroekonomika/prumysl/">průmysl</a>, tak i samotný způsob individuální přepravy lidí.<br/><br/>Zajímavé je srovnání velikosti vozových parků na třech hlavních trzích - v <a href="https://www.kurzy.cz/tema/evropa/">Evropské unii</a>, USA a<br/>Číně. Zatímco v roce 2018 jezdilo nejvíc aut po <a href="https://www.kurzy.cz/doprava/silnice/">silnicích</a> zemí <a href="https://www.kurzy.cz/tema/evropa/">Evropské unie</a>, na konci příští dekády<br/>už tomu tak nebude. Evropský vozový park poroste ještě několik let, svého vrcholu by měl ale<br/>dosáhnout v roce 2025 na počtu 273 milionů aut. Poté už začne počet aut v zemích <a href="https://www.kurzy.cz/tema/evropa/">Evropské unie<br/></a>klesat. V USA a v Číně ještě vozové parky porostou. <br/><br/>„Posun k autonomním a sdíleným vozům s sebou přinese vyšší využitelnost aut. To znamená, že<br/>bude potřeba k ujetí stejného počtu kilometrů méně aut. Nicméně frekvence obnovy aut se tím<br/>pádem zvýší. Penetrace vozidel v Číně je oproti <a href="https://www.kurzy.cz/tema/evropa/">Evropě</a> stále výrazně nižší, tudíž k podobnému<br/>trendu jako v <a href="https://www.kurzy.cz/tema/evropa/">Evropské unii</a> tam dojde patrně s určitým zpožděním. Trendy v oblasti<br/>autonomního řízení a sdílení aut se však budou v Číně prosazovat rychleji ,“ vysvětluje partner<br/>PwC <a href="https://www.kurzy.cz/obec/ceska/">Česká</a> republika a expert na automotive Pavel Štefek.</p>
      <figure>
        <img src="https://img3.kurzy.cz/zpravy/obrazky/54/521254-evropsky-vozovy-park-se-brzy-zacne-smrstovat-dily-pro-vyrobu-auta-kvuli-novym-technologiim-a/pwc_auta2030_w583h180.jpg"/>
      </figure>
      <p>Posun ve využívání aut se podle studie promítne i do autoprůmyslu jako takového. Podle Digital <br/>Auto Report bude globální automotive <a href="https://www.kurzy.cz/makroekonomika/prumysl/">průmysl</a> do roku 2030 růst přibližně tempem 4 procenta za<br/>rok v tržbách a 3 % za rok v ziscích. Dojde ale k zásadním změnám v podílech jednotlivých<br/>segmentů na celkovém objemu. <br/><br/>Podle PwC Strategy&amp; se podíl na celkových ziscích tradičních odvětví (prodej nových a ojetých aut a<br/>prodej autodílů) zmenší z aktuálních 70 na 55 procent. Naopak podíl na celkovém zisku nových<br/>hráčů vzroste podle předpokladu z dnešních 5 procent na 26 procent v roce 2030. <br/><br/>Největší růst se očekává u segmentu služeb mobility (MaaS - mobility as a service), do kterého patří<br/>jak sdílení klasických vozů, tak do budoucna i těch s více autonomními prvky. <br/><br/>„Předpokládáme, že auta budoucnosti budou elektrická, částečně autonomní, sdílená, připojená a<br/>každoročně updatovaná. Automotive tedy bude primárně o mobilitě. Úspěšné společnosti budou<br/>muset svými produkty a službami uspokojovat měnící se očekávání zákazníků. Budou se tedy<br/>muset zaměřit na služby v oblastech mobility. Nikoli jen na samotný produkt, tedy auto,” říká<br/>Pavel Štefek z PwC <a href="https://www.kurzy.cz/obec/ceska/">Česká</a> republika.</p>
      <figure>
        <img src="https://img.kurzy.cz/zpravy/obrazky/54/521254-evropsky-vozovy-park-se-brzy-zacne-smrstovat-dily-pro-vyrobu-auta-kvuli-novym-technologiim-a/pwc_auta_segmenty.jpg"/>
      </figure>
      <p>V souvislosti s vývojem nových technologií i zpřísněním regulací výrazně vzrostou i náklady na<br/>výrobu aut - konkrétně cena potřebných součástek. Jen následkem regulací podraží součástky k<br/>sestavení průměrně vybaveného auta v roce 2030 o 18 % ve srovnání s dnešním základním<br/>vozidlem bez konektivity. <br/><br/>Přidání povinných prvků konektivity (bezpečnostní funkce) a základní prvky autonomní<br/>technologie zvýší podle Digital Auto Report dohromady cenu vozu přibližně o necelá dvě procenta.<br/>O zdaleka největší růst nákladů se postará přechod ze spalovacích motorů na elektromotory, ke<br/>kterému jsou automobilky emisní regulativou nuceny.<br/><br/>Vozidlo plně vybavené dostupnými technologiemi (tedy vybavenější, než regulátory vyžadovaná<br/>základní verze) bude v roce 2030 obsahovat součástky dokonce o 42 % dražší ve srovnání se<br/>základním modelem roku 2018. O 2-3% nárůst v ceně součástek se postará přídavná konektivita, 12<br/>až 22 procent na ceně potom přidají autonomní prvky. <br/><br/>Takové vozidlo lze ale zároveň podle stupnice SAE zařadit na úroveň 4. Jedná se tedy o vůz, který se<br/>“řídí sám” a ve kterém ani autonomní systém od řidiče nebude vyžadovat, aby převzal v krizových<br/>situacích řízení manuálně.</p>
      <related>
        <h4>Příbuzné stránky</h4>
        <a href="https://www.kurzy.cz/tema/detail/a-je-to-tady-nasa-brzy-zacne-osidlovat-mars-2897758.html"/>
        <a href="https://www.kurzy.cz/tema/5063058.html"/>
        <a href="https://www.kurzy.cz/tema/5473566.html"/>
        <a href="https://www.kurzy.cz/tema/5565702.html"/>
        <a href="https://www.kurzy.cz/tema/4593342.html"/>
        <a href="https://www.kurzy.cz/zpravy/373751-moody-s-platy-v-usa-brzy-zacnou-silneji-rust-pracovni-trh-se-blizi-zlomove-mire-plne-zamestnanosti/"/>
        <a href="https://www.kurzy.cz/tema/4359260.html"/>
        <a href="https://zpravy.kurzy.cz/424573-na-trzich-to-zacne-brzo-houpat-big-expert-zahranicni-trhy-tyden-od-5-6-2017/"/>
        <a href="https://zpravy.kurzy.cz/335301-dalsi-kolo-kvantitativniho-uvolnovani-zacne-brzy-v-usa/"/>
        <a href="https://www.kurzy.cz/zpravy/439784-odklizeni-spadle-lavky-zacne-brzy-na-tahu-je-soudni-znalec/"/>
        <a href="https://www.kurzy.cz/tema/4360092.html"/>
        <a href="https://www.kurzy.cz/tema/4431857.html"/>
      </related>
    </article>
  </body>
</html>