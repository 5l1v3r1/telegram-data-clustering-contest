<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/epeisodiaki-diki-odigou-taksi-enantion-ithopoiou-to-straight-arseniko-to-tsimpima-sti-roga-kai-i-parastasi/2923009/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T15:52:43+00:00"/>
    <meta property="og:title" content="Επεισοδιακή δίκη οδηγού ταξί εναντίον ηθοποιού: Το “straight αρσενικό”, το τσίμπημα στη ρώγα και η… παράσταση"/>
    <meta property="og:description" content="Ενώπιος ενωπίω ο ηθοποιός και ο πρώην οδηγός ταξί που τον κατηγορεί για βιασμό. &quot;Γαργαλιστικές&quot; περιγραφές από την... &quot;συνεύρεσή&quot; τους."/>
  </head>
  <body>
    <article>
      <h1>Επεισοδιακή δίκη οδηγού ταξί εναντίον ηθοποιού: Το “straight αρσενικό”, το τσίμπημα στη ρώγα και η… παράσταση</h1>
      <h2>Ενώπιος ενωπίω ο ηθοποιός και ο πρώην οδηγός ταξί που τον κατηγορεί για βιασμό. Απίστευτες περιγραφές από την... "συνεύρεσή" τους. Τι ισχυρίστηκε ο οδηγός και γιατί ανέφερε ότι είναι "straight καθαρό αρσενικό". Το κλάμα της μάνας του και οι ειρωνείες περί "παράστασης". Αρνείται την κατηγορία ο ηθοποιός,</h2>
      <address><time datetime="2019-11-25T15:52:43+00:00">25 Nov 2019, 15:52</time> by <a rel="author">Newsit Newsroom</a></address>
      <p>Με εντάσεις, κλάματα, αντεγκλήσεις και σοκαριστικές περιγραφές άρχισε ενώπιον του Μικτού Ορκωτού Δικαστηρίου της Αθήνας η δίκη για τον φερόμενο βιασμό οδηγού ταξί, από τον ηθοποιό Γ. Καρκά.</p>
      <p>Για πρώτη φορά μετά από ένα χρόνο, ο ηθοποιός και ο οδηγός ταξί, ο οποίος σήμερα έχει σταματήσει να εργάζεται σε αυτό το πόστο, βρέθηκαν τετ-α-τετ.</p>
      <p>Σήμερα ενώπιον δικαστών και ενόρκων<b> ο ηθοποιός Γ. Καρκάς αρνήθηκε την κατηγορία του βιασμού</b>. Όταν ρωτήθηκε από την πρόεδρο του Δικαστηρίου για τη θέση του επί των κατηγοριών ανέφερε «από την πρώτη στιγμή <a href="https://www.newsit.gr/ellada/ti-ypostirizei-o-ithopoios-pou-katigoreitai-gia-ton-viasmo-tou-odigou-taksi/2921724/"><b>αρνήθηκα την πράξη του βιασμού</b></a>, ήδη από την αστυνομία. Δέχομαι την κατοχή ναρκωτικών ουσιών για ιδίαν χρήση».</p>
      <p>Στη συνέχεια, παρακολουθούσε την ακροαματική διαδικασία με προσοχή και κράταγε όλη την ώρα σημειώσεις. Προκειμένου να καταθέσει ως μάρτυρας υπεράσπισης στη δικαστική αίθουσα παραβρέθηκαν ο ηθοποιός Σπύρος Μπιμπίλας και ο Γρηγόρης Βαλιανάτος.</p>
      <p>Ο πρώην οδηγός ταξί, σε βάρος του οποίου ο ηθοποιός φέρεται να ασέλγησε, περιέγραψε τι συνέβη στις 13 Νοεμβρίου 2018, από τη στιγμή που παρέλαβε τον κατηγορούμενο μέχρι την ώρα που έφτασαν στο νοσοκομείο Ιπποκράτειο. Ο ηθοποιός είχε καλέσει το ταξί μέσω της εφαρμογής Beat.</p>
      <p>Ο μάρτυρας περιέγραψε πως από τη στιγμή που μπήκε μέσα στο ταξί ο ηθοποιός, μύρισε μία περίεργη μυρωδιά σαν…αποχέτευση.</p>
      <p>Παράλληλα, αναφέρθηκε στην διαδρομή που ακολούθησαν με τον ηθοποιό και περιέγραψε πως από την αρχή του έκανε ερωτήσεις ερωτικού περιεχομένου τις οποίες ο ίδιος επιχείρησε να σταματήσει αλλά ακολούθησε ό,τι του έλεγε για τη διαδρομή. Μεταξύ άλλων περιέγραψε πως σταμάτησαν σε ταχυφαγείο όπου έμειναν περίπου μισή ώρα. «Ήταν μία καλή ευκαιρία να σταματήσω να ουρήσω και να κάτσω να φάω γιατί μετά είχε κανονίσει δουλειές. Βγήκα από την τουαλέτα και μου πρότεινε να με κεράσει κάτι, αφού θα έτρωγε ο ίδιος. Σκέφτηκα ότι καλή τη καρδία με κερνάει και εγώ δεν θα τον χρεώσω την αναμονή. Μου έχει ξανασυμβεί τέτοια περίπτωση», είπε, εξηγώντας γιατί σε όλη αυτή τη διαδρομή το ταξίμετρο δεν «έγραφε».</p>
      <p>Παράλληλα, αναφέρθηκε στην πολύλεπτη<b> στάση του έξω από κατάστημα sex shop</b>, όπου ο ηθοποιός, σύμφωνα με τη μαρτυρία, προχώρησε σε αγορά, ενώ επέμεινε στην καταγγελία του ότι ο κατηγορούμενος έριξε κάποιο ναρκωτικό στον καφέ.</p>
      <p>Συγκεκριμένα, ο πρώην οδηγός ταξί περιέγραψε πως όταν έφτασαν στο πάρκο στην περιοχή της Αγίας Άννης, όπου ο ηθοποιός όπως κατέθεσε του είπε να πάνε, δεν ένιωσε καλά.</p>
      <p>«Θεώρησα καλό για τη δική μου υγεία να κατεβάσω το κάθισμα αυτοκινήτου και να ξαπλώσω. Δεν μπορούσα να πιστέψω ότι <b>ο κατηγορούμενος μου είχε ρίξει χυμούς “ζούγκλας”</b> και ό, τι άλλο. Το μόνο που θυμάμαι είναι ότι βγήκα έξω να ουρήσω. Αυτό που δεν θα ξεχάσω ποτέ όταν ξύπνησα, ο κατηγορούμενος ήταν εδώ ξάπλα στο δεξί μου στήθος (σσ το έδειξε), μου τα είχε όλα ανοικτά και το παντελόνι και <b>μου τσίμπαγε αισθησιακά τη ρώγα</b>. Κανείς δεν θα μου το αναιρέσει αυτό!» περιέγραψε ο μάρτυρας, ξεσπώντας σε κλάματα και <b>πέφτοντας στην αγκαλιά της μητέρας του</b>, η οποία επίσης είχε αρχίσει να κλαίει με λυγμούς. Το αποτέλεσμα ήταν η ακροαματική διαδικασία να διακοπεί για λίγο.</p>
      <p>«Ψυχή μου! Ευχαριστώ τον Θεό!!» του έλεγε η μητέρα του, προσθέτοντας: «Γελάει, πώς δεν σε έστειλε στο θάνατο…. Γελάνε θεέ μου… <b>θα το ‘χα στο χώμα το παιδάκι μου. Κοροϊδεύουν κιόλας</b>. Να μην το ζήσει άλλη μάνα αυτό» ενώ το κάποιοι από το ακροατήριο, απάντησαν «<b>Ωραία παράσταση</b>».</p>
      <p>Ο μάρτυρας τότε αντέδρασε και φώναξε «<b>ποιος το είπε αυτό ρε!</b> Θα μου μείνει στα χέρια…».</p>
      <p>«Φυσικά και δεν ήμουν ψύχραιμος σε αυτήν την σοκαριστική εικόνα, αυτό δεν θα το ξεχάσω ποτέ» συνέχισε ο μάρτυρας, προσθέτοντας «Ό, τι και να λέει κατηγορούμενος, εγώ θα κάνω και ορό αλήθειας για να το επαληθεύσω».</p>
      <p>Ο μάρτυρας υποστήριξε πως ο κατηγορούμενος του έριξε κάποια ουσία στον καφέ, τονίζοντας «ήμουν από την επήρεια κάποιου πράγματος. Αισθανόμουν σκοτοδίνη, μούδιασμα στα πόδια, αισθανόμουν ότι δεν μπορούσα να κουνήσω τα πόδια μου, εναλλαγή διάθεσης, <b>τον έβλεπα και έλεγα είναι μία μισοριξιά, τι να μου κάνει αυτός, εγώ είμαι θηρίο</b>. Τον απώθησα και δεν του άρεσε… <b>Είμαι straight καθαρό αρσενικό και δεν δέχομαι να μου κάνει κανείς τίποτα</b>».</p>
      <p>Ο μάρτυρας υποστήριξε στην κατάθεση του πως φοβόταν μήπως ο κατηγορούμενος τον ληστέψει και πως είχε πάνω του κάποιο αιχμηρό αντικείμενο.</p>
      <p>Μετά από αυτό, ο πρώην οδηγός ταξί υποστήριξε πως ο κατηγορούμενος ήπιε κάτι από ένα τσίγκινο μπουκαλάκι και λιποθύμησε.</p>
      <p>«Εγώ άνοιξα τα παράθυρα, ένιωθα κάτι περίεργο. Μου είχε ζητήσει πριν να τον πάω ή στον ΟΣΕ ή στην Αττική, δεν θυμάμαι… Εγώ σκέφτηκα, <b>εντάξει μου τσίμπησε την ρώγα και είδα μία απόπειρα από έναν άνθρωπο, αξίζει να τον πετάξω στα σκουπίδια;</b> Κάλεσα το 166 και αποφάσισα να τον πάω στο νοσοκομείο Ιπποκράτειο» κατέθεσε ο οδηγός ταξί ενώπιον του Μικτού Ορκωτού Δικαστηρίου.</p>
      <p>Σε ερώτηση της προέδρου τι έγινε εκεί, ο μάρτυρας κατέθεσε «έχω ακούσει από ΜΜΕ και διαβάσει από τις καταθέσεις ότι χαστούκισα τον σεκιούριτι και ότι επιτέθηκα στους γιατρούς, θυμάμαι μόνο να ξυπνάω σε φορείο, με νοσηλευτές και μία βελόνα από πάνω μου. Νόμιζα ότι μου πήρε τα λεφτά και το ταξί, γι’ αυτό και έτρεξα έξω να δω εάν ήταν εκεί ταξί. Το ταξί ήταν παρκαρισμένο και κάποιος με διαβεβαίωσε ότι πράγματά μου ήταν στη θέση τους. Τον κατηγορούμενο δεν τον είδα. Μετά ήρθε ένας φίλος μου, τον καφέ δεν το απέκρυψα ποτέ, είπα ότι εξαρχής κάτι μου έχει ρίξει και ήταν άφαντος. Το αμάξι για να ξεβρωμίσει χρειάστηκε να γίνει βιολογικός καθαρισμός τον οποίο και πλήρωσα».</p>
      <p>Στη συνέχεια, κατέθεσε και ο φίλος του πρώην οδηγού ταξί ο οποίος πήγε και τον βρήκε στο Ιπποκράτειο νοσοκομείο. «Τον είδα να κάθεται στα σκαλοπάτια, το μάτι του ήταν χαμένο , δεν μπορούσε να κινηθεί. Στην αρχή δεν με αναγνώρισε. Ο γιατρός μου είπε ότι μάλλον του έριξαν κάτι στον καφέ. <b>Ήταν σαν σακί, σαν άψυχη κούκλα</b>. Δεν μου είπε τι είχε συμβεί. Προσπαθούσε να θυμηθεί μου έλεγε ότι υποφέρει, πονάει» κατέθεσε και συμπλήρωσε πως είδε και τον κατηγορούμενο να βγαίνει από το ταξί συνοδεία αστυνομικών. «Είχε την εικόνα τυπικού χρήστη» ανέφερε χαρακτηριστικά.</p>
      <p>Είναι χαρακτηριστικό πως πολλές φορές <b>η μητέρα και το θύμα ξεσπούσαν σε κλάματα</b> με αποτέλεσμα ο συνήγορος υπεράσπισης του ηθοποιού να διαμαρτυρηθεί έντονα με την πολιτική αγωγή να απαντά<b> «Θα μας απαγορεύσετε να κλαίμε;»</b>.</p>
      <p><b>Συνήγορος Πολιτικής αγωγής</b>: Προσβάλλετε βάναυσα το θύμα.</p>
      <p><b>Συνήγορος υπεράσπισης</b>: Ποιός είναι το θύμα θα το δούμε …</p>
      <p>Ακόμα δύο μάρτυρες, ο φύλακας του Ιπποκράτειου νοσοκομείου και ο αστυνομικός που βρέθηκε πρώτος στο νοσοκομείο, ανέφεραν πως θύμα και δράστης ήταν υπό την επήρεια ναρκωτικών ουσιών.</p>
      <p>Ο φύλακας κατέθεσε πως ο οδηγός ταξί ήταν εκτός εαυτού και όταν του ζήτησε να απομακρύνει το ταξί από την είσοδο εκείνος τον έβρισε χυδαία και τον χτύπησε. «Ήταν σε υπερένταση. <b>Πιστεύω ότι ήταν υπό την επήρεια ουσιών</b>» είπε συμπληρώνοντας ότι αργότερα όταν ηρέμησε του ζήτησε συγγνώμη. Αναφερόμενος στον κατηγορούμενο περιέγραψε πως ήταν αναίσθητος στο κάθισμα του συνοδηγού. «Όταν ήρθε η αστυνομία με τα χίλια ζόρια κατάφεραν να τον βγάλουν έξω» τόνισε και υποστήριξε πως από την τσέπη του ηθοποιού ένας αστυνομικός αφαίρεσε ένα μπουκαλάκι και το πέταξε .</p>
      <p>Η αναφορά αυτή προκάλεσε έντονη αντιπαράθεση καθώς <b>το συγκεκριμένο μπουκάλι φέρεται να περιείχε διεγερτικό</b> και στάθηκε αφορμή για τις αιτιάσεις των συνηγόρων που καταγγέλλουν πλημμελή προδικασία η οποία ωστόσο , όπως λένε , δεν μπορεί να αποδοθεί στον κατηγορούμενο.</p>
      <p>Ο αστυνομικός που πρώτος είδε στο νοσοκομείο τον ηθοποιό και τον οδηγό ταξί στην κατάθεσή του περιέγραψε: «<b>Κανένας από τους δυο δεν ήταν καλά και οι δυο είχαν πάρει ναρκωτικά</b>».</p>
      <p>Η δίκη θα συνεχιστεί στις 10 Δεκεμβρίου 2019.</p>
    </article>
  </body>
</html>