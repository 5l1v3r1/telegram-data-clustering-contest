<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/25/ellada-syntagmatiki-anatheorisi"/>
    <meta property="og:site_name" content="euronews"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="Συνταγματική Αναθεώρηση: Οι σημαντικότερες αλλαγές"/>
    <meta property="og:description" content="Τι αλλαγές φέρνει η 4η Αναθεώρηση του Συντάγματος του 1975"/>
  </head>
  <body>
    <article>
      <h1>Συνταγματική Αναθεώρηση: Οι σημαντικότερες αλλαγές</h1>
      <address><time datetime="2019-11-25T15:53:00+00:00">25 Nov 2019, 15:53</time> by <a rel="author">Πάνος Κιτσικόπουλος</a></address>
      <figure>
        <img src="https://static.euronews.com/articles/stories/04/32/21/90/773x435_cmsv2_17ffe728-c4f6-57b8-b4f1-d62d4e45bf1e-4322190.jpg"/>
      </figure>
      <p>Η ψηφοφορία της 25ης Νοεμβρίου έριξε την αυλαία στην τέταρτη Αναθεώρηση του Συντάγματος της Ελλάδας του 1975.</p>
      <p>Μετά τις εκτεταμένες συνταγματικές μεταρρυθμίσεις του 1986 και του 2001 και την περιορισμένης έκτασης του 2008, η τέταρτη Αναθεώρηση επιφέρει κομβικές αλλαγές σε ζητήματα που αποτέλεσαν σημεία έντονης αντιπαράθεσης, ειδικά την τελευταία δεκαετία.</p>
      <h3>Εκλογή ΠτΔ</h3>
      <p>Παίρνοντας τις πιο σημαντικές αλλαγές, ξεκινούμε από εκείνη της <b>παραγράφου 4 του άρθρου 32</b>, με την εκλογή του αρχηγού του κράτους να αποσυνδέεται από την διάλυση της Βουλής.</p>
      <p>Πλέον, εφ' όσον αποβεί άκαρπη η τρίτη ψηφοφορία, η διαδικασία προβλέπει επαναλαμβανόμενες ψηφοφορίες μεταξύ των δύο επικρατέστερων υποψηφίων και δικλείδα για εκλογή του Προέδρου υπό προϋποθέσεις ακόμη και με απλή πλειοψηφία, ώστε να μην διακόπτεται το νομοποιητικό έργο της εκάστοτε εκλεγμένης κυβέρνησης.</p>
      <h3>Ψήφος αποδήμων</h3>
      <p>Με ευρεία πλειοψηφία αναθεωρήθηκε επίσης το <b>άρθρο 54</b>, ώστε να διευκολυνθεί η συμμετοχή των αποδήμων Ελλήνων στις ελληνικές εκλογές από τον τόπο διαμονής τους στο εξωτερικό.</p>
      <p>Στην αναθεωρηθείσα διάταξη αναφέρεται πως στην ψήφο των αποδήμων μπορούν να τίθενται προϋποθέσεις όπως πραγματικός δεσμός με την Ελλάδα, χρόνος απουσίας από την Ελλάδα, χρόνος παρουσίας στην Ελλάδα για ορισμένο χρόνο στο παρελθόν ή αυτοπρόσωπη παρουσία σε εκλογικά τμήματα.</p>
      <p>Ο εφαμοστικός νόμος αναμένεται να πάρει το δρόμο για τη Βουλή την ερχόμενη εβδομάδα.</p>
      <h3>Ακαταδίωκτο βουλευτών - Νόμος περί Ευθύνης Υπουργών</h3>
      <p>Με την αναθεώρηση του <b>άρθρου 62</b> η βουλευτική ασυλία θα αφορά αποκλειστικά και μόνο στα βουλευτικά καθήκοντα εντός ή εκτός του Κοινοβουλίου, ενώ αλλαγές συμφωνήθηκαν και στον <b>νόμο περί ευθύνης υπουργών</b>.</p>
      <p>Έτσι, στις αναθεωρηθείσες διατάξεις περιλαμβάνεται η <b>τρίτη παράγραφος του άρθρου 86</b>, κάτι που πρακτικά σημαίνει ότι, στον νέο καταστατικό χάρτη του ελληνικού κράτους, στην παραγραφή αδικημάτων, θα ισχύει για τους υπουργούς ό,τι ισχύει και για τους πολίτες.</p>
      <p>Βάσει του <b>άρθρου 110</b> του Συντάγματος, κάθε ψηφιζόμενη αναθεώρηση δημοσιεύεται στην Εφημερίδα της Κυβέρνησης εντός δεκαημέρου από την ψήφισή της και τίθεται σε ισχύ με ειδικό ψήφισμα από τη Βουλή. Η επόμενη αναθεώρηση δεν μπορεί να γίνει νωρίτερα από το 2024.</p>
    </article>
  </body>
</html>