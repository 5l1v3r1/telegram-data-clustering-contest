<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/daune-de-sute-de-milioane-de-euro-cerute-de-victimele-de-la-colectiv-de-la-primarie-si-de-la-fostul-edil-piedone_499285.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-25T15:14:12+00:00"/>
    <meta property="og:title" content="Daune de sute de milioane de euro cerute de victimele de la Colectiv de la Primărie şi de la fostul edil Piedone"/>
    <meta property="og:description" content="Părinţii tinerilor morţi &amp;icirc;n incendiul de la Colectiv au solicitat, luni, la Tribunalul Bucureşti, ca fostul primar Cristian Popescu-Piedone să plătească &amp;icirc;n solidar cu trei funcţionari şi cu Primăria Sectorului 4 daune morale şi"/>
  </head>
  <body>
    <article>
      <h1>Daune de sute de milioane de euro cerute de victimele de la Colectiv de la Primărie şi de la fostul edil Piedone</h1>
      <address>
        <time datetime="2019-11-25T15:14:12+00:00">25 Nov 2019, 15:14</time>
      </address>
      <p>Părinţii tinerilor morţi în incendiul de la Colectiv au solicitat, luni, la Tribunalul Bucureşti, ca fostul primar Cristian Popescu-Piedone să plătească în solidar cu trei funcţionari şi cu Primăria Sectorului 4 daune morale şi materiale pentru tragedia din octombrie 2015, totalul ridicându-se la sute de milioane de euro.</p>
      <p>Tribunalul Bucureşti a început, luni, dezbaterile finale în dosarul Colectiv, respectiv partea în care sunt inculpaţi fostul primar Cristian Popescu-Piedone, precum şi trei funcţionari din Primăria Sectorului 4 - Aurelia Iofciu (şef al Serviciului autorizări comerciale), Larisa Luminiţa Ganea (consilier superior) şi Ramona Sandra Moţoc (referent superior).</p>
      <p>Familiile celor decedaţi în tragedia de la Colectiv, dar şi răniţii în incediu cer daune de sute de milioane de euro. De exemplu, familia unui tânăr de 22 de ani decedat în clubul Colectiv a solicitat 40 de milioane de euro daune morale şi materiale, scrie Agerpres.</p>
      <p>Familia unei fotografe care a murit în urma incendiului a cerut daune de aproximativ 30 de milioane euro, avocatul care o reprezintă susţinând că traumele suferite de membrii familiei sunt permanente şi nu se vor vindeca niciodată.</p>
      <p>Un alt avocat a cerut daune de 8 milioane euro care să-i fie plătite unui tânăr grav rănit şi care în prezent se află la tratament în Statele Unite ale Americii.</p>
      <p>La termenul de luni, <a href="https://www.romaniatv.net/dosarul-colectiv-dna-cere-pedepse-de-pana-la-15-ani-pentru-piedone-si-trei-functionare-din-primaria-sector-4_499250.html">procurorul DNA a cerut condamnarea inculpaților Cristian Popescu-Piedone și a celor trei funcționare din dosarul Colectiv pentru abuz în serviciu cu consecințe deosebit de grave la pedepse orientate spre maxim, adică de 15 ani.</a></p>
    </article>
  </body>
</html>