<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825072-zagorodnuk-zaklikae-radu-rozsekretiti-oboronni-zakupivli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T15:14:00+00:00"/>
    <meta property="og:title" content="Загороднюк закликає Раду розсекретити оборонні закупівлі"/>
    <meta property="og:description" content="Реформа оборонних закупівель стане можливою після ухвалення відповідного законопроекту, який вже зареєстрований у Верховній Раді."/>
  </head>
  <body>
    <article>
      <h1>Загороднюк закликає Раду розсекретити оборонні закупівлі</h1>
      <h2>Реформа оборонних закупівель стане можливою після ухвалення відповідного законопроекту, який вже зареєстрований у Верховній Раді.</h2>
      <address>
        <time datetime="2019-11-25T15:14:00+00:00">25 Nov 2019, 15:14</time>
      </address>
      <p>Про це міністр оборони Україні Андрій Загороднюк повідомив в <a href="https://nv.ua/ukr/opinion/minoboroni-proponuye-reformu-shcho-nablizit-nas-do-nato-novini-ukrajini-50055171.html">дописі</a> для НВ.</p>
      <p>“Нинішній парламент має шанс увійти в історію справжнім реформатором оборонних закупівель — вперше за двадцять років, ба більше — з 1994-го, коли був ухвалений закон про державну таємницю, який і задав тон усій таємності оборонних закупівель”, - повідомив Загороднюк.</p>
      <p>Він виокремив 9 пунктів, які засвідчуватимуть зміни в сфері оборонних закупівель. Зокрема, ухвалення закону дозволить розсекретити державні оборонні закупівлі; призведе до конкуренції державних і приватних виробників зброї та військової техніки; унеможливить корупційні ризики у оборонних закупівлях, змінить механізми ціноутворення; створить систему державного підтвердження якості; сприятиме економії бюджетних коштів в закупівлях озброєння; гармонізує українське «закупівельне» законодавство з європейським; дозволить закуповувати продукцію та послуги в НАТО та Foreign Military Sales (система міжнародних військових продажів уряду США).</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824342-zagorodnuk-zustrivsa-z-komanduvacem-sil-specoperacij-zbrojnih-sil-kanadi.html">Загороднюк зустрівся з командувачем сил спецоперацій збройних сил Канади</a>
      </blockquote>
      <p>Як повідомляв Укрінформ, 11 листопада Прем'єр-міністр Олексій Гончарук закликав народних депутатів не затягувати з ухваленням низки законів, серед яких і законопроєкт про оборонні закупівлі.</p>
      <p>Ніні у <a href="https://www.ukrinform.ua/tag-verhovna-rada">Верховній Раді</a> зареєстровано два законопроєкти щодо оборонних закупівель: №2398 від 7 листопада та альтернативний №2398-1 від 22 листопада, обидва внесені депутатами від “Слуги народу”.</p>
      <p>15 листопада голова парламентського комітету з питань нацбезпеки, оборони та розвідки від "Слуги народу" Олександр Завітневич заявив, що законопроєкт про обороні закупівлі внесений у порядок денний Верховної Ради і до кінця року має пройти друге читання.</p>
    </article>
  </body>
</html>