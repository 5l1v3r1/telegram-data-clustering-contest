<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/when-we-reached-hotel-in-delhi-at-least-100-200-bjp-workers-were-present-there-along-with-a-lot-of-police-anil-pattel-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T15:05:00+00:00"/>
    <meta property="og:title" content="'ദല്‍ഹിയില്‍ എത്തിയപ്പോള്‍ ഭയന്നുപോയി; 200 ഓളം ബി.ജെ.പിക്കാര്‍ പൊലീസുകാര്‍ക്കൊപ്പം നിലയുറപ്പിച്ചിരുന്നു';എന്‍.സി.പിയില്‍ തിരിച്ചെത്തിയ അനില്‍ പാട്ടീല്‍ പറയുന്നു"/>
    <meta property="og:description" content="Maharashtra India ന്യൂദല്‍ഹി: മഹാരാഷ്ട്രയില്‍ എന്‍.സി.പി നേതാവ് അജിത് പവാറിനൊപ്പം പോയ എം.എല്‍.എമാരില്‍ രണ്ട് പേര്‍ ഇന്ന് തിരിച്ചെത്തിയിരുന്നു.  ദൗലത് ദരോര, അനില്‍ പാട്ട"/>
  </head>
  <body>
    <article>
      <h1>'ദല്‍ഹിയില്‍ എത്തിയപ്പോള്‍ ഭയന്നുപോയി; 200 ഓളം ബി.ജെ.പിക്കാര്‍ പൊലീസുകാര്‍ക്കൊപ്പം നിലയുറപ്പിച്ചിരുന്നു';എന്‍.സി.പിയില്‍ തിരിച്ചെത്തിയ അനില്‍ പാട്ടീല്‍ പറയുന്നു</h1>
      <address><time datetime="2019-11-25T15:05:00+00:00">25 Nov 2019, 15:05</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്രയില്‍ എന്‍.സി.പി നേതാവ് അജിത് പവാറിനൊപ്പം പോയ എം.എല്‍.എമാരില്‍ രണ്ട് പേര്‍ ഇന്ന് തിരിച്ചെത്തിയിരുന്നു.  ദൗലത് ദരോര, അനില്‍ പാട്ടീല്‍ എന്നിവരായിരുന്നു ഏറ്റവും ഒടുവിലായി പാര്‍ട്ടിയിലേക്ക് തിരിച്ചെത്തിയത്.</p>
      <p>ഹരിയാനയിലെ ഗുരുഗ്രാമിലുള്ള ഒരു ഹോട്ടലിലായിരുന്നു ഇരുവരും. എന്‍.സി.പി എം.എല്‍.എമാരെ താമസിപ്പിച്ചിരിക്കുന്ന ഹോട്ടലിലേക്കായിരുന്നു ഇരുവരേയും കൊണ്ടുവന്നത്.</p>
      <p>ദല്‍ഹിയില്‍ എത്തിയപ്പോള്‍ തങ്ങള്‍ ഭയന്നുപോയെന്നാണ് മുംബൈയിലെ ഹോട്ടലില്‍ തിരിച്ചെത്തിയ അനില്‍ പാട്ടീല്‍ മാധ്യമങ്ങളോട് പ്രതികരിച്ചത്.</p>
      <p>‘ഞങ്ങള്‍ ദല്‍ഹിയില്‍ എത്തിയപ്പോള്‍ അവിടെ 200 ഓളം വരുന്ന ബി.ജെ.പി പ്രവര്‍ത്തകര്‍ സിവില്‍ വേഷത്തിലുള്ള പൊലീസുകാര്‍ക്കൊപ്പം അവിടെ നിലയുറപ്പിച്ചിരുന്നു. യഥാര്‍ത്ഥത്തില്‍ ഞങ്ങള്‍ ഭയപ്പെട്ടുപോയി.</p>
      <related>
        <a href="https://www.doolnews.com/jyotiraditya-scindia-on-reports-of-madhya-pradesh-congress-mlas-going-missing8.html?utm_source=doolnews&amp;utm_medium=related"/>
      </related>
      <p>മുംബൈയില്‍ തിരിച്ചെത്തിയ ശേഷം ശരദ് പവാര്‍ ജിയെ കണ്ടിരുന്നു. ഞങ്ങള്‍ തിരിച്ചുവരികയാണെന്നും പാര്‍ട്ടിക്കൊപ്പം നില്‍ക്കണമെന്നും അദ്ദേഹത്തോട് ആവശ്യപ്പെട്ടു. ഞങ്ങളെ പാര്‍ട്ടിക്കൊപ്പം തന്നെ നിര്‍ത്തുമെന്നും വേണ്ട സംവിധാനങ്ങള്‍ ഒരുക്കുമെന്നും അദ്ദേഹം ഉറപ്പുനല്‍കിയിട്ടുണ്ട്. – അനില്‍ പാട്ടീല്‍ പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>അജിത് പവാറിനൊപ്പം പോയ നാല് എം.എല്‍.എമാരെയായിരുന്നു കഴിഞ്ഞ ദിവസം ദല്‍ഹിയില്‍ നിന്ന് മുംബൈയില്‍ തിരിച്ചെത്തിയത്. എന്‍.സി.പി യുവജനവിഭാഗം നേതാക്കളായിരുന്നു ഇവരെ മടക്കിക്കൊണ്ടുവന്നത്. നര്‍ഹരി സിര്‍വാള്‍, വിനായക് ദറോഡ, വിനായക് ദൗലത്ത്, അനില്‍ പാട്ടീല്‍ എന്നീ എംഎല്‍എമാരായിരുന്നു എന്‍.സി.പി ക്യാംപില്‍ മടങ്ങിയെത്തിയത്.</p>
      <p>തങ്ങളുടെ നാല് എം.എല്‍.എമാരെ ബി.ജെ.പി ശനിയാഴ്ച സത്യപ്രതിജ്ഞാ ചടങ്ങില്‍ പങ്കെടുത്തതിന് പിന്നാലെ അന്നുതന്നെ ചാര്‍ട്ടേഡ് വിമാനത്തില്‍ ദല്‍ഹിയിലേക്ക് കൊണ്ടുപോയെന്ന് എന്‍.സി.പി ആരോപിച്ചിരുന്നു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ദൗലത്ത് ദരോദ, നിതിന്‍ പവാര്‍, നര്‍ഹരി സിര്‍വാള്‍, അനില്‍ പാട്ടില്‍ എന്നിവരെ കാണാതായെന്നായിരുന്നു ആരോപണം. തുടര്‍ന്ന് പാര്‍ട്ടിയുടെ യുവജന വിഭാഗം ഇടപെട്ട് ഇവരെ തിരികെ കൊണ്ടുവരികയായിരുന്നു. സത്യപ്രതിഞ്ജാ ചടങ്ങിപ്പോലും തങ്ങളെ തെറ്റിദ്ധരിപ്പിച്ച് പങ്കെടുപ്പിക്കുകയായിരുവെന്ന് ചില എം.എല്‍.എമാര്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/-lcaQSaTRQI" width="500" height="281" data-service="Youtube" scrolling="no"/>
      </figure>
    </article>
  </body>
</html>