<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4933686/tesla-cybertruck-kopen-reserveren-nederland-pre-order-elon-musk"/>
    <meta property="og:site_name" content="Bright.nl"/>
    <meta property="article:published_time" content="2019-11-25T15:45:21+00:00"/>
    <meta property="og:title" content="Tesla Cybertruck slaat aan: al 200.000 keer gereserveerd"/>
    <meta property="og:description" content="Tesla heeft een opvallende draai gemaakt door te melden hoeveel mensen al een reservering hebben gemaakt om de elektrische pick-uptruck Tesla Cybertruck te kunnen kopen. De updates over reserveringen werden in april door Tesla-topman Elon Musk nog afgedaan als irrelevant."/>
  </head>
  <body>
    <article>
      <h6 class="kicker">Aantallen toch relevant</h6>
      <h1>Tesla Cybertruck slaat aan: al 200.000 keer gereserveerd</h1>
      <address>
        <time datetime="2019-11-25T15:45:21+00:00">25 Nov 2019, 15:45</time>
      </address>
      <p>
        <b>Tesla heeft een opvallende draai gemaakt door te melden hoeveel mensen al een reservering hebben gemaakt om de elektrische pick-uptruck Tesla Cybertruck te kunnen kopen. De updates over reserveringen werden in april door Tesla-topman Elon Musk nog afgedaan als irrelevant.</b>
      </p>
      <p>Toch <a href="https://twitter.com/elonmusk/status/1198788116372344832">meldde Musk</a> nu dat er voor de elektrische pick-uptruck, die vrijdag werd gepresenteerd, al 200.000 reserveringen zijn binnengekomen.</p>
      <p>Dat nieuws viel goed op de beurs, waar het aandeel in waarde steeg na <a href="https://www.bright.nl/nieuws/artikel/4931661/dure-kapotte-onbreekbare-ruit-voor-musk-700-miljoen-euro-verdampt">een fikse daling</a> op vrijdag na de <a href="https://www.bright.nl/nieuws/artikel/4930456/onbreekbaar-glas-van-nieuwe-tesla-cybertruck-kan-wel-stuk">dramatisch verlopen onthulling</a> van de Cybertruck.</p>
      <h3>Ruiten ingegooid</h3>
      <p>Het hoofd design van de Amerikaanse autobouwer wilde bij de presentatie aantonen dat het futuristisch uitziende voertuig extra stevig is, maar <a href="https://www.bright.nl/nieuws/artikel/4930456/onbreekbaar-glas-van-nieuwe-tesla-cybertruck-kan-wel-stuk">vernielde</a> daarbij per ongeluk twee ruiten. Het ontwerp van de pick-uptruck zorgde bovendien bij kenners voor verdeelde reacties, terwijl analisten hoopten dat Tesla een flink aandeel zou kunnen pakken van de wat traditioneel ingestelde markt voor pick-uptrucks.</p>
      <h3>Productie start eind 2021</h3>
      <p>Het kan overigens nog jaren duren voordat de eerste elektrische pick-uptruck van Tesla daadwerkelijk te koop is. De productie moet eind 2021 van start gaan.</p>
      <h3>Model 3 en Model Y</h3>
      <p>Het belangrijkste model voor Tesla blijft de komende jaren de <a href="https://www.bright.nl/tests/artikel/4699521/tesla-model-3-nederland-review-duurtest-test-rijtest">Model 3</a>, de relatief betaalbare elektrische auto waarmee het bedrijf de massa wil bereiken. </p>
      <p>In de loop van 2020 verschijnt ook de nieuwe SUV, de <a href="https://www.bright.nl/nieuws/artikel/4643241/tesla-presenteert-tweede-auto-voor-de-massa-de-model-y">Tesla Model Y</a>, die deels wordt gebouwd in een <a href="https://www.bright.nl/nieuws/artikel/4919216/tesla-bouwt-gigafactory-berlijn">nieuwe fabriek in Duitsland</a>.</p>
      <figure>
        <iframe src="https://www.youtube.com/embed/RtBukp7cnuE" width="854" height="480" data-service="Youtube" scrolling="no"/>
      </figure>
    </article>
  </body>
</html>