<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90517"/>
    <meta property="og:site_name" content="Denník politika"/>
    <meta property="article:published_time" content="2019-11-25T15:35:10+00:00"/>
    <meta property="og:title" content="Zomrela členka Činohry SND Monika Potokárová, herečka mala len 27 rokov"/>
    <meta property="og:description" content="25.11.2019 (Webnoviny.sk) – Vedenie Slovenského národného divadla (SND) prijalo s hlbokým smútkom správu o úmrtí talentovanej mladej členky Činohry SND Moniky Potokárovej. Ako ďalej agentúru SITA informovala tlačová tajomníčka SND Izabela Pažítková, Potokárová sa narodila sa 30. júna 1992 v Prešove a zomrela náhle v pondelok 25. novembra. O poslednej rozlúčke bude SND informovať neskôr."/>
  </head>
  <body>
    <article>
      <h1>Zomrela členka Činohry SND Monika Potokárová, herečka mala len 27 rokov</h1>
      <address><time datetime="2019-11-25T15:35:10+00:00">25 Nov 2019, 15:35</time> by <a rel="author">Webnoviny</a></address>
      <p>25.11.2019 (Webnoviny.sk) – Vedenie Slovenského národného divadla (SND) prijalo s hlbokým smútkom správu o úmrtí talentovanej mladej členky Činohry SND Moniky Potokárovej. Ako ďalej agentúru SITA informovala tlačová tajomníčka SND Izabela Pažítková, Potokárová sa narodila sa 30. júna 1992 v Prešove a zomrela náhle v pondelok 25. novembra. O poslednej rozlúčke bude SND informovať neskôr.</p>
      <p>Monika Potokárová vyštudovala herectvo na Konzervatóriu v Bratislave, navštevovala ročník pantomímy na pražskej Hudobnej a tanečnej fakulte Akadémie múzických umení v Prahe a absolvovala herectvo na Vysokej škole múzických umení v Bratislave. Už počas štúdiá hosťovala v Činohre SND, ktorej členkou sa stala v októbri 2016.</p>
      <p>V roku 2017 získala Prémiu Literárneho fondu za postavu Moniky v inscenácii hry Zo života ľudstva, v roku 2018 Cenu Dosky za mimoriadny počin v oblasti činoherného divadla za spevácky výkon v inscenácii Kabaret normalizácia alebo Modlitba za Martu a v tom istom roku Výročnú cenu Literárneho fondu za postavu They v inscenácii hry Hedda Gablerová, s prihliadnutím k postave Antigony v rovnomennej inscenácii a postave Nataše Rostovej v inscenácii dramatizácie románu Vojna a mier.</p>
      <p>Monika Potokárová patrila k najobsadzovanejším herečkám činoherného súboru SND, momentálne mala v repertoári v SND 12 postáv. Okrem vyššie spomínaných účinkovala v inscenáciách Zmierenie alebo Dobrodružstvo pri obžinkoch, Mercedes Benz, Rodáci, Cudzô, Rivers of Babylon, Ruské denníky, Vedľajšie účinky či Fyzici. Monika hosťovala aj v iných divadlách, televízii či filme.</p>
      <p>Viac k témam: <a href="https://www.webnoviny.sk/tag/umrtie/"><u>úmrtie</u></a><br/>Zdroj: Webnoviny.sk – <a href="https://www.webnoviny.sk/zomrela-clenka-cinohry-snd-monika-potokarova-herecka-mala-len-27-rokov/"><u>Zomrela členka Činohry SND Monika Potokárová, herečka mala len 27 rokov</u></a> © SITA Všetky práva vyhradené.</p>
    </article>
  </body>
</html>