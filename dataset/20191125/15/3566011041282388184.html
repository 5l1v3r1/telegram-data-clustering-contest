<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549993.html/%D8%A8%DB%8C%D8%B4-%D8%A7%D8%B2-1500-%D9%85%D8%AF%D8%AF%D8%AC%D9%88-%D8%A7%D8%B2-%D8%AE%D8%AF%D9%85%D8%A7%D8%AA-13-%DA%AF%D8%B1%D9%88%D9%87-%D8%AC%D9%87%D8%A7%D8%AF%DB%8C-%D8%A8%D9%87%D8%B1%D9%87-%D9%85%D9%86%D8%AF-%D8%B4%D8%AF%D9%86%D8%AF--%DA%A9%D9%85%DA%A9-14-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D8%A8%D9%87-%D8%AC%D9%87%D8%A7%D8%AF%DA%AF%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T15:26:00+00:00"/>
    <meta property="og:title" content="بیش از 1500 مددجو از خدمات 13 گروه جهادی بهره‌مند شدند/ کمک 14 میلیون تومانی کمیته امداد به جهادگران"/>
    <meta property="og:description" content="سلم‌آبادی گفت: از ابتدای سال جاری تاکنون 13 گروه جهادی در راستای محرومیت‌زدایی با کمیته امداد همکاری کردند که 1520 مددجو از خدمات جهادگران بهره‌مند شدند."/>
  </head>
  <body>
    <article>
      <h1>بیش از 1500 مددجو از خدمات 13 گروه جهادی بهره‌مند شدند/ کمک 14 میلیون تومانی کمیته امداد به جهادگران</h1>
      <h2>مدیر کل کمیته امداد امام خمینی (ره) خراسان جنوبی:</h2>
      <address>
        <time datetime="2019-11-25T15:26:00+00:00">25 Nov 2019, 15:26</time>
      </address>
      <p>سلم‌آبادی گفت: از ابتدای سال جاری تاکنون 13 گروه جهادی در راستای محرومیت‌زدایی با کمیته امداد همکاری کردند که 1520 مددجو از خدمات جهادگران بهره‌مند شدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a>،</b> رضا سلم آبادی مدیرکل کمیته امداد امام خمینی (ره) خراسان‌جنوبی پیش از ظهر امروز در مراسم اختتامیه استانی اردوهای جهادی خراسان جنوبی اظهار کرد: از ابتدای سال جاری تاکنون 13 گروه جهادی در راستای محرومیت‌زدایی با کمیته امداد همکاری کردند.</p>
      <p>وی با بیان اینکه یک هزار و 520 مددجو از خدمات این گروه‌ها بهره‌مند شدند، افزود: در قالب این گروه‌ها خدمات درمانی، اجتماعی، فرهنگی، بهداشتی و مسکن به مددجویان ارائه شده است.</p>
      <p>مدیرکل کمیته امداد امام خمینی (ره) خراسان‌جنوبی بیان کرد: طی 6 ماه ابتدای سال جاری مجموع کمک‌هایی که به گروه‌های جهادی صورت گرفته است 63 میلیون تومان بوده که 14 میلیون تومان توسط کمیته امداد و مابقی توسط خیران و گروه‌های جهادی تامین شده است.   سلم‌آبادی با بیان اینکه گروه‌های جهادی در مناطق مرزی زیرکوه، نهبندان، سربیشه و درمیان حضور پیدا کردند، عنوان کرد: در سرایان، بیرجند و خوسف نیز اقداماتی با تکیه بر مناطق مرزی انجام شده است.   وی اظهار کرد: امروز انفاق و نیکوکاری باید به یک گفتمان تبدیل شود و تبیین نیازمندی‌ها و مشخص شدن ظرفیت گروه‌های جهادی از مهمترین راهکارهای اثربخشی در مناطق محروم و محرومیت‌زدایی است.   مدیرکل کمیته امداد امام خمینی (ره) خراسان‌جنوبی گفت: کمیته امداد تلاش دارد در حوزه محرومیت زدایی در کنار جهادگران بتواند قسمتی از مشکلات استان را حل کند.   سلم آبادی تصریح کرد: اگر به دنبال شکفتن گل انقلاب هستیم باید همه کار انقلابی و جهادی انجام دهیم.   وی خاطرنشان کرد: در خراسان‌جنوبی 54 هزار خانوار از خدمات کمیته امداد امام خمینی (ره) بهره‌مند هستند که این افراد در قالب 121 هزار نفر از خدمات کمیته امداد استفاده کرده که قسمتی از کمک‌ها توسط گروه‌های جهادی انجام می‌شود.   انتهای پیام/</p>
    </article>
  </body>
</html>