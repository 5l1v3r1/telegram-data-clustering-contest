<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402715/%D8%B2%D9%85%DB%8C%D9%86%D9%87-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D9%87%D9%85%D9%87-%D8%A7%D9%82%D9%88%D8%A7%D9%85-%D9%88-%D8%A7%D9%82%D8%B4%D8%A7%D8%B1-%D8%A8%D8%B1%D8%A7%DB%8C-%D8%B4%D8%B1%DA%A9%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%81%D8%B1%D8%A7%D9%87%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T15:38:51+00:00"/>
    <meta property="og:title" content="زمینه برای حضور همه اقوام و اقشار برای شرکت در انتخابات فراهم شود"/>
    <meta property="og:description" content="ایسنا/آذربایجان غربی معاون سیاسی امنیتی اجتماعی استاندار آذربایجان غربی گفت: مجریان انتخاباتی باید 4 اصل مشارکت حداکثری، قانونمداری، بیطرفی و امانتداری را در سرلوحه کار خود قرار دهند."/>
  </head>
  <body>
    <article>
      <h6 class="kicker">معاون سیاسی امنیتی اجتماعی استاندار آذربایجان غربی:</h6>
      <h1>زمینه برای حضور همه اقوام و اقشار برای شرکت در انتخابات فراهم شود</h1>
      <address><time datetime="2019-11-25T15:38:51+00:00">25 Nov 2019, 15:38</time> by <a rel="author">المیرا عسگری زاده</a></address>
      <p>ایسنا/آذربایجان غربی معاون سیاسی امنیتی اجتماعی استاندار آذربایجان غربی گفت: مجریان انتخاباتی باید 4 اصل مشارکت حداکثری، قانونمداری، بیطرفی و امانتداری را در سرلوحه کار خود قرار دهند.</p>
      <p>علی مصطفوی در نشست معاونین فرمانداران و بخشداران که امروز پیرامون یازدهمین دوره انتخابات مجلس شورای اسلامی در استانداری برگزار شد، نماد دموکراسی در هر کشور را برگزاری  انتخابات در آن کشور اعلام کرد و گفت: یکی از وظایف مهم و ذاتی وزارت کشور برگزاری انتخابات در چارچوب قانون است.</p>
      <p>وی افزود: اگر ما بتوانیم چالش های انتخابات را به خوبی مدیریت کنیم می توانیم برگزاری انتخابات را به عنوان فرصتی برای اتحاد، انسجام و وحدت و پیشرفت استان قلمداد کنیم.</p>
      <p>معاون سیاسی امنیتی اجتماعی استاندار آذربایجان غربی افزود: اگر امروز در صحنه های بین المللی با اقتدار ظاهر می شویم به پشتوانه حضور و حمایت مردم از نظام و حضور و مشارکت حداکثری مردم در انتخابات است و مقبولیت و مشروعیت نظام سیاسی به حضور و مشارکت گسترده مردم بستگی دارد.<br/> <br/>به گزارش ایسنا، مصطفوی افزود: باید نسبت به مواردی که می تواند در برگزاری انتخابات به عنوان چالشی برای استان به شمار رود حساس بود و با آمادگی کامل برای تبدیل این چالش ها و ایجاد فرصت برای جلب اعتماد اجتماعی استفاده کرد.</p>
      <p>وی در ادامه حضور سلایق، اقشار و اقوام مختلف در انتخابات را یکی از مواردی ذکر کرد که می تواند باعث حضور و مشارکت حداکثری مردم در انتخابات باشد و بر فراهم نمودن زمینه و شرایط برای حضور همه سلایق ، اقوام و اقشار در انتخابات تاکید کرد.</p>
      <p>وی گفت: شعار امسال انتخابات گام دوم انقلاب، قانونمداری، بی طرفی و انسجام ملی است همچنین 4 اصل مشارکت حداکثری، قانونمداری، بیطرفی و امانتداری باید در سرلوحه کار مجریان انتخاباتی باشد.</p>
      <p>مصطفوی افزود: مجریان انتخاباتی موظف هستند با مطالعه قانون انتخابات و رعایت برنامه ریزی زمانبندی انتخابات ، آسیب شناسی محل اخذ آرا، مدیریت نارضایتی ها ، تعامل با هیات های نظارتی، زمینه و شرایط را برای برگزاری انتخاباتی خوب با حضور و مشارکت گسترده مردم را فراهم کنند.</p>
      <p>انتهای پیام</p>
    </article>
  </body>
</html>