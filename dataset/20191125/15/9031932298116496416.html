<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/klotnia-macrona-z-merkel-rzecznik-niemieckiego-rzadu-tlumaczy/"/>
    <meta property="og:site_name" content="Polsat News"/>
    <meta property="article:published_time" content="2019-11-25T15:36:00+00:00"/>
    <meta property="og:title" content="Kłótnia Macrona z Merkel? Rzecznik niemieckiego rządu tłumaczy"/>
    <meta property="og:description" content="Rzecznik niemieckiego rządu Steffen Seibert zaprzeczył, jakoby kanclerz Angela Merkel była zła na prezydenta Francji Emmanuela Macrona i jakoby doszło między nimi do kłótni. Odniósł się w ten sposób do doniesień dziennika &quot;New York Times&quot;."/>
  </head>
  <body>
    <article>
      <h1>Kłótnia Macrona z Merkel? Rzecznik niemieckiego rządu tłumaczy</h1>
      <address>
        <time datetime="2019-11-25T15:36:00+00:00">25 Nov 2019, 15:36</time>
      </address>
      <p>
        <b>Rzecznik niemieckiego rządu Steffen Seibert zaprzeczył, jakoby kanclerz Angela Merkel była zła na prezydenta Francji Emmanuela Macrona i jakoby doszło między nimi do kłótni. Odniósł się w ten sposób do doniesień dziennika "New York Times".</b>
      </p>
      <related>
        <a href="https://www.polsatnews.pl/wiadomosc/2019-11-22/merkel-dobre-relacje-z-rosja-sa-w-interesie-niemiec/"/>
      </related>
      <p>Jak informował "NYT", podczas uroczystej kolacji w siedzibie prezydenta RFN na zamku Bellevue 10 listopada - w przeddzień 30-lecia upadku muru berlińskiego - szefowa niemieckiego rządu miała wprost powiedzieć Macronowi: "Mam dość ciągłego sprzątania potłuczonego szkła. Za każdym razem muszę sklejać filiżanki, które pan tłucze, tylko po to, byśmy mogli znów wspólnie usiąść i napić się herbaty".</p>
      <p>
        <a href="https://www.polsatnews.pl/wiadomosc/2019-11-12/macron-lagodzi-swoje-stanowisko-w-sprawie-nato/">
          <b>ZOBACZ: Macron łagodzi swoje stanowisko w sprawie NATO</b>
        </a>
      </p>
      <p>Niemiecka polityk miała skomentować w ten sposób m.in. wywiad, którego francuski prezydent udzielił brytyjskiemu tygodnikowi "Economist" 7 listopada, gdzie oświadczył, że brak przywództwa ze strony USA powoduje - jak to określił - "śmierć mózgową" NATO. Ostrzegł też inne kraje europejskie, że nie powinny liczyć na pomoc Stanów Zjednoczonych w zakresie obronności.</p>
      <p>
        <b>Między Berlinem a Paryżem istnieje wiele fundamentalnych różnic</b>
      </p>
      <p>Podczas poniedziałkowej konferencji prasowej Seibert zastrzegł, że co do zasady nie informuje się o szczegółach poufnych rozmów.</p>
      <p>Według rzecznika rządu RFN, Merkel nie zachowała jednak we wspomnieniach z tego wieczoru "ani skargi, ani gniewu, ani kłótni".</p>
      <p>Niemiecka kanclerz, jak poinformował Seibert, zapamiętała kolację, jako "wspaniałe spotkanie" poświęcone głównie wydarzeniom i decyzjom sprzed 30 lat, które doprowadziły do zjednoczenia Niemiec.</p>
      <p>Przyznał jednocześnie, że kanclerz Merkel i Macron poruszali kwestie, do których Berlin i Paryż mają odmienne podejście.</p>
      <p>- Jest to naturalne i wynika też z całkowicie innej kultury politycznej naszych krajów. Zawsze próbujemy jednak - i prawie zawsze skutecznie - szukać wspólnej drogi, wspólnego rozwiązani  - zapewniał Seibert.</p>
      <p>Między Berlinem a Paryżem istnieje wiele fundamentalnych różnic, jak chociażby w polityce energetycznej, fiskalnej, europejskiej, czy dotyczącej eksportu broni.</p>
      <p>
        <a href="https://www.polsatnews.pl/wideo/donald-tusk-przewodniczacym-europejskiej-partii-ludowej_6760042/">WIDEO - Donald Tusk przewodniczącym Europejskiej Partii Ludowej</a>
      </p>
      <figure>
        <img src="https://r.dcs.redcdn.pl/http/o2/redefine/cp/a9/a96s1wszrvjmkq45gdyi3jn7wf93c8qn.jpg"/>
      </figure>
    </article>
  </body>
</html>