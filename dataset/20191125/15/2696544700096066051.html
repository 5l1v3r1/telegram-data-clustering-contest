<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Pingpongutovel_tamadt_a_rendorokre_hat_evre_kiutasitottak_a_szir_ferfit"/>
    <meta property="og:site_name" content="HVG.hu"/>
    <meta property="article:published_time" content="2019-11-25T15:52:00+00:00"/>
    <meta property="og:title" content="Pingpongütővel támadt a rendőrökre, hat évre kiutasították a szír férfit"/>
    <meta property="og:description" content="Eredetileg garázdaság és könnyű testi sértés miatt ítélték el, hivatalos személy elleni erőszakkal bővült a bűnlajstrom."/>
  </head>
  <body>
    <article>
      <h1>Pingpongütővel támadt a rendőrökre, hat évre kiutasították a szír férfit</h1>
      <address><time datetime="2019-11-25T15:52:00+00:00">25 Nov 2019, 15:52</time> by <a rel="author">hvg.hu</a></address>
      <p>
        <b>Eredetileg garázdaság és könnyű testi sértés miatt ítélték el, hivatalos személy elleni erőszakkal bővült a bűnlajstrom.</b>
      </p>
      <p>Kiutasították azt a szír férfit, aki idegenrendészeti őrizete alatt rendőrökre támadt Szabolcs-Szatmár-Bereg megyében – közölte a Központi Nyomozó Főügyészség.</p>
      <p>A férfit a XVIII. és XIX. Kerületi Bíróság október 29-én garázdaság és könnyű testi sértés miatt jogerősen 4 év kiutasításra ítélte. A szír állampolgár ezután idegenrendészeti őrizetbe került, ahol két hét múlva <a href="https://hvg.hu/itthon/20191119_Tovabb_akart_pingpongozni_a_szir_ferfi_ezert_osszetuzesbe_keveredett_a_rendorokkel">pingpongütővel támadt egy rendőrre</a>, valamint az ő segítségére siető társára. A rendőrök a támadás elől mindkét alkalommal sikeresen kitértek.</p>
      <p>A szír férfit az elsőfokú bíróság gyorsított eljárásban hivatalos személy elleni erőszak bűntette miatt 1 év 8 hónap börtönbüntetésre ítélte, amelynek végrehajtását 3 év próbaidőre felfüggesztette. Emellett hat évre kiutasították Magyarország területéről.</p>
      <p>Mivel az ítélettel szemben senki nem jelentett be fellebbezést, az jogerőre emelkedett.</p>
      <related>
        <a href="https://hvg.hu/vilag/20191022_torokorszag_sziria_menekultek_essn_reyhanli"/>
        <a href="https://hvg.hu/itthon/20191119_Tovabb_akart_pingpongozni_a_szir_ferfi_ezert_osszetuzesbe_keveredett_a_rendorokkel"/>
      </related>
    </article>
  </body>
</html>