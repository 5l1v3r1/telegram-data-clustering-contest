<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/merkezefendi/merkezefendiden-kadina-siddete-hayir-eylemi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-25T15:22:00+00:00"/>
    <meta property="og:title" content="Merkezefendi’den kadına şiddete hayır eylemi"/>
    <meta property="og:description" content="25 Kasım Kadına Yönelik Şiddetle Mücadele Günü etkinliği kapsamında Merkezefendi Belediyesi tarafından farkındalık etkinliği gerçekleştirildi. Belediye Başkanı Şeniz Doğan ve beraberindekiler erkek şiddeti nedeniyle hayatını kaybeden kadınlar için notlar yazdı, hazırlanan panoya astı."/>
  </head>
  <body>
    <article>
      <h1>Merkezefendi’den kadına şiddete hayır eylemi</h1>
      <h2>25 Kasım Kadına Yönelik Şiddetle Mücadele Günü etkinliği kapsamında Merkezefendi Belediyesi tarafından farkındalık etkinliği gerçekleştirildi. Belediye Başkanı Şeniz Doğan ve beraberindekiler erkek şiddeti nedeniyle hayatını kaybeden kadınlar için notlar yazdı, hazırlanan panoya astı.</h2>
      <address><time datetime="2019-11-25T15:22:00+00:00">25 Nov 2019, 15:22</time> by <a rel="author">Haber Merkezi</a></address>
      <p>Merkezefendi Belediyesi önünde gerçekleştirilen etkinlikte konuşan Belediye Başkanı Şeniz Doğan, “Son zamanlarda yaşadığımız üzücü olaylar ve kadına karşı şiddetin artmasıyla birlikte bir farkındalık yaratmak istedik. Bir kadın başkan olarak, en çok kadın meclis üyesine sahip belediye olarak kadına karşı işlenen cinayetleri, suçları yakından takip ediyoruz. İlimizde de bir kadın cinayeti işlenmişti, bu olayın da yakın takipçisiyiz. Maalesef ülkemizde kadına karşı şiddet, kadın cinayetleri fiziken olduktan sonra müdahale ediliyor. Bu çözüm değil. Bunun için caydırıcı önlemlerin alınması, tedbirlerin arttırılması gerekiyor” dedi.</p>
      <figure>
        <img src="https://www.denizlihaber.com/medya/2019/11/denizli-merkezefendi-kadina-siddet-haber1.jpg"/>
      </figure>
      <p><b>“MÜCADELEYE SONUNA KADAR DEVAM EDECEĞİM”</b><br/>Kadının iktidar tarafından itibarsızlaştırıldığı ifade eden Başkan Doğan, “Kadına karşı yapılan fiziksel, sözlü ve manevi şiddetin ve cinayetlerin, hukuki yaptırımlarının en ağır şekilde uygulanması gerekiyor. Kadın şiddete uğradığı zaman ya koruma kararı istiyor ya karakola gidiyor ya savcılığa gidiyor. Koruma kararları çok geç çıkıyor. 17 yılda kadının gülüşüne, oturmasına, kalkmasına, kaç çocuk doğuracağına karışan iktidar, kadını adeta itibarsızlaştırıyor. Bu anlamda bir kadın başkan olarak mücadeleci olacağım ve bu mücadeleyi sonuna kadar devam ettireceğim” diye konuştu.</p>
      <figure>
        <img src="https://www.denizlihaber.com/medya/2019/11/denizli-merkezefendi-kadina-siddet-haber2.jpg"/>
      </figure>
      <p><b>“TBMM’DE ÖNERGEMİZ OLACAK”</b><br/>Kadına karşı uygulanan şiddet cezalarının arttırılması yönünde Türkiye Büyük Millet Meclisi’nde önergelerinin olacağını söyleyen Başkan Doğan, “Vekillerimizin aracılığıyla da kadına karşı uygulanan fiziksel şiddetin cezalarının artırılması yönünde TBMM’de önergemiz olacak. Genel Başkan Yardımcımız Gülizar Biçer Karaca ile bu konuyu konuşuyoruz. Son zamanlarda nafakayla ilgili de gelişmeler oluyor. Kadının boşanma sırasındaki tek güvencesi olan nafakanın iktidar tarafından kaldırılması söz konusu. Biz, bunun da tamamen karşısındayız. Zaten kadın eşinden ayrılarak bir mağduriyet yaşıyor. Aynı zamanda nafaka hakkı da elinden alınırsa bu kadın ekonomik olarak güçsüz kalacağı için hem kadının, hem de çocuklarının başına çok kötü olaylar gelebilir” dedi.</p>
      <p>Merkezefendi Belediyesi’nin düzenlediği Kadına Yönelik Şiddetle Mücadele Günü etkinliğine vatandaşlar da yoğun ilgi gösterdi. Kadınlar ve erkekler düşüncelerini yazdıkları notları kurulan panoya astı.</p>
    </article>
  </body>
</html>