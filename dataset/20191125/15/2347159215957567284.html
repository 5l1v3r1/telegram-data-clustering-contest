<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://izaktv.pl/kwalifikacje-do-wesg-i-turnieje-online-vp-arcy-illuminar-pact-i-pompa-w-grze/"/>
    <meta property="og:site_name" content="IzakTV"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="Kwalifikacje do WESG i turnieje online – VP, Arcy, Illuminar, PACT i Pompa w grze"/>
    <meta property="og:description" content="Początek tygodnia rozpoczynamy imponująco, bo od maratonu polskich spotkań. Dzisiaj na serwerze zobaczymy Virtus.pro, Aristocracy, Illuminar."/>
  </head>
  <body>
    <article>
      <h1>Kwalifikacje do WESG i turnieje online – VP, Arcy, Illuminar, PACT i Pompa w grze</h1>
      <address><time datetime="2019-11-25T15:00:00+00:00">25 Nov 2019, 15:00</time> by <a rel="author" href="https://izaktv.pl/author/aleksanderk/" target="_blank">Aleksander Kurcoń</a></address>
      <h4>
        <b>Początek tygodnia rozpoczynamy imponująco, bo od maratonu polskich spotkań. Dzisiaj na serwerze zobaczymy Virtus.pro, Aristocracy, Illuminar, Pompa Team oraz PACT.</b>
      </h4>
      <h3>Zamknięte kwalifikacje do WESG</h3>
      <p>Najważniejszymi meczami na dziś są z pewnością zamknięte kwalifikacje do WESG. Swoją przygodę rozpoczyna <a href="https://izaktv.pl/tag/pompa-team-black/"><b>Pompa Team</b></a> oraz <b>Illuminar.</b> System rozgrywek polega na podwójnej eliminacji BO3, dlatego dzisiaj jeszcze nikt nie odpadnie, ale na pewno może zbliżyć się do upragnionego slota na turniej w Chinach. Organizacja <b>isamuxpompy</b> zagra już o 17:30 ze <b>SKADE</b> – bułgarskim zespołem notowanym na 68. miejscu w rankingu HLTV. <b>SPELLAN</b> i spółka w ostatnim czasie są w świetnej formie – na dziesięć rozegranych map, wygrali aż osiem z takimi zespołami jak Heretics, Espada czy <b>Izako Boars.</b> Pompa z kolei gra po raz pierwszy od 2018 roku w meczu rejestrowanym przez HLTV. Polacy są z pewnością ogromnym underdogiem, dlatego o zwycięstwo będzie na pewno ciężko.</p>
      <p>Drugi mecz kwalifikacji to <a href="https://izaktv.pl/tag/illuminar-gaming/"><b>Illuminar</b></a> kontra <b>ENRAGE.</b> Tym razem role się całkowicie odwróciły – to Polacy są potężnym faworytem w starciu z bułgarskim zespołem. STOMP i spółka nie mają wyboru – muszą dzisiaj po prostu wygrać, każdy inny scenariusz będzie odbierany jako duża niespodzianka. Początek spotkania o 20:30.</p>
      <h3>Pozostałe spotkania</h3>
      <p>Co nas jeszcze dzisiaj czeka? M.in. <b><a href="https://izaktv.pl/tag/PACT/">PACT</a>,</b> który zmierzy się z <b>HellRaisers</b> w ramach piątego sezonu LOOT.BET. Obie drużyny mają bilans 1-1. Faworytem bukmacherów jest zespół z regionu CIS, jednak Polacy nie są na straconej pozycji. Forma <b>PACTu</b> w ostatnich dniach nie zachwyca, ale z takimi zawodnikami jak <b>Sobol</b> i <b>Crityourface</b> rywal pokroju HR wydaje się w zasięgu.</p>
      <p>Zmieniamy rozgrywki – pora na United Masters League Season 2. <a href="https://izaktv.pl/tag/virtus-pro/"><b>Virtus.pro</b></a> zmierzy się z <b>GODSENT,</b> które w ostatnich dniach przechwyciło skład <b>SMASH.</b> Polacy <a href="https://izaktv.pl/illuminar-miazdzy-virtus-pro-160-niedzwiedzie-koncza-esl-mp-na-przedostatnim-miejscu/">poza ESL Mistrzostwami Polski</a> nie występowali na innych turniejach od czasu powrotu z DreamHack Open Atlanta. <b>GODSENT</b> z kolei pewnie pokonało <b>ex-Windigo</b> i <b>Heretics.</b> Obie drużyny niemalże sąsiadują w rankingu HLTV, a mimo to bukmacherzy jednoznacznie i ze sporą przewagą wskazują na zespół <b>Maikelele.</b> Czy Polacy utrą im nosa i sprawią niespodziankę? O tym przekonamy się dziś wieczorem.</p>
      <p>Ostatni polski mecz – <a href="https://izaktv.pl/tag/aristocracy/"><b>Aristocracy</b></a> kontra <b>forZe.</b> Spotkanie odbędzie się w ramach SECTOR: MOSTBET, przegrany odpada z turnieju. Polacy w ostatnim czasie grają w kratkę, Rosjanie zaś prezentują się całkiem nieźle, pokonali bowiem <b>Gambit Youngsters</b> czy <b>pro100.</b> Z pewnością <b>forZe</b> jest faworytem tego pojedynku, co niejednokrotnie udowadniali w starciach z ekipą <b>TaZa.</b></p>
      <p>
        <b>Plan rozgrywek na dziś:</b>
      </p>
      <p><b>17:30 Pompa – SKADE </b>– kwalifikacje WESG (<a href="https://www.twitch.tv/wesg_cs">transmisja</a>)</p>
      <p><b>18:30 HellRaisers – PACT – </b>LOOT.BET Season 5 (<a href="https://www.twitch.tv/majkibets">transmisja</a>)</p>
      <p><b>19:00 Virtus.pro – GODSENT </b>– UML Season 2 (<a href="https://www.twitch.tv/kxnstudio">transmisja</a>)</p>
      <p><b>20:00 Aristocracy – forZe </b>– SECTOR: MOSTBET (<a href="https://www.twitch.tv/sector_esports">transmisja</a>)</p>
      <p><b>20:30 Illuminar – ENRAGE </b>– kwalifikacje WESG (<a href="https://www.twitch.tv/wesg_cs">transmisja</a>)</p>
    </article>
  </body>
</html>