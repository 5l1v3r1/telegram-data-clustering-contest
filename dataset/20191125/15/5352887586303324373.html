<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/renginiai/muziejuje----adventine-kaledine-vaiku-darbu-paroda-po-angelo-sparnu-1752675/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T15:44:00+00:00"/>
    <meta property="og:title" content="Muziejuje - adventinė-kalėdinė vaikų darbų paroda „Po angelo sparnu...“"/>
    <meta property="og:description" content="Reklama"/>
  </head>
  <body>
    <article>
      <h1>Muziejuje - adventinė-kalėdinė vaikų darbų paroda „Po angelo sparnu...“</h1>
      <address>
        <time datetime="2019-11-25T15:44:00+00:00">25 Nov 2019, 15:44</time>
      </address>
      <p>Reklama</p>
      <p>
        <b>Lapkričio 28 d. 17 val. Mažosios Lietuvos istorijos muziejuje (Didžioji Vandens g. 2, Klaipėda) atidaroma Klaipėdos karalienės Luizės jaunimo centro dizaino studijos „Kukutis“ (mokyt. Renata Sondaitė-Bunevičienė) ir fitodizaino būrelio (mokyt. Virginija Urbonavičienė) adventinė-kalėdinė paroda „Po angelo sparnu...“. Atidaryme dalyvauja tautinės muzikos ansamblis „Ralio“ (mokyt. Rima Spalinskienė).</b>
      </p>
      <p>Dizaino studija „Kukutis“ gyvuoja jau devynioliktus metus. Vaikų kūrybinės interpretacijos, atliktos įvairiomis technikomis (monotipija, tapyba, grafika) sugulė į naują parodą „Po angelo sparnu...“. Mažieji dailininkai (7–11 metų) pasidalino žiemos švenčių laukimo džiaugsmu – piešė savo įsivaizduojamus Angelus Sargus ir Kūčių-Kalėdų tradicijas šeimose. Mažosios Lietuvos istorijos muziejuje dizaino studijos „Kukutis“ vaikų darbai pristatomi jau penktą kartą. Etniniai motyvai ir liaudies tradicijų interpretacijos – mėgstamos temos vaikų darbuose. Anksčiau pagal kraičių skrynių motyvus studijos nariai piešė „Gyvybės medžius“, vaizdavo mitinį „Velykų paukštį“, liaudies ornamentikos motyvus interpretavo „Žiemos juostų“ ir „Velykinių margučių“ parodose, o šv. Martyno dienai skirtoje parodoje dekoravo veltas nagines.</p>
      <p>Fitodizaino būrelis gyvuoja dar tik trečius metus. Mokinių amžius 8–13 metų. Būrelyje vaikai mokosi tausoti ir mylėti gamtą, matyti grožį paprastuose dalykuose, nesižavėti blizgučiais, pigiais plastmasiniais dirbiniais. Užsiėmimų metu ugdomas mokinių meninis skonis, asmeninės savybės: darbštumas, kantrybė, pastabumas, puoselėjama meilė liaudies papročiams ir tradicijoms. Adventinei-kalėdinei parodai jaunieji menininkai naudojo vien tik džiovintas gamtines medžiagas: samanas, šakeles, kankorėžius, spyglius, kerpes, giles, uogas ir kt. Vainikų pagrindui naudojo žoles, jas rišo lininiais siūlais.</p>
      <p>***</p>
      <p>„Aš piešiau savo šeimą prie Kūčių stalo. Mama visada ruošia 12 patiekalų. Susėdę prie stalo mes pasidaliname po kalėdaitį ir duodame jo atsilaužti visiems. Pavalgę, iš po stalo traukiame šieną ir žiūrime kieno ilgiausias. Paėmę saują kūčiukų, skaičiuojame kiek jų yra. Jei porinis, tai turėsime daug draugų. Paskui visa šeima einame į bažnyčią. Grįžę randame dovanas po eglute ir tada džiaugsmingai jas išpakuojame!“ Liepa Šuikaitė 8 m.</p>
      <p>„Aš piešiau save su savo Angelu Sargu. Mes kartu einame per Šviesos tiltą į Ramybės šalį.“. Sofija Valančiūtė 10 m.</p>
      <p>Reklama</p>
      <p>„Mano piešinyje – aš ir mano Angelas Sargas. Nupiešiau jį su sparnais, kurie mane apglėbę saugo ir su ragais, kad Angelas Sargas galėtų, kai reikia, mane apginti...“ Danielė Danilevičiūtė 9 m.</p>
      <p>Paroda muziejuje veiks iki 2020 m. sausio 6 d.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/klaipeda1/klaipeda/dr-marina-kulcinskaja-tokiu-dalyku-negalima-laikyti-namuose-1721253/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/parodos/muziejuje---paroda-klaipedos-miesto-garbes-pilietis-gytis-tiskus-gyvenimas-ir-kuryba-1719148/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/gedulo-ir-vilties-diena-minint1-1717176/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/muziejuje---galimybe-prisiliesti-prie-miesto-istorijos-1716879/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/muziejus-ruosiasi-baltijos-kelio-30-meciui-1708475/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/mazosios-lietuvos-istorijos-muziejuje---renginiu-gausa-1635973/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/parodos/muziejuje---renginys-skirtas-lietuvos-valstybes-atkurimo-simtmeciui/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/pradedamas-paskaitu-ciklas-apie-lietuva-ir-tarpukario-klaipeda/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>