<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013523/%D9%88%D8%A7%DA%A9%D9%86%D8%B4-%DB%8C%D9%88%D9%86%D8%A7%DB%8C%D8%AA%D8%AF%D9%BE%D8%B1%D8%B3-%D8%A8%D9%87-%D8%AD%D8%B6%D9%88%D8%B1-%D9%87%D8%B2%D8%A7%D8%B1%D8%A7%D9%86-%D8%AA%D9%87%D8%B1%D8%A7%D9%86%DB%8C-%D8%AF%D8%B1-%D8%AE%DB%8C%D8%A7%D8%A8%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T15:25:59+00:00"/>
    <meta property="og:title" content="واکنش یونایتدپرس به حضور هزاران تهرانی در خیابان"/>
    <meta property="og:description" content="یک خبرگزاری آمریکایی در گزارشی از تجمع بعد از ظهر دوشنبه در تهران، به حمایت مردمی از نظام اسلامی و تداوم مخالفت با آمریکا اشاره کرده است."/>
  </head>
  <body>
    <article>
      <h1>واکنش یونایتدپرس به حضور هزاران تهرانی در خیابان</h1>
      <address>
        <time datetime="2019-11-25T15:25:59+00:00">25 Nov 2019, 15:25</time>
      </address>
      <p>
        <i>یک خبرگزاری آمریکایی در گزارشی از تجمع بعد از ظهر دوشنبه در تهران، به حمایت مردمی از نظام اسلامی و تداوم مخالفت با آمریکا اشاره کرده است.</i>
      </p>
      <p>به گزارش مشرق، برخی خبرگزاری‌های غربی با پوشش تجمع بعد از ظهر دوشنبه شهروندان ایرانی در تهران، به تداوم حمایت مردمی از نظام ایران و مخالفت با اغتشاشگران و هنجارشکنان اشاره کردند.</p>
      <blockquote>بیشتر بخوانید:<br/><a href="https://www.mashreghnews.ir/news/1013511/%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D9%81%D8%B1%D8%A7%D9%86%D8%B3%D9%87-%D9%87%D8%B2%D8%A7%D8%B1%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%B9%D9%84%DB%8C%D9%87-%D8%A2%D8%B4%D9%88%D8%A8%DA%AF%D8%B1%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%DA%A9%D8%B1%D8%AF%D9%86%D8%AF">خبرگزاری <i>فرانسه</i>: هزاران ایرانی علیه «آشوبگری» <i>راهپیمایی</i> کردند</a></blockquote>
      <p>خبرگزاری آمریکایی «یونایتدپرس اینترنشنال» در گزارشی در این زمینه نوشت، هزاران شهروند ایرانی در تهران، پایتخت ایران حمایت خود از حکومت ایران را بعد از چند روز ناآرامی ناشی از گرانی قیمت بنزین نشان دادند. شرکت‌کنندگان در این تجمع شعارهایی را در حمایت از مقامات حکومتی و علیه «آمریکا» و «اسرائیل» سر دادند.</p>
      <p>به نوشته یونایتدپرس، شهروندان ایرانی با تجمع در «میدان انقلاب» همچنین حمایت خود از «سید علی خامنه‌ای» رهبر انقلاب اسلامی ایران را  نشان دادند.</p>
      <figure>
        <img src="https://cdn.mashreghnews.ir/d/2019/11/25/4/2653849.jpg"/>
      </figure>
      <p>این خبرگزاری در گزارش خود به سخنان مقامات ایران در روزهای گذشته در زمینه دخالت عوامل بیگانه در بروز ناآرامی‌های اخیر، غارت اموال عمومی و آسیب زدن به ساختمان‌ها و جایگاه‌های سوخت‌رسانی از سوی اغتشاشگران و توییت‌های «مایک پامپئو» وزیر خارجه آمریکا در حمایت از آشوبگران اشاره کرد.</p>
      <p>«خبرگزاری فرانسه» نیز در خبری در مورد راهپیمایی امروز تهران، نوشت که هزاران ایرانی در راهپیمایی اعتراض به آشوب، شرکت کردند. </p>
      <p>منبع: فارس</p>
    </article>
  </body>
</html>