<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Predadoha-na-sud-dvama-proizveli-i-prodavali-hashishovo-maslo-na-onkobolni-916606"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T15:06:00+00:00"/>
    <meta property="og:title" content="Предадоха на съд двама, произвели и продавали хашишово масло на онкоболни"/>
    <meta property="og:description" content="На съд с обвинителен акт Окръжната прокуратура във Варна предаде 51-годишния Росен К. и 54-годишния ..."/>
  </head>
  <body>
    <article>
      <h1>Предадоха на съд двама, произвели и продавали хашишово масло на онкоболни</h1>
      <address>
        <time datetime="2019-11-25T15:06:00+00:00">25 Nov 2019, 15:06</time>
      </address>
      <p>На съд с обвинителен акт Окръжната прокуратура във Варна предаде 51-годишния Росен К. и 54-годишния Кирил Д., държали с цел разпространение сами и в съучастие хашишово масло на стойност над 14 000 лева – престъпление по член 354а, ал. 1, във връзка с член 20, ал. 2 от НК.</p>
      <p>Подсъдимият Росен К. започнал да се интересува от производство на хашишово масло с лечебна цел след получени травми от пътнотранспортно произшествие. Така попаднал на информация в интернет. Набавил суровина – съцветия на индийски коноп, заради високия процент на наркотично активния компонент тетрахидроканабинол. В къща извън Варна започнал да произвежда високорисковото наркотично масло.</p>
      <p>Споделил за заниманията си със своя приятел Кирил Д. От него се очаквало да търси клиенти за произведеното хашишово масло с много добро качество. Росен разпределял продукцията си в спринцовки по 10 кубика. Цената на една доза се продавала между 1200 – 1600 лева, като това зависело от нуждите на купувача и количеството на поръчката. Росен успял да произведе и спиртен извлек от индийския коноп, който смесвал с кремове за директно намазване върху кожата.</p>
      <p>В периода от 13 до 15 април тази година той произвел 530,55 грама масло и 125 мл извлек. Наркотичното масло било поставено в 53 спринцовки, а извлекът – в стъклено шише. Кирил взел 52 спринцовки за продажба, а Росен оставил една в хладилника си за мостра при заявен интерес. Продукцията била продавана предимно на онкоболни, а от съдебномедицинската експертиза по делото става ясно, че употребата на вещества с високо съдържание на тетрахидроканабинол уврежда мозъчните структури, имунната, сърдечно-съдовата и репродуктивната система, белия дроб, кръвта, води до мутации в ДНК и рак.</p>
      <p>Престъпната дейност на двамата съучастници станала известна на органите на МВР. В условията на неотложност били претърсени жилища и коли на подсъдимите, от които били иззети високорисковите наркотични вещества.</p>
      <p>И двамата подсъдими са осъждани и реабилитирани. В хода на досъдебното производство само Росен К. съдействал на разследващите. Заради здравословното си състояние той е с мярка за неотклонение парична гаранция в размер на 3000 лева. Съучастникът му Кирил е в затвора, където ще дочака началото на наказателния процес, който предстои да бъде насрочен за разглеждане във Варненския окръжен съд.</p>
    </article>
  </body>
</html>