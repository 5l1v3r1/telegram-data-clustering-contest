<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/region/article/7908589"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T15:26:00+00:00"/>
    <meta property="og:title" content="Славчо Атанасов пита транспортния министър ще запази ли Бетонния мост в Пловдив"/>
    <meta property="og:description" content="Ще бъде ли премахнат Бетонния мост в Пловдив и каква e съдбата на район &quot;Южен&quot; след това, гласи официалното питане на депутата от НФСБ Славчо Атанасов до министъра на транспорта Росен Желязков."/>
  </head>
  <body>
    <article>
      <h1>Славчо Атанасов пита транспортния министър ще запази ли Бетонния мост в Пловдив</h1>
      <address><time datetime="2019-11-25T15:26:00+00:00">25 Nov 2019, 15:26</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Ще бъде ли премахнат Бетонния мост в Пловдив и каква e съдбата на район "Южен" след това, гласи официалното питане на депутата от НФСБ Славчо Атанасов до министъра на транспорта Росен Желязков.</p>
      <p>Напоследък темата за пътното съоръжение, което минава на жп линиите, доби драматични измерения. Според обявена обществена поръчка мостът трябва да бъде съборен във връзка с модернизацията на железницата.<br/>"Ще поемете ли официален ангажимент пред пловдивчани за запазването на Бетонния мост", пита още Атанасов. Той подробно обяснява, че има стартирала процедура, според която дори е избрана фирма, която да го събори. Това предизвиква сериозно напрежение сред жителите на Пловдив, което заплашва да ескалира в най-скоро време.<br/>"Мостът е ключов за връзката между районите "Централен" и "Южен". Ако бъде премахнат, "Южен" ще бъде изцяло откъснат и блокиран от останалата част на града. Тази ситуация не е взета под внимание и не се отчита като обстоятелство, което ще създаде огромни трудности на пловдивските граждани", посочва Атанасов. По думите му преди година за разглеждане в Общински съвет е било внесено предложение, с което Община Пловдив дава съгласие за проекта на НКЖИ, който включва изграждане на високоскоростна жп линия, което налага бутане на моста. Като компенсация НКЖИ предложила и за своя сметка да изгради пробив под Централна гара.<br/>"Възникна брожение в града и предложението бе отложено за следващо заседание на Общинския съвет. На проведените срещи с НКЖИ стана ясно, че Бетонният мост няма как да бъде запазен и това не е техен ангажимент. Не били техен ангажимент и развръзките на бъдещият пробив под гарата. Всичко това е бъдещ финансов ангажимент на Община Пловдив", изтъква депутатът.<br/>По-нататък посочва, че е имало следващо заседание на общинския съвет, където управляващите успели да прокарат решение да се даде съгласие на НКЖИ да не спира усвояването на евросредства по модернизацията на железницата.<br/>"Тогавашната управа на Пловдив пробва да разсее напрежението, като заяви, че ще търси варианти, в които НКЖИ да изгради освен подлез - и мост. Но към днешна дата няма поет такъв ангажимент, а с горното решение зелената светлина е дадена и ръцете им са развързани да правят каквото си поискат с Бетонния мост", допълва Атанасов. И обяснява, че преди месец НКЖИ пуснала обществена поръчка за пробива, в която ясно е записано премахването на Бетонния мост във времеви порядък по усмотрение на избрания изпълнител.</p>
      <p>Към днешна дата компанията нямала никакви ангажименти за запазването на Бетонния мост. Община Пловдив няма никакви юридически способи да спре бутането. Единствено може да осигури финансиране за изграждането на нов мост, обобщава той.</p>
    </article>
  </body>
</html>