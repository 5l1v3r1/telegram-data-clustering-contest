<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/miojob/contratti/2019/11/26/news/etra_lavoro_banca_solidale_ore-241898262/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T15:56:00+00:00"/>
    <meta property="og:title" content="Etra, accordo con i sindacati: via agli scambi solidali di ferie e permessi"/>
    <meta property="og:description" content="La multiutility del Nordest segna una pietra miliare per le società a totale partecipazione pubblica"/>
  </head>
  <body>
    <article>
      <h1>Etra, accordo con i sindacati: via agli scambi solidali di ferie e permessi</h1>
      <h2>La multiutility del Nordest segna una pietra miliare per le società a totale partecipazione pubblica</h2>
      <address>
        <time datetime="2019-11-25T15:56:00+00:00">25 Nov 2019, 15:56</time>
      </address>
      <p><b>MILANO </b>- Donare le ferie a un collega che le ha esaurite ma si ritrova in una situazione grave e improvvisa che lo porta ad aver bisogno di tempo per assistere i cari. Dare la possibilità ai dipendenti che hanno necessità di flessibilità di entrare o uscire fuori dall'orario standard, con un mese solare di tempo per recuperare le ore prese al lavoro per necessità di vita privata.<br/><br/>Sono i cardini intorno ai quali si è sviluppato l'accordo aziendale tra Etra - la multiutiliy a totale proprietà pubblica che gestisce servizio idrico e rifiuti in settanta comuni tra le province di Vicenza, Padova e Treviso - e sindacati confederali del Ccnl Utilitalia del settore gas e acqua, con gli autonomi della Fiadel.<br/><br/>"Per la prima volta in maniera organica una società pubblica ha creato un 'Fondo ore etico solidale - spiega la società - Si tratta di un fondo destinato all'accantonamento, in maniera organica e coordinata, di ore con finalità solidaristica".<br/><br/>Non è una prima volta in assoluto che tali strumenti vengono messi in campo, dal Jobs act in avanti, ma si tratta di un passo importante per una società controllata al 100 per cento dai comuni, nell'ambito della contrattazione di secondo livello. "Sarà possibile permettere a un lavoratore di cedere le proprie ferie a favore di colleghi i cui giorni di ferie e permessi retribuiti siano esauriti e che si trovino in situazioni di necessità per importanti motivi, come ad esempio una malattia grave, assistenza necessaria per figli, componenti del nucleo famigliare o parenti di primo grado che per le particolari condizioni di salute hanno bisogno di cure costanti. Oppure anche per far fronte a gravi esigenze familiari e personali".<br/><br/>Tra gli altri strumenti, è stata prevista banca ore individuale "che permette ai lavoratori di utilizzare in tutto o in parte i recuperi maturati a fronte di prestazioni eccedenti l'orario di riferimento".<br/><br/>Sul versante della flessibilità, che sempre più studi collegano all'aumento di produttività e soddisfazione dei lavoratori, "si è stabilita la possibilità per il personale dipendente di gestire gli ingressi e le uscite con orari flessibili, offrendo l'opportunità di recuperare le ore mancanti al completamento dell'orario entro lo stesso mese solare di utilizzo della flessibilità".<br/><br/>"Con questo accordo diamo una risposta concreta alle esigenze che i lavoratori ci hanno manifestato. E' un primo passo verso politiche di welfare sempre più vicine ai bisogni dei collaboratori", commenta il presidente Andrea Levorato. "Nella vita può capitare un momento di difficoltà o di avere esigenze particolari. Per questo abbiamo deciso, grazie alla fattiva collaborazione con i sindacati, di dare una risposta organica a questi problemi".</p>
    </article>
  </body>
</html>