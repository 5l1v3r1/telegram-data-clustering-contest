<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152946-jogo-tato-pryhovav-scho-sam-vyhovuvav-dvoh-ditok-prosiat-pryvitaty-zi-sviatom-syna-zagyblogo-bijcia"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T15:45:00+00:00"/>
    <meta property="og:title" content="Його тато приховав, що сам виховував двох діток: просять привітати зі святом сина загиблого бійця"/>
    <meta property="og:description" content="На Волині триває реалізація проекту «Діти Небесного Легіону»."/>
  </head>
  <body>
    <article>
      <h1>Його тато приховав, що сам виховував двох діток: просять привітати зі святом сина загиблого бійця</h1>
      <address>
        <time datetime="2019-11-25T15:45:00+00:00">25 Nov 2019, 15:45</time>
      </address>
      <p>На Волині триває реалізація проекту «Діти Небесного Легіону».<br/><br/>Організатори повідомили про ще одну дитину, якій охочі можуть допомогти.<br/><br/><a href="http://www.volynpost.com/search?q=%D0%94%D1%96%D1%82%D0%B8+%D0%BD%D0%B5%D0%B1%D0%B5%D1%81%D0%BD%D0%BE%D0%B3%D0%BE+%D0%BB%D0%B5%D0%B3%D1%96%D0%BE%D0%BD%D1%83">ЧИТАТИ БІЛЬШЕ ПРО ДІТЕЙ НЕБЕСНОГО ЛЕГІОНУ</a><br/><br/><b>Щоб допомогти, потрібно звертатися за цими контактами: (050) 973-44-84; (098) 948-14-50.</b><br/><br/>Невдовзі шістнадцятий день народження зустріне <b>Іван Головін</b>, котрий є сином <b>Головіна Дмитра Володимировича</b>, який у серпні 2014 року був призваний на військову службу за мобілізацією, як доброволець, приховавши те, що сам виховує двох діток (дружина покинула сім’ю раніше, виїхавши в Росію). Дмитро був навідником у 17-тій окремій танковій бригаді. Загинув на Сході, врятувавши свого побратима. Коли до бліндажа наблизилися проросійські найманці, вони почали кричати: «Танкіст, виходь!» Вийшов саме Дмитро та був убитий. Супротивники не стали перевіряти бліндаж, думаючи, що там нікого немає. Таким чином, він врятував життя побратимові.<br/><br/>Фактично сиротами залишилися двоє дітей – Олександра та її старший брат Іван. До того, тато спільно зі своїми батьками виховував їх. Мати пішла з сім’ї раніше. Тепер крім дідуся й бабусі у дітей нікого не залишилося.<br/><br/>“Що ж тепер робити, буся? Татко ж казав, що він літом приїде, і ми підемо рибалити. З ким я тепер туди піду? Він же обіцяв приїхати”, – перші невинні емоції дитини вилились у гіркі слова розчарувань. А вже згодом на своїй сторінці у соцмережі Іванко написав: “Щоб Путін здох! Я ненавиджу його, бо він забрав життя мого татуся”. Страшно уявити, що відчуває дитина в 11 років, ховаючи рідного батька. Після загибелі Дмитра його дітки лишилися під опікою бабусі Анни Романівни, яку вони ніжно називають “буся”. Іван так і живе з бабусею, дідусем і сестричкою Олександрою. Дітки кажуть, що Анна Романівна їх дуже любить і намагається у всьому їм допомагати та підтримувати, хоч інколи це буває не просто.<br/><br/>Бабуся розповіла нам, що ім’я собі Іванко обрав сам, оскільки народився у день Святого Івана Златоуста. Вона ж поділилася спогадами із хрестин: коли священник хрестив Івана, то сказав, що той буде або “попом” або артистом. Іменинник часто жартує з цього приводу: каже, що посвячуватись у священника не збирається, а от про кар’єру артиста уже задумувався. А якщо точніше, мріяв бути хореографом, так як 8 років був учасником ансамблю сучасного бального танцю “Грейс”. Але несподівана смерть тата на війні змінила усі його плани. Тепер він точно знає, що коли виросте, стане військовим, як батько і на даний момент навчається у Волинському ліцеї з посиленою військово-фізичною підготовкою імені Небесної Сотні. З навчальної програми йому до вподоби уроки історії, української літератури.<br/><br/>Зараз посилено готується до ЗНО.<br/><br/>Справжнім авторитетом для Вані завжди був і залишиться його татко, а ще хресний батько Віктор – рідний брат полеглого Героя, котрий служить у поліції. Тому Іван бачить, як часом буває тяжко та попри все намагається наслідувати його і не зрадити своєму вибору професії.<br/><br/>Не зважаючи на такий дорослий вибір, іноді і Вані хочеться побути дитиною. Тож вдома у них є “повний набір фауни”. Улюбленицею сім’ї є собака породи пекінес Жужа, дворовий пес Барсик та три котики, є папужка Кеша, хом’ячок Лучик, рибка Мартін. В основному, доглядом за тваринками займається молодша сестричка Олександра, але і Ваня теж їй охоче допомагає, коли у нього вихідний.<br/><br/>Свій вільний час Іван проводить з друзями. Ще більше знайомств він завів під час подорожей та відпочинку. А побувати хлопцю вже пощастило у Франції, Болгарії, Польщі, Чехії та Німеччині. Найбільше запам’яталася йому поїздка до США.<br/><br/>Вдячний юнак каже: «Дякуючи волонтерам, людям які пройнялись нашим горем і підтримують нас я почав розуміти, що світ не такий поганий, і в ньому є набагато більше хороших людей. А не тих, що вбили мого тата».<br/><br/>Інформація про батька хлопця є у Книзі пам’яті. Деталі за посиланням: http://memorybook.org.ua/4/golovin.htm<br/><br/>Маєте бажання підтримати дітей – переказуйте кошти координатору даного проекту Natali Sky(Приватбанк: 4149-4991-2177-2535 Скиба Наталія Миколаївна).<br/><br/><b>Інформація для благодійників:</b> ГОЛОВІН ІВАН - невдовзі 16 років (26.11.2003). м. Володимир-Волинський. Ріст: 178 см, розмір взуття 43.<br/><br/>Подарунок до ДН: будь-який сюрприз на ваш розсуд.</p>
    </article>
  </body>
</html>