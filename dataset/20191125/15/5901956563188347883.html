<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/palec-gor-za-podoknice-253036"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T15:29:00+00:00"/>
    <meta property="og:title" content="Palec gor za podoknice"/>
    <meta property="og:description" content="V Ansamblu Dar so Marko Žagar, Rok Zorko, Domen Hohler, Andraž Ravnak in Rok Preložnik, v petčlansko zasedbo so se razširili pred dvema letoma, njihov talent pa so kmalu prepoznali številni posl..."/>
  </head>
  <body>
    <article>
      <h1>Palec gor za podoknice</h1>
      <h2>So eden tistih mladih narodno-zabavnih zasedb z inštrumentalnim triom, ki veliko obetajo.</h2>
      <address><time datetime="2019-11-25T15:29:00+00:00">25 Nov 2019, 15:29</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/23/1645751.jpg"/>
          <figcaption>S podoknico Pod tvojim oknom do poslušalcev FOTO: ARHIV ANSAMBLA</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1645962.jpg"/>
          <figcaption>Ansmabel Dar je s skupino Gemaj, v kateri igrajo in pojejo Boštjan in Ajda Pušaver, Miro Kobal in Aleksander Dovar, posnel podoknico Pod tvojim oknom. FOTO: ARHIV ANSAMBLA</figcaption>
        </figure>
      </slideshow>
      <p>V Ansamblu Dar so <b>Marko Žagar</b>, <b>Rok Zorko</b>, <b>Domen Hohler</b>, <b>Andraž Ravnak</b> in <b>Rok Preložnik</b>, v petčlansko zasedbo so se razširili pred dvema letoma, njihov talent pa so kmalu prepoznali številni poslušalci pa tudi Modrijani, saj so jih izbrali in povabili na Noč Modrijanov. Fantje prihajajo iz kar treh štajerskih koncev: dva sta iz okolice Zreč, dva iz Špitaliča, eden pa iz Rečice pri Laškem, uradno imajo sedež v Slovenskih Konjicah. Odlikuje jih ubrano večglasno petje, zato ne preseneča, da so bili izbrani tudi za petje podoknice v oddaji Slovenski pozdrav, kamor so se prijavili s skladbo Pod tvojim oknom. Posneli pa so jo v sodelovanju z odličnimi glasbeniki skupine Gemaj, ki so poskrbeli za inštrumentalni del. Avtor skladbe je član Ansambla Dar Rok Zorko, posneli pa so jo pri producentu <b>Martinu Juhartu</b>. Vizualno jo je oplemenitil <b>Andrej Pratnemer</b>.</p>
      <blockquote>Pri pisanju besedila sem imel v glavi Kettejevo mojstrovino Na trgu, ki sem se je spomnil še iz gimnazijskih časov.</blockquote>
      <h3>Karmen in Blaž v videospotu</h3>
      <p>»Za snemanje videospota smo izbrali eno najlepših lokacij v Sloveniji, in sicer posestvo Na Škaluc v Trobnem dolu. Ambient sta dopolnila glavna igralca v njem <b>Karmen Kojc</b> in <b>Blaž Pignar</b>,« nam pove avtor Rok. Omenjeno skladbo so fantje poslali na razpis na povabilo Martina Juharta, odličnega glasbenika in soustvarjalca oddaje Slovenski pozdrav, saj je po tematiki čisto prava podoknica. »Pri pisanju besedila sem imel v glavi Kettejevo mojstrovino Na trgu, ki sem se je spomnil še iz gimnazijskih časov. To melanholično čakanje na njeno potezo pusti poslušalca na koncu skladbe rahlo na trnih, ali bo dekle prišlo do okna ali ne,« še razkriva. Ker imajo letos v načrtu še obisk enega festivala, in sicer v Dolenjskih Toplicah, pa je zelo verjetno, da bodo še letos posneli še eno skladbo.</p>
      <blockquote>2<br/>leti so že petčlanska zasedba.</blockquote>
      <h3>Sveženj skladb je pripravljen</h3>
      <p>A niti za drugo leto načrtov ne manjka in sveženj skladb z različno tematiko, ki jih bodo predstavili na festivalih narodno-zabavne glasbe po Sloveniji, je pripravljen. »Ob tem smo neizmerno hvaležni našim družinam, ki nas podpirajo, predvsem pa zvestim poslušalcem, brez katerih ne bi imelo smisla ustvarjati, saj so oni tisti, ki to glasbo sprejemajo in ob njej uživajo skupaj z nami. Hvala tudi skupini Gemaj, ki nam je oplemenitila podoknico na enkraten način, pa seveda Martinu Juhartu za dragocene nasvete pri snemanju,« sklene Zorko.</p>
      <figure>
        <img src="https://www.slovenskenovice.si/images/slike/2019/11/23/1645962.jpg"/>
        <figcaption>Ansmabel Dar je s skupino Gemaj, v kateri igrajo in pojejo Boštjan in Ajda Pušaver, Miro Kobal in Aleksander Dovar, posnel podoknico Pod tvojim oknom. FOTO: ARHIV ANSAMBLA</figcaption>
      </figure>
    </article>
  </body>
</html>