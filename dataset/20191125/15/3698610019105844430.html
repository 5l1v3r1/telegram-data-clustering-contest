<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-vdvichi-zmenshiv-zastavu-dlya-mangera-330840_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T15:58:00+00:00"/>
    <meta property="og:title" content="Суд вдвічі зменшив заставу для Мангера"/>
    <meta property="og:description" content="Оскільки голова Херсонської облради більше не підозрюваний в організації вбивства Гандзюк, застава має бути меншою, вважають адвокати."/>
  </head>
  <body>
    <article>
      <h1>Суд вдвічі зменшив заставу для Мангера</h1>
      <h2>Оскільки голова Херсонської облради більше не підозрюваний в організації вбивства Гандзюк, застава має бути меншою, вважають адвокати.</h2>
      <address>
        <time datetime="2019-11-25T15:58:00+00:00">25 Nov 2019, 15:58</time>
      </address>
      <p>Шевченківський районний суд Києва вдвічі зменшив заставу голові Херсонської обласної ради <b><a href="https://dt.ua/UKRAINE/prokurori-roblyat-vse-schob-ymovirnogo-zamovnika-vbivstva-kati-gandzyuk-ne-bulo-pokarano-326645_.html">Владиславу Мангеру</a></b>, підозрюваному замовнику вбивства активістки Катерини Гандзюк, повідомляє "<a href="https://www.slidstvo.info/news/sprava-gandzyuk-mangeru-vdvichi-zmenshyly-zastavu/">Слідство.Інфо</a>".</p>
      <p>На засіданні у понеділок, 25 листопада, адвокати Мангера просили зменшити заставу своєму підзахисному з 2,5 млн до 148 тисяч гривень, мотивуючи це тим, що попередню заставу було обрано ще до "пом'якшення" йому підозри.</p>
      <p>Запобіжний захід у вигляді арешту з альтернативою 2,5 млн гривень застави суд обирав ще тоді, коли Мангера підозрювали за ч. 2 ст. 115 – умисне вбивство, вчинене з особливою жорстокістю. Підозрюваний вніс її у лютому й вийшов на волю.</p>
      <p>Однак 24 квітня <b><a href="https://dt.ua/UKRAINE/z-mangera-znyali-pidozru-v-organizaciyi-vbivstva-gandzyuk-slidstvo-info-309601_.html">прокуратура вручила Мангеру нову підозру</a></b> – за ч. 2 ст. 121 КК України (умисне тяжке тілесне ушкодження, що спричинило смерть потерпілого).</p>
      <p>"Оскільки змінилася тяжкість злочину, у якому підозрюється Мангер, то, відповідно, змінюється і граничний розмір застави", – зазначив в своєму клопотанні адвокат Дмитро Ільченко. </p>
      <p>Представники генеральної прокуратури заперечували проти такого рішення. Однак суд частково задовольнив клопотання захисту і знизив заставу до 1 млн 150 тисяч гривень.</p>
      <p>На початку місяця Служба безпеки України провела круглий стіл із журналістами та активістами, під час якого <b><a href="https://dt.ua/UKRAINE/u-sbu-rozpovili-aktivistam-i-zhurnalistam-yak-prosuvayetsya-rozsliduvannya-vbivstva-gandzyuk-328334_.html">розповіла про перебіг розслідування вбивства Катерини Гандзюк</a></b>. За рік розслідування реальні терміни отримали лише виконавці злочину, організатори та замовники  залишаються на волі.</p>
      <p>Ватажок та члени групи отримали від 3 до 6,5 років за ґратами. Перед винесенням вироку <b><a href="https://dt.ua/UKRAINE/sud-vinese-virok-p-yatom-obvinuvachenim-u-spravi-gandzyuk-6-chervnya-313368_.html">всі вони визнали свою провину</a></b> і дали викривальні свідчення проти інших учасників злочину.</p>
      <p><b><a href="https://dt.ua/UKRAINE/batko-katerini-gandzyuk-zvinuvativ-batkivschinu-ta-bpp-u-prichetnosti-do-vbivstva-yogo-donki-300859_.html">Замовниками злочину</a></b> батько вбитої називав голову Херсонської облради Владислава Мангера та нині звільнених голову Херсонської ОДА Андрія Гордєєва і його заступника Євгена Рищука.</p>
      <p>Наприкінці липня <b><a href="https://dt.ua/UKRAINE/sprava-gandzyuk-gpu-zupinila-rozsliduvannya-schodo-mangera-ta-levina-318481_.html">ГПУ призупинила розслідування по Мангеру</a></b>, мотивуючи це тим, що спочатку потрібно знайти співорганізатора злочину – кримінального авторитета Олексія Левина ("Москала"), який переховується за кордоном. Його <b><a href="https://dt.ua/UKRAINE/sbu-ogolosila-u-rozshuk-ymovirnogo-organizatora-vbivstva-gandzyuk-300164_.html">оголосили у розшук</a> </b>після того, як він втік з України.</p>
      <p>Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b></a> 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). 31 липня на неї вилили літр сірчаної кислоти.</p>
      <p>Докладніше читайте в матеріалі Інни Ведерникової <b><a href="https://dt.ua/interview/viktor-gandzyuk-smert-zadvinuta-v-stil-prezidenta-326068_.html">"Віктор Гандзюк. Смерть, задвинута в стіл президента"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovLzF0di5jb20udWEvcHJvZ3JhbXMvc2xpZHN0dm9faW5mbw==">Слідство.інфо</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>