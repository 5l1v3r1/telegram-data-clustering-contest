<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/lex-hascak-podporili-za-ludi-i-kdh-sas-chce-o-podpore-navrhu-rokovat/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T15:16:49+00:00"/>
    <meta property="og:title" content="Lex Haščák podporili Za ľudí i KDH, SaS chce o podpore návrhu rokovať"/>
    <meta property="og:description" content="Návrh zákona Lex Haščák koalície Progresívne Slovensko (PS)-Spolu na pondelkovom stretnutí opozičných subjektov podporili aj zástupcovia strán Za ľudí a KDH. SaS má o podpore v prvom čítaní ešte rokovať. Predstavitelia strán o tom informovali na tlačovom brífingu po stretnutí. Podľa lídra PS Michala Trubana je potrebné na veľký problém..."/>
  </head>
  <body>
    <article>
      <h1>Lex Haščák podporili Za ľudí i KDH, SaS chce o podpore návrhu rokovať</h1>
      <address><time datetime="2019-11-25T15:16:49+00:00">25 Nov 2019, 15:16</time> by <a rel="author">TASR</a></address>
      <p>
        <b>Návrh zákona Lex Haščák koalície Progresívne Slovensko (PS)-Spolu na pondelkovom stretnutí opozičných subjektov podporili aj zástupcovia strán Za ľudí a KDH. SaS má o podpore v prvom čítaní ešte rokovať. Predstavitelia strán o tom informovali na tlačovom brífingu po stretnutí.</b>
      </p>
      <p>Podľa lídra PS Michala Trubana je potrebné na veľký problém a veľkú finančnú skupinu použiť „veľkú palicu“ a tou je práve Lex Haščák. „Lex Haščák je odvážny, a pritom realistický a vykonateľný návrh na osekanie moci oligarchov, ktorí svoju moc a peniaze roky zneužívajú proti verejnému záujmu,“ uviedol.</p>
      <p>Programový líder koalície PS-Spolu Miroslav Beblavý pripomenul, že v druhom čítaní môžu prísť zmeny v pôvodnom návrhu. „Sme otvorení pripomienkam, ktoré neohrozia hlavný cieľ zákona – obmedzenie moci oligarchov,“ spresnil.</p>
      <p>Líder KDH Alojz Hlina potvrdil, že kresťanskí demokrati návrh podporia v prvom čítaní. „Ak bude potrebné niečo doladiť, budeme súčinní,“ dodal.</p>
      <p>Podľa Juraja Šeligu, ktorý tlmočil stanovisko strany Za ľudí, by mohla byť v druhom čítaní na doladenie návrhu vytvorená expertná skupina zo zástupcov všetkých strán, ktoré návrh podporujú. „Návrh však ako východisko principiálne podporujeme,“ vyhlásil.</p>
      <p>Podporu nevylúčil ani šéf liberálov Richard Sulík. Vyjadril však obavu, aby zákon nebol „ľahko ,obíditeľný‘ a nehrozila z neho SR arbitráž“. „Dohodneme sa preto, ako sa bude v prvom čítaní o návrhu hlasovať,“ oznámil.</p>
      <p>Koalícia PS-Spolu na rokovanie vyzýva aj predsedu vlády SR Petra Pellegriniho (Smer-SD), poukazuje pritom na to, že vo svojich vyjadreniach sa premiér nepostavil proti zámeru obmedziť moc finančných skupín. „Dnes preto pošleme list premiérovi Pellegrinimu, aby s nami rokoval o podpore pre Lex Haščák,“ povedal Truban.</p>
      <p>Návrh zákona o osobitných opatreniach na usporiadanie konfliktu záujmov v oblasti zdravotníctva, inak nazývaného aj zákon o tzv. krížovom vlastníctve v zdravotníctve, predložili nezaradení poslanci Miroslav Beblavý, Lucia Žitňanská, Martin Poliačik, Viera Dubačová a Alan Suchánek.</p>
      <p>„Predkladaný návrh zákona zakazuje súčasné vlastníctvo alebo efektívnu kontrolu poskytovateľa zdravotnej starostlivosti v oblasti inej ako lekárenskej starostlivosti, poskytovateľa zdravotnej starostlivosti v lekárenskej oblasti a zdravotnej poisťovne,“ uvádza sa v dôvodovej správe.</p>
      <p>Finančná skupina Penta návrh označila za protiústavný, predstavujúci neprimeraný a neodôvodnený zásah do vlastníckych práv. Podľa hovorcu Penty Gabriela Tótha to majú vo svojej analýze konštatovať aj tri advokátske kancelárie, na ktoré sa spoločnosť obrátila.</p>
    </article>
  </body>
</html>