<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/594977/%E0%A6%B9%E0%A7%80%E0%A6%B0%E0%A6%95-%E0%A6%B0%E0%A6%BE%E0%A6%9C%E0%A6%BE%E0%A6%B0-%E0%A6%B0%E0%A6%BE%E0%A6%9C%E0%A6%A4%E0%A7%8D%E0%A6%AC-%E0%A6%9A%E0%A6%B2%E0%A6%9B%E0%A7%87-%E0%A6%AE%E0%A6%BF%E0%A6%B0%E0%A7%8D%E0%A6%9C%E0%A6%BE-%E0%A6%AB%E0%A6%96%E0%A6%B0%E0%A7%81%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T15:13:00+00:00"/>
    <meta property="og:title" content="হীরক রাজার রাজত্ব চলছে: মির্জা ফখরুল"/>
    <meta property="og:description" content="দেশে আইনের শাসন ও সুষ্ঠু বিচার ব্যবস্থা নেই বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, &amp;lsquo;দেশে এখন হীরক রাজার রাজত্ব চলছে। নির্যাতন-নিপীড়নের মাধ্যমে বিএনপিসহ বিরোধীদলীয় নেতাকর্মীদের ভীতসন্ত্রস্ত করে শাসকগোষ্ঠী ভয়ঙ্কর দুঃশাসন কায়েম রেখেছে।&amp;rsquo; সোমবার..."/>
  </head>
  <body>
    <article>
      <h1>হীরক রাজার রাজত্ব চলছে: মির্জা ফখরুল</h1>
      <address><time datetime="2019-11-25T15:13:00+00:00">25 Nov 2019, 15:13</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/3eb45435919a4a1d7da147accc89c30a-5ddbf540c071f.jpg"/>
        <figcaption>মির্জা ফখরুল ইসলাম আলমগীর (ফাইল ছবি)</figcaption>
      </figure>
      <p>দেশে আইনের শাসন ও সুষ্ঠু বিচার ব্যবস্থা নেই বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, ‘দেশে এখন হীরক রাজার রাজত্ব চলছে। নির্যাতন-নিপীড়নের মাধ্যমে বিএনপিসহ বিরোধীদলীয় নেতাকর্মীদের ভীতসন্ত্রস্ত করে শাসকগোষ্ঠী ভয়ঙ্কর দুঃশাসন কায়েম রেখেছে।’ সোমবার (২৫ নভেম্বর) সন্ধ্যায় বিএনপির প্রচার বিভাগ থেকে পাঠানো এক বিবৃতিতে তিনি এসব অভিযোগ করেন।</p>
      <p>প্রসঙ্গত, বিএনপির নির্বাহী কমিটির তথ্য বিষয়ক সম্পাদক আজিজুল বারী হেলাল আদালতে হাজিরা দিতে গেলে তার জামিন নামঞ্জুর করেন আদালত। এই ঘটনার পর বিবৃতি দিয়ে গভীর উদ্বেগ প্রকাশ করেন মির্জা ফখরুল ইসলাম আলমগীর।</p>
      <p>বিবৃতি মির্জা ফখরুল বলেন, ‘সরকারের টিকে থাকার উপায় হিসেবে বিএনপি নেতাকর্মীদের পাইকারি হারে গ্রেফতার করছে তারা। আদালতেও কোনও প্রতিকার পাওয়া যাচ্ছে না।’ তিনি অভিযোগ করেন, ‘আদালতকে কব্জায় নিয়ে বিএনপি নেতাকর্মীদের সুবিচার থেকে বঞ্চিত করা হয়েছে। সরকারের হুকুমেই আদালতের কার্যক্রম চলে বলেই জামিনে থাকা আজিজুল বারী হেলালের ঠিকানা হয়েছে কারাগারে।’<br/>ফখরুল বলেন, ‘দেশকে এখন পুরোপুরি বৃহত্তর কারাগার বানানো হয়েছে। বিএনপির নেতাকর্মীদের বিরুদ্ধে প্রতিহিংসামূলক মামলা দায়েরের মাধ্যমে গ্রেফতার ও নির্যাতন চালানোর উদ্দেশ্যই হচ্ছে বিএনপিকে ধ্বংস করে প্রতিবাদী আওয়াজ নিস্তব্ধ করা, যেন অপশাসন দীর্ঘায়িত হয়।’ দেশে একদলীয় শাসন প্রতিষ্ঠার আশা জনগণ কোনও দিনই বাস্তবায়িত হতে দেবে না বলেও তিনি মন্তব্য করেন।</p>
      <footer>/এসটিএস/এমএনএইচ/এমওএফ/</footer>
    </article>
  </body>
</html>