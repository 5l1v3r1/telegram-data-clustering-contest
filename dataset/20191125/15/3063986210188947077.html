<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843358"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T15:29:00+00:00"/>
    <meta property="og:title" content="অনুমতি না নিয়ে সভা-সমাবেশ করার সাহস বিএনপির নেই"/>
    <meta property="og:description" content="অনুমতি না নিয়ে সভা-সমাবেশ করার সাহস, শক্তি বা সক্ষমতা বিএনপির নেই বলে মন্তব্য করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। তিনি বলেছেন, অনুমতি না নিয়ে বিএনপির সভা-সমাবেশ করার ঘোষণাকে হাস্যকর। সভা-সমাবেশ করতে হলে পুলিশসহ যথাযথ কর্তৃপক্ষের অনুমতি নিয়েই করতে হবে। আজ সোমবার সচিবালয়ে সড়ক পরিবহন ও মহাসড়ক বিভাগের সম্মেলন কক্ষে সমসাময়িক ইস্যু নিয়ে ডাকা সংবাদ সম্মেলনে তিনি এ কথা বলেন। ওবায়দুল কাদের বলেন, বিএনপি তাদের নেত্রীকে কারাগার থেকে মুক্ত করতে ৫০০ কর্মী নিয়ে একটি মিছিল-মিটিং করতে পারেনি। তারা কীভাবে অনুমতি না নিয়ে সভা-সমাবেশ করবে। বিষয়টি হাস্যকর ছাড়া কিছুই নয়। তিনি বলেন, বিএনপির আমলে আমাদেরও অনুমতি নিয়ে সভা সমাবেশ করতে হয়েছে। আওয়ামী লীগ যখন বিরোধী দলে ছিল তখন আমরা অনুমতি নিয়েই সমাবেশ করেছি। এমনও হয়েছে সভা শুরু হওয়ার আগে ব্যারিকেড দিয়ে দিয়েছে। এ ধরনের আচরণগুলো তারা করেছে। তখন কি অনুমতি না নিয়ে আমরা সভা সমাবেশ করতে পেরেছি? উল্লেখ্য, রবিবার নয়াপল্টনে দলীয় সমাবেশে বিএনপির মহাসচিব মির্জা ফখরুল ইসলাম আলমগীর ঘোষণা দেন যে, এখন থেকে সভা-সমাবেশ করতে আর অনুমতি চাওয়া হবে না। এটি তাদের গণতান্ত্রিক…"/>
  </head>
  <body>
    <article>
      <h6 class="kicker">সংবাদ সম্মেলনে ওবায়দুল কাদের</h6>
      <h1>অনুমতি না নিয়ে সভা-সমাবেশ করার সাহস বিএনপির নেই</h1>
      <address><time datetime="2019-11-25T15:29:00+00:00">25 Nov 2019, 15:29</time> by <a rel="author">কালের কণ্ঠ অনলাইন</a></address>
      <p>অনুমতি না নিয়ে সভা-সমাবেশ করার সাহস, শক্তি বা সক্ষমতা বিএনপির নেই বলে মন্তব্য করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। তিনি বলেছেন, অনুমতি না নিয়ে বিএনপির সভা-সমাবেশ করার ঘোষণাকে হাস্যকর। সভা-সমাবেশ করতে হলে পুলিশসহ যথাযথ কর্তৃপক্ষের অনুমতি নিয়েই করতে হবে।</p>
      <p>আজ সোমবার সচিবালয়ে সড়ক পরিবহন ও মহাসড়ক বিভাগের সম্মেলন কক্ষে সমসাময়িক ইস্যু নিয়ে ডাকা সংবাদ সম্মেলনে তিনি এ কথা বলেন।</p>
      <p>ওবায়দুল কাদের বলেন, বিএনপি তাদের নেত্রীকে কারাগার থেকে মুক্ত করতে ৫০০ কর্মী নিয়ে একটি মিছিল-মিটিং করতে পারেনি। তারা কীভাবে অনুমতি না নিয়ে সভা-সমাবেশ করবে। বিষয়টি হাস্যকর ছাড়া কিছুই নয়।</p>
      <p>তিনি বলেন, বিএনপির আমলে আমাদেরও অনুমতি নিয়ে সভা সমাবেশ করতে হয়েছে। আওয়ামী লীগ যখন বিরোধী দলে ছিল তখন আমরা অনুমতি নিয়েই সমাবেশ করেছি। এমনও হয়েছে সভা শুরু হওয়ার আগে ব্যারিকেড দিয়ে দিয়েছে। এ ধরনের আচরণগুলো তারা করেছে। তখন কি অনুমতি না নিয়ে আমরা সভা সমাবেশ করতে পেরেছি?</p>
      <p>উল্লেখ্য, রবিবার নয়াপল্টনে দলীয় সমাবেশে বিএনপির মহাসচিব মির্জা ফখরুল ইসলাম আলমগীর ঘোষণা দেন যে, এখন থেকে সভা-সমাবেশ করতে আর অনুমতি চাওয়া হবে না। এটি তাদের গণতান্ত্রিক অধিকার।</p>
    </article>
  </body>
</html>