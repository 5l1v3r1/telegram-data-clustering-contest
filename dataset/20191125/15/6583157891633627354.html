<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/antwerpia-znika-z-siatki-polaczen-lubelskiego-lotniska-tui-przestawia-sie-na-loty-czarterowe/"/>
    <meta property="og:site_name" content="lublin112.pl"/>
    <meta property="article:published_time" content="2019-11-25T15:51:00+00:00"/>
    <meta property="og:title" content="Antwerpia znika z siatki połączeń lubelskiego lotniska. TUI przestawia się na loty czarterowe"/>
    <meta property="og:description" content="Jeszcze tylko ponad miesiąc, gdyż do 6 stycznia, obsługiwane będzie połączenie z Portu Lotniczego Lublin do Antwerpii. Linie lotnicze TUI Fly postanowiły zrezygnować z rozkładowych lotów z Belgii a skupić się na czarterach."/>
  </head>
  <body>
    <article>
      <h1>Antwerpia znika z siatki połączeń lubelskiego lotniska. TUI przestawia się na loty czarterowe</h1>
      <address>
        <time datetime="2019-11-25T15:51:00+00:00">25 Nov 2019, 15:51</time>
      </address>
      <p>
        <b>Jeszcze tylko ponad miesiąc, gdyż do 6 stycznia, obsługiwane będzie połączenie z Portu Lotniczego Lublin do Antwerpii. Linie lotnicze TUI Fly postanowiły zrezygnować z rozkładowych lotów z Belgii a skupić się na czarterach.</b>
      </p>
      <p>Linie lotnicze TUIfly poinformowały Port Lotniczy Lublin o zmianach, jakie planują wprowadzić w styczniu 2020 roku. Przewoźnik rezygnuje bowiem z obsługiwania tras do Antwerpii. To oznacza, że zlikwidowane zastanie również połączenie z Lublina do tego belgijskiego miasta.</p>
      <p>Funkcjonuje ono od 5 kwietnia 2018 roku i co ważne, w sezonie letnim osiągnęło ono wysokie, gdyż wynoszące 74 proc. obłożenie. Loty odbywają się dwa razy w tygodniu: w poniedziałki i piątki. Jeszcze nie tak dawno informowano, że połączenie zostanie utrzymane w sezonie zimowym 2019/2020. Dlatego też decyzja przewoźnika wywołała niemałe zaskoczenie.</p>
      <p>Tymczasem linie lotnicze wyjaśniają, że wprowadzane zmiany są reakcją na upadek biura podróży Thomas Cook oraz należącego do niego Neckermana. Poszczególni przewoźnicy walczą teraz o przejęcie po Thomas Cook Airlines slotów, czyli praw do korzystania z lotnisk w określonych godzinach. Dlatego też TUIfly postanowiło skoncentrować się na wykorzystaniu floty swoich samolotów do obsługi tras wakacyjnych.</p>
      <p>Nie oznacza to jednak, że na lubelskim lotnisku nie ujrzymy już charakterystycznych niebieskich maszyn. Przewoźnik zapewnia, że nawet wzmocni swoją obecność w Porcie Lotniczym Lublin. Po rocznej przerwie wznowione zostaną czarterowe połączenia z Burgas w Bułgarii a po trzech latach nieobecności, do Antalyi w Turcji. Co więcej, obecnie jest mowa o 10 tys. miejsc, czyli więcej, niż ich było w przypadku rejsów do Belgii. Do tego nie jest również wykluczone, że uruchomione zostanie jeszcze jedno letnie połączenie. Nieoficjalnie ma to być Heraklion na greckiej wyspie Krecie.</p>
      <p>(fot. PLL)</p>
    </article>
  </body>
</html>