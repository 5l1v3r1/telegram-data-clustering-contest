<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159414_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-25T15:13:00+00:00"/>
    <meta property="og:title" content="Локо дерайлира три пъти в Първомай"/>
    <meta property="og:description" content="Граничар пропусна пет пъти Подгорци в Кулата"/>
  </head>
  <body>
    <article>
      <h1>Локо дерайлира три пъти в Първомай</h1>
      <address>
        <time datetime="2019-11-25T15:13:00+00:00">25 Nov 2019, 15:13</time>
      </address>
      <p>В мач от 10 кръг за първенството на областната група Струма-2в с.Първомай се срещнаха отборите на местния Огражден-1955 и Локомотив с.Генерал Тодоров. Отборът на домакините игра без трима основни футболисти-Динчо Георгиев Любослав Вангелов и Кирил Хаджиев. При това положение наставникът Кирил Атанасов даде шанс за игра на футболисти от резервната скамейка, както и на отсъствалия известно време заради контузия Йордан Папудов. Последният заигра няколко минути и отново получи болки в коляното и беше сменен принудително. Многото пропуски пред вратата на гостите от страна на Антон Геров и Владислав Петров бе причина да не бъде открит резултата. На полувремето треньорът на домакините Кирил Атанасов напомни на възпитаниците си, че ако не подобрят мерника няма как да се стигне до победа. Течеше втората минута на втората част на срещата, когато след центриране отдясно пред наказателното поле на гостите Влади Петров овладя кълбото и с плътен шут го изпрати в мрежата от 4-5 метра за 1:0. В 72-ра минута вратарят на гостите изрита нескопосано кълбото, то попадна у Антон Геров, който се възползва от ситуацията и от 14-15 метра го изпрати в противниковата мрежа за 2:0. В самия край на срещата Владимир Петров насочи топката в наказателното поле на гостите и там с крак ветерана Атанас Пановски направи резултата класически – 3:0.<br/><br/>Този мач бе ръководен по невероятен начин от главния арбитър Илия Илиев от Петрич. „Ето такива съдии трябва да ръководят мачовете в нашата група. Поклон за това, което направи главния арбитър, показвайки познаване на правилника и отсъждаше това, което се случваше на терена”, сподели Кирил Атанасов.<br/><br/><b>Граничар пропусна пет пъти Подгорци в Кулата</b><br/><br/>Две различни полувремена изиграха футболистите на Граничар Кулата и Подгорец Коларово. През първата част на срещата по-добре стоеше на терена отборът на домакините, които отбелязаха два гола чрез Борислав Башлиев. Единственото попадение за отбора на гостите отбеляза Методи Стоименов-Гелс.<br/><br/>След почивката на терена властваше отбора на Подгорец Коларово. Петьо Динков-Маестрото зае мястото си в средата на терена и обсипваше колегите си с точни подавания там, където трябва.<br/><br/>В 48-ма минута бързоногият Методи Стоименов-Гелс бе спънат в наказателното поле на домакините и главния арбитър показа дузпа , която Маестрото превърна в гол за 2:2. Шест минути по-късно Маестро Динков изведе по невероятен начин Щерю Димитров-Ромарио, който овладя кълбото и го насочи в далечния ъгъл зад стража на Граничар за 2:3. В 66-та минута Боби Яков се понесе по десния фланг с топката , пробяга около 20 метра с нея и от движение със страхотен шут я изпрати в мрежата на домакините за 2:4. Последният гол в срещата за отбора на гостите бе дело на Ромарио, който бе изведен отдясно от Димитър Мицков и нападателят на Подгорец навърза защитата, накрая и вратаря на Граничар, за да отбележи за крайното 2:5.</p>
    </article>
  </body>
</html>