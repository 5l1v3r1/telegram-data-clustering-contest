<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904108.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T15:13:00+00:00"/>
    <meta property="og:title" content="محسن رضایی: مردم صف خود را از اغتشاشگران جدا کردند"/>
    <meta property="og:description" content="محسن رضایی دبیر مجمع تشخیص مصلحت نظام عصر امروز (دوشنبه ۴ آذر) در اجتماع باشکوه مردم تهران در حمایت از امنیت و اقتدار کشور در گفت‌وگو با فارس گفت: راهپیمایی امروز برای جداسازی صدای مردم از اشرار است."/>
  </head>
  <body>
    <article>
      <h1>محسن رضایی: مردم صف خود را از اغتشاشگران جدا کردند</h1>
      <address>
        <time datetime="2019-11-25T15:13:00+00:00">25 Nov 2019, 15:13</time>
      </address>
      <p>دبیر مجمع تشخیص مصلحت نظام گفت: اکنون که ملت ایران با غیرت و وفاداری به نظام صف خود را از اغتشاشگران جدا کرده‌اند الان نوبت دولت است که باید پاسخگوی مردم باشد یعنی به این وفاداری مردم پاسخ مناسبی دهد.</p>
      <p>محسن رضایی دبیر مجمع تشخیص مصلحت نظام عصر امروز (دوشنبه ۴ آذر) در اجتماع باشکوه مردم تهران در حمایت از امنیت و اقتدار کشور در گفت‌وگو با فارس گفت: راهپیمایی امروز برای جداسازی صدای مردم از اشرار است.</p>
      <p>وی با بیان اینکه مردم می‌خواهند بگویند اعتراضات ما از اشرار وابسته به سرویس‌های جاسوسی جداست، گفت: مردم آمده‌اند بگویند که ما خودمان قادر هستیم وضع زندگی‌مان را بهبود بخشیم و اجازه دخالت به هیچ دست خارجی نمی‌دهیم.<br/> <br/>دبیر مجمع تشخیص مصلحت نظام افزود: مردم از دولتمردان می‌خواهند با تدبیر عمل کنند و به سیاست‌های کلی که از سوی مقام معظم رهبری ابلاغ شده و همه خواسته‌های مردم در آنها منعکس است، عمل کنند تا مشکلات حل شود.</p>
      <p>رضایی در پاسخ به این پرسش که وظیفه مسؤولان در برابر حضور مردم در این راهپیمایی چیسیت، اظهار داشت:‌ دولت باید به مردم احترام بگذارد و با مردم صادقانه رفتار کند همچنین اصلی‌ترین وظیفه دولت این است که عملکرد درستی داشته باشد.</p>
      <p>وی با اشاره به تصمیم اخیر دولت مبنی بر افزایش قیمت بنزین، گفت:‌ دولت در تصمیم اخیرش مبنی بر گران شدن بنزین باید با تدبیر عمل می‌کرد و الان که ملت ایران با غیرت و وفاداری به نظام صف خود را از اغتشاشگران جدا کرده‌اند الان نوبت دولت است که باید پاسخگوی مردم باشد یعنی به این وفاداری مردم پاسخ مناسبی دهد.</p>
      <p>دبیر مجمع تشخیص مصلحت نظام با اشاره به عملکرد دولت در مهار کردن افزایش قیمت کالاها ناشی از افزایش قیمت بنزین اظهار داشت: در حوزه اقتصاد باید چند کار اساسی صورت گیرد که یکی از آن مهار نقدینگی کشور است و تا زمانی که نقدینگی کشور مهار نشود، به سمت تولید گرایش پیدا کند، تورم ادامه خواهد یافت.</p>
      <p>رضایی در پایان اظهار داشت: دولت و وزرایش باید نقدینگی که در دست مردم است را به سمت تولید و اشتغال هدایت کند که در این صورت تورم خود به خود کنترل می‌شود.</p>
    </article>
  </body>
</html>