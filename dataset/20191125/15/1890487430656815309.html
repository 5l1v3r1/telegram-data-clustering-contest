<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521245-co-ocekavat-od-britskych-parlamentnich-voleb/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T15:34:10+00:00"/>
    <meta property="og:title" content="Co očekávat od britských parlamentních voleb?"/>
    <meta property="og:description" content="Shrnutí: Konzervativci vedou v průzkumech Libra zůstává v blízkosti šestiměsíčních maxim Mohou výsledky voleb nakonec překvapit? Do britských parlamentních voleb zbývají dva týdny a Konzervativní strana jasně vede průzkumy veřejného ..."/>
  </head>
  <body>
    <article>
      <h1>Co očekávat od britských parlamentních voleb?</h1>
      <address><time datetime="2019-11-25T15:34:10+00:00">25 Nov 2019, 15:34</time> by <a rel="author">X-Trade Brokers</a></address>
      <ul>
        <li>
          <i>Konzervativci vedou v průzkumech</i>
        </li>
        <li>
          <i><a href="https://www.kurzy.cz/kurzy-men/nejlepsi-kurzy/GBP-britska-libra/">Libra</a> zůstává v blízkosti šestiměsíčních maxim</i>
        </li>
        <li>
          <i>Mohou <a href="https://volby.kurzy.cz/">výsledky voleb</a> nakonec překvapit?</i>
        </li>
      </ul>
      <p>Do britských <a href="https://volby.kurzy.cz/">parlamentních voleb</a> zbývají dva týdny a Konzervativní <a href="https://volby.kurzy.cz/strany">strana</a> jasně vede průzkumy veřejného mínění. Pokud by se <a href="https://volby.kurzy.cz/strany">straně</a>, která byla u moci posledních 9 let, podařilo dosáhnout většiny, tak takový výsledek by byl pro britskou měnu vnímán jako pozitivní. <a href="https://www.kurzy.cz/kurzy-men/nejlepsi-kurzy/GBP-britska-libra/">Libra</a> se tak v očekávání příznivého výsledku drží v blízkosti šestiměsíčních maxim na páru s americkým dolarem i eurem.</p>
      <p>V posledních dnech jsme byli svědky mnoha vystoupení z obou hlavních <a href="https://volby.kurzy.cz/strany">politických stran</a> včetně televizních debat, které toho ovšem příliš nezměnily. Není pochyb o tom, že Konzervativci doufají v poklidný průběh následujících předvolebních týdnů. Situace se nyní zdá taková, že prohrát <a href="https://volby.kurzy.cz/">volby</a> by si snad mohli už jedině sami.</p>
      <figure>
        <img src="https://img.kurzy.cz/zpravy/obrazky/45/521245-co-ocekavat-od-britskych-parlamentnich-voleb/0837cd895832393b9aea255f6214263e8d28563a1_w670h468.png"/>
      </figure>
      <p>
        <i>
          <b>Dle průzkumů veřejného mínění rostou preference obou hlavních <a href="https://volby.kurzy.cz/strany">politických stran</a>. Důležité je, že rozdíl v přízni voličů zůstává stále na podobné úrovni mezi přibližně 10 % - 15 %. Zdroj: FT</b>
        </i>
      </p>
      <figure>
        <img src="https://img2.kurzy.cz/zpravy/obrazky/45/521245-co-ocekavat-od-britskych-parlamentnich-voleb/55b9a10b30f84dcb471f067247d20e5c63eba2fd.png"/>
      </figure>
      <p>
        <b>
          <i><a href="https://volby.kurzy.cz/">Volby</a> v roce 2017 vyhrála konzervativní <a href="https://volby.kurzy.cz/strany">strana</a>. Její náskok však byl nakonec mnohem nižší, než jak by napovídaly původní odhady. Labouristé dokázali v průběhu předvolební kampaně náskok Konzervativců stáhnout. Pokud by se chtěli o podobný nárůst voličské přízně ucházet i tentokrát, tak by museli pořádně zabrat! Moc času na změnu už nezbývá. Zdroj: FT</i>
        </b>
      </p>
      <figure>
        <img src="https://img3.kurzy.cz/zpravy/obrazky/45/521245-co-ocekavat-od-britskych-parlamentnich-voleb/4bb346646d9d0d151de2ea9da12836416749079a.png"/>
      </figure>
      <p>
        <b>
          <i>Je důležité připomenout, že kvůli nastavení britského volebního systému může být velký rozdíl mezi podporou <a href="https://volby.kurzy.cz/strany">stran</a> ve <a href="https://volby.kurzy.cz/">volbách</a> a jejich získanému počtu mandátů. Dle odhadu bookmakerů se očekává, že by Konzervativci mohli získat 348 křesel. Pouze 326 křesel znamená parlamentní většinu. Zdroj: Sporting index</i>
        </b>
      </p>
      <p>
        <b>Potenciální zdroje volebního překvapení</b>
      </p>
      <p><a href="https://volby.kurzy.cz/">Volby</a> však vždy nedopadají dle očekávání a pro příklad nemusíme chodit daleko. Ve <a href="https://volby.kurzy.cz/">volbách</a> v roce 2015 a 2017 jsme se dočkali překvapivých výsledků, nemluvě o výsledku referenda o setrvání Velké Británie v EU. Pokud vezmeme v úvahu, že se jedná o první prosincové <a href="https://volby.kurzy.cz/">volby</a> za posledních téměř 100 let, o překvapení by nemuselo být nouze.</p>
      <p>
        <b>Volební účast</b>
      </p>
      <p>Věří se, že s volební účastí rostou šance Labouristů ve <a href="https://volby.kurzy.cz/">volbách</a>. Příznivci Konzervativní <a href="https://volby.kurzy.cz/strany">strany</a> tak neradi slyší, že v poslední době vzrostl výrazně počet voličských registrací. Jen v <a href="https://www.kurzy.cz/obec/patek/">pátek</a> se zaregistrovalo 300 000 voličů, což znamenalo čtvrtý nejvyšší výsledek v předvolební historii. Přibližně 2/3 nových registrací plynuly od voličů do 35 let, kteří tradičně tíhnou spíše k volbě Labouristů. Posledním dnem registrací je úterý 26. listopadu a po tomto datu budeme mít ještě lepší přehled o šancích hlavních <a href="https://volby.kurzy.cz/strany">stran</a> na úspěch.</p>
      <p>Svůj dopad by mohl mít také termín <a href="https://volby.kurzy.cz/">voleb</a>, který by mohl přinést nepříznivé <a href="https://meteobox.cz/">počasí</a> a tím pádem menší ochotu voličů přijít k <a href="https://volby.kurzy.cz/">volbám</a>. Konzervativce volí obvykle starší voliči, které by mohlo <a href="https://meteobox.cz/">počasí</a> odradit více než mladé voliče Labouristů.</p>
      <p>
        <b>Důležité faktory <a href="https://volby.kurzy.cz/">voleb</a></b>
      </p>
      <p>Volební kampaň v roce 2017 byla ovlivněna tragickým teroristickým útokem v Manchesteru, který přitáhl pozornost k úsporným opatřením implementovanými Konzervativci. Nejvíce kritizované byly úspory, které se dotkly policejních složek. Naštěstí není riziko teroru v současnosti výrazné. Je nicméně dobrou ukázkou nevyzpytatelnosti předvolebního boje.</p>
      <p>Po referendu o <a href="https://www.kurzy.cz/brexit/">Brexitu</a> se na prvním místě důležité problematiky pro britské voliče drží zdravotní systém National Health Service (NHS) a obě hlavní <a href="https://volby.kurzy.cz/strany">strany</a> si k tomuto tématu zvolily odlišný přístup. Pro Labouristy se jedná o téma číslo 1, zatímco konzervativci pouze slíbili navýšit <a href="https://www.kurzy.cz/podilove-fondy/">fondy</a> do zdravotního systému. Jedná se tedy o potenciální zdroj síly Labouristů, který se ještě mohou pokusit vytěžit.</p>
      <figure>
        <img src="https://img1.kurzy.cz/zpravy/obrazky/45/521245-co-ocekavat-od-britskych-parlamentnich-voleb/6983fe2d8cf851620dc7957e460834e9373f345f1_w670h289.png"/>
      </figure>
      <p>
        <i>
          <b>Pár GBPJPY je typicky nejvíce volatilní librový pár v reakci na velké politické události. Z grafu je zřetelné, že posledních více než 5 týdnů se pár pohybuje v úzkém rozmezí. Za nejdůležitější vnímáme v současnosti hladinu 61,8 % Fibo retracementu, která má za sebou už několik pokusů o průraz. Uzavření nad touto úrovní by bylo vnímáno jako průraz rezistence. Zdroj: xStation</b>
        </i>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/435826-vysledek-parlamentnich-voleb-z-pohledu-cz-akcii-pozitivni-pro-cme-kofolu-pmcr-rizikovy-pro-cez/"/>
        <a href="https://www.kurzy.cz/zpravy/426325-parlamentni-volby-a-tuzemske-akcie-predvolebni-pruzkumy-v-cezu-radost-jiste-nedelaji/"/>
        <a href="https://zpravy.kurzy.cz/228211-aft-vliv-parlamentnich-voleb-na-akcie-cez/"/>
        <a href="https://www.kurzy.cz/tema/detail/v-thajsku-skoncily-parlamentni-volby-vyhrala-opozice-642698.html"/>
        <a href="https://www.kurzy.cz/tema/detail/parlamentni-volby-ve-francii-vyhraje-levice-ukazuji-pruzkumy-979539.html"/>
        <a href="https://www.kurzy.cz/tema/detail/v-thajsku-zacinaji-parlamentni-volby-642530.html"/>
        <a href="https://www.kurzy.cz/zpravy/373694-japonsko-cekaji-predcasne-parlamentni-volby-druhy-rust-dph-odlozen-o-18-mesicu/"/>
        <a href="https://www.kurzy.cz/zpravy/41976-cia-na-jihu-moravy-jde-do-parlamentnich-voleb-23-subjektu/"/>
        <a href="https://www.kurzy.cz/zpravy/373694-japosko-cekaji-predcasne-parlamentni-volby-druhy-rust-dph-odlozen-o-18-mesicu/"/>
        <a href="https://www.kurzy.cz/tema/detail/v-recku-se-konaji-parlamentni-volby-946677.html"/>
        <a href="https://www.kurzy.cz/zpravy/115914-termin-parlamentnich-voleb-potvrzen/"/>
        <a href="https://www.kurzy.cz/zpravy/36321-parlamentni-volby-se-mohou-konat/"/>
      </related>
    </article>
  </body>
</html>