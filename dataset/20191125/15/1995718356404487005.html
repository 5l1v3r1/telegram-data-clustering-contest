<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152940-najbagatshu-kolekciyu-koshtovnostej-ievropy-pograbuvaly-na-sotni-miljoniv-ievro"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="Найбагатшу колекцію коштовностей Європи пограбували на сотні мільйонів євро"/>
    <meta property="og:description" content="Невідомі обікрали всесвітньо відому колекцію коштовностей &quot;Зелене склепіння&quot; на сотні мільйонів євро. Інцидент трапився вранці 25 листопада у Дрездені"/>
  </head>
  <body>
    <article>
      <h1>Найбагатшу колекцію коштовностей Європи пограбували на сотні мільйонів євро</h1>
      <address>
        <time datetime="2019-11-25T15:30:00+00:00">25 Nov 2019, 15:30</time>
      </address>
      <p>Невідомі обікрали всесвітньо відому колекцію коштовностей "Зелене склепіння" на сотні мільйонів євро. Інцидент трапився вранці 25 листопада у Дрездені, Німеччина.<br/><br/>Пограбування уже назвали найбільшою крадіжкою творів мистецтва у "післявоєнній історії", повідомляє <a href="https://24tv.ua/u_nimechchini_obikrali_vidomu_kolektsiyu_koshtovnostey_na_sotni_milyoniv_yevro_foto_n1239145">"24 канал"</a> з посиланням Bild.<br/><br/>Близько 5 години ранку злочинці відключили будівлю від електропостачання і потрапили всередину через вікно, знявши ґрати. Після пограбування їх повернули на місце.<br/><br/>Попри відімкнення електрики, грабіжників зафіксувала камера відеоспостереження. Правоохоронці з’ясовують усі обставини.<br/><br/>Офіційно поліція не називає обсягів збитків. Однак зловмисники викрали діаманти і дорогоцінні камені, які мають історичну цінність. Громіздкі предмети, такі як вази або картини, не взяли.<br/><br/><b>Довідка:</b><br/><br/>"Зелене склепіння" – одна з найбільших в Європі колекцій коштовностей. Скарбниця налічує 4 тисячі ювелірних прикрас, її заснував саксонський курфюрст Август в XVII столітті. Колишня князівська скарбниця Веттинів зберігає цінності періодів від Ренесансу до класицизму.<br/><br/>Тут виставлені золото і дорогоцінні камені, фарфор, твори мистецтва з бурштину і слонової кістки, а також вишнева кісточка з вирізьбленими 185 обличчями.</p>
    </article>
  </body>
</html>