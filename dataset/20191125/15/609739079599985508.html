<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/gundem/saganak-ve-firtina-uyarisi-uyarilar-pes-pese-41382359"/>
    <meta property="og:site_name" content="Hürriyet"/>
    <meta property="article:published_time" content="2019-11-25T15:44:00+00:00"/>
    <meta property="og:title" content="Sağanak ve fırtına uyarısı"/>
    <meta property="og:description" content="Meteoroloji İzmir'in Foça, Menemen ve Aliağa ilçeleri için kuvvetli yağış uyarısında bulundu. Antalya Valiliği ile Mersin Meteoroloji Müdürlüğü de Doğu Akdeniz’de bu gece yarısından itibaren fırtına beklendiğini belirterek vatandaşları uyardı. Öte yandan Muğla'nın turistik ilçeleri Bodrum ve Marmaris'te etkili olan sağanak ve fırtına yaşamı olumsuz etkiledi.."/>
  </head>
  <body>
    <article>
      <h1>Sağanak ve fırtına uyarısı</h1>
      <address><time datetime="2019-11-25T15:44:00+00:00">25 Nov 2019, 15:44</time> by <a rel="author">DHA-AA</a></address>
      <p>
        <b>Meteoroloji İzmir'in Foça, Menemen ve Aliağa ilçeleri için kuvvetli yağış uyarısında bulundu. Antalya Valiliği ile Mersin Meteoroloji Müdürlüğü de Doğu Akdeniz’de bu gece yarısından itibaren fırtına beklendiğini belirterek vatandaşları uyardı. Öte yandan Muğla'nın turistik ilçeleri Bodrum ve Marmaris'te etkili olan sağanak ve fırtına yaşamı olumsuz etkiledi..</b>
      </p>
      <p><a href="https://www.hurriyet.com.tr/hava-durumu/">Meteoroloji</a> 2. Bölge Müdürlüğü, İzmir'in Foça, Menemen ve Aliağa ilçeleri için kuvvetli yağış uyarısında bulundu.</p>
      <p>Bölge Müdürlüğünden yapılan açıklamada, kentte gün boyunca etkili olan yağışın akşam etkisini arttıracağı belirtildi.<br/><br/>Vatandaşların dikkatli olması istenilen açıklamada, şunlar kaydedildi:</p>
      <p>"İzmir il genelinde görülmekte olan sağanak ve gök gürültülü sağanak yağmurların Çeşme Yarımadası ile Aliağa, Foça, Menemen ilçeleri ve çevresinde şiddetli, yerel olarak aşırı yağış şeklinde devam etmesi beklendiğinden meydana getirebileceği ani sel, su baskını, yıldırım, yağış anında kuvvetli rüzgar ve dolu yağışına karşı dikkatli ve tedbirli olunmalıdır."</p>
      <p>
        <b>
          <a href="http://www.hurriyet.com.tr/haberleri/antalya">ANTALYA</a>
        </b>
      </p>
      <p>ANTALYA Valiliği, bu geceden itibaren kuvvetli yağış ve fırtınanın etkili olacağını belirterek, vatandaşların etkilenmemesi için bir dizi önlem alındığını duyurdu.</p>
      <p>Meteoroloji 4’üncü Bölge Müdürlüğü’nden yapılan açıklamada, Antalya ve ilçelerinde gece saatlerinden itibaren güney ve güneydoğu yönlerinden başlayacak rüzgarın, zamanla şiddetini artırarak iç kesimlerde kuvvetli rüzgar ve <a href="http://www.hurriyet.com.tr/haberleri/firtina">fırtına</a> (60-80 km/sa), kıyı kesimlerde yer yer kuvvetli fırtına (80-100 km/sa) şeklinde esmesinin beklendiği belirtildi. Kuvvetli rüzgar ve fırtınanın oluşturabileceği çatı uçması, ağaç ve direk devrilmesi, ulaşımda aksamalar gibi olumsuzluklara karşı dikkatli ve tedbirli olunması gerektiği belirtildi.</p>
      <p>Antalya Valiliği, meteorolojik uyarının ardından vatandaşların beklenen fırtına ve şiddetli yağıştan etkilenmemesi için bir dizi önlem alındığını duyurdu. Antalya ve ilçelerinde yağışlı ve fırtınalı havanın 25- 26 Kasım’da etkili olacağı belirtilen açıklamada, "Valiliğimizce bazı tedbirler, kaymakamlıklar ve kurum amirlerinin sorumluluğu altında alınarak vatandaşlarımızın hiçbir olumsuzluk yaşamaması için uygulamaya koyulmuştur. Fırtına ve şiddetli yağış nedeniyle ağaç ve direk devrilmesi, çatı uçması, sel ve su baskını, seraların zarar görmesi, yıldırım, ulaşımda aksamalar, <a href="http://www.hurriyet.com.tr/yoldurumu/">trafik</a> kazaları gibi olumsuzluklar meydana gelebileceğinden bu konuda vatandaşlarımız ve kamu kurum ve kuruluşlarınca gerekli hazırlıkların yapılması ve tedbirlerin eksiksiz olarak alınması önem taşımaktadır. Fırtına ve şiddetli yağış nedeniyle vatandaşlarımızın herhangi bir olumsuzluk yaşamaması için; Antalya Meteoroloji Bölge Müdürlüğünce fırtına ve şiddetli yağış hakkında vatandaşlarımız aralıksız olarak bilgilendirilecektir" denildi.</p>
      <p>Açıklamada, başta Antalya Büyükşehir Belediye Başkanlığı, kaymakamlıklar, ilçe belediyeleri, DSİ 13. Bölge Müdürlüğü, Karayolları 13. Bölge Müdürlüğü, İl Emniyet Müdürlüğü, İl Jandarma Komutanlığı İl Sağlık Müdürlüğü, 112 Acil Çağrı Hizmetleri Müdürlüğü ve İl Afet ve Acil Durum Müdürlüğü olmak üzere diğer kamu kurum ve kuruluşlarınca fırtına ve şiddetli yağışa karşı gerekli tedbirleri alacağı kaydedildi.</p>
      <p>Acil durum planlarının gözden geçirileceği, araç ve gereçler hazırlanarak, tüm personelin uyarıldığı, donanımlı bir şekilde göreve hazır bulunmalarının sağlandığı vurgulanan açıklamada, şu ifadelere verildi:</p>
      <p>"Fırtına ve şiddetli yağışın elektrik hatlarını ve haberleşme sistemlerini etkileyebileceği değerlendirildiğinden Türk Telekom Antalya Bölge Müdürlüğü, TEİAŞ 19. Bölge Müdürlüğü ve Akdeniz Elektrik Dağıtım A.Ş. Genel Müdürlüğü başta olmak üzere ilgili diğer kurum ve kuruluşlar gerekli tedbirleri alacak ve bu konuda hazırlıklı olacaklardır. Fırtına ve şiddetli yağmur nedeniyle kıyıdaki tekneler zarar görebileceğinden başta Liman Başkanlıkları olmak üzere kaymakamlıklar, belediyeler, sahil güvenlik, emniyet ve jandarma birimleriyle ilgili diğer kurum ve kuruluşlar tarafından bu konuda vatandaşlarımız uyarılarak gerekli tedbirlerin alınması sağlanacaktır. Sanayi kuruluşları, otel ve diğer konaklama tesisleri, seracılık ve örtü altı tarım üretimi alanında faaliyet gösteren işletmeler fırtına ve şiddetli yağışa karşı gerekli tedbirleri almaları konusunda uyarılacak. Fırtına ve şiddetli yağış nedeniyle yaşanabilecek olumsuzlar Güvenlik ve Acil Durum Koordinasyon Merkezi’nin (GAMER) 0242 275 7545 numaralı telefon ve 0242 275 7546 faks numarası ile Afet ve Acil Durum Yönetim Merkezi’nin 0242 226 21 09 numaralı telefonu ile 0242 227 6709 numaralı faksına ivedilikle bildirilecektir. İlçelerde yapılacak çalışmalarda kurum ve kuruluşlar arasında gerekli koordinasyon kaymakamlarımızca sağlanacak, bu konuda herhangi bir aksaklığı sebebiyet verilmeyecektir."</p>
      <p>
        <b>MERSİN</b>
      </p>
      <p>Mersin Meteoroloji Müdürlüğünden yapılan açıklamada, Tarım ve Orman Bakanlığı Acil Durum Yönetim Merkezinin denizlere ait meteorolojik uyarına yer verildi. Açıklamada, Doğu Akdeniz’in doğusunda, doğu ve kuzeydoğu yönlerden esen rüzgarın, bu gece saat 02.00 sıralarından itibaren kuvvetini artırarak 6 ila 8 kuvvetinde fırtına şeklinde eseceğinin tahmin edildiği belirtildi. Saatteki hızı zaman zaman 75 kilometreye kadar çıkacak fırtınanın, yarın akşam saatlerinde etkisini kaybetmesinin beklendiği kaydedilen açıklamada, ulaşımda yaşanabilecek olası aksamalara karşı vatandaşlar uyarıldı.</p>
      <p>
        <a href="http://www.hurriyet.com.tr/video/bodrumda-firtinali-hava-hayati-olumsuz-etkiledi-41382407"><b>Video: </b>Bodrum'da fırtınalı hava hayatı olumsuz etkiledi</a>
      </p>
      <p>
        <b>MUĞLA</b>
      </p>
      <p>Muğla'nın turistik ilçeleri Bodrum ve Marmaris'te etkili olan sağanak ve fırtına yaşamı olumsuz etkiliyor.<br/><br/>Marmaris ilçesinde, gece saatlerinden itibaren etki gösteren kuvvetli yağış ve fırtınada ağaçlar devrildi. Saatteki hızı 65 kilometre ölçülen fırtına nedeniyle, limandaki bazı tekneler batma riskine karşı açıkta demir atarak bekledi.</p>
      <p>Marmaris Belediyesi Park ve Bahçeler Müdürlüğü ekipleri, devrilen ve devrilmesi muhtemel ağaçları kaldırdı. <br/>Armutalan ve Adaağzı mahallelerinde bazı bölgelerde su birikintileri oluştu, derelerde oluşan çamurlu suyun dökülmesiyle sahil boyunda deniz kahverengiye döndü.</p>
      <p>Rüzgar nedeniyle denizde dalgalar oluştu, yat limanındaki işletmeler, fırtınadan dolayı açılamadı. Vatandaşlar ve sürücüler sahil kesimlerde zor anlar yaşadı.</p>
      <p>
        <b>SÖRFÇÜLER ADRENALİN YAŞADI</b>
      </p>
      <p>Marmaris'te, hızı saatte 65 kilometreyi bulan keşişleme ile adrenalin tutkunları sörf keyfi yaptı. Rüzgarın hızını azaltıp arttırmasından ve şiddetinden dolayı uçurtma sörfü yapamayan adrenalin tutkunları rüzgar sörfü yaparak günü geçirdi. Dalgalar arasında rüzgar sörfü yapanları, sağanağa rağmen vatandaşlar da kıyıdan ilgiyle izledi. </p>
      <p>
        <b>BODRUM'DA KUVVETLİ RÜZGAR VE YAĞIŞ ETKİLİ OLUYOR</b>
      </p>
      <p>Bodrum ilçesinde de kuvvetli rüzgar ve yağış etkili oluyor. İlçede dün gece saatlerinden itibaren etkisini artıran rüzgarın saatteki hızı 50 kilometreyi buldu. Öğle saatlerinde rüzgarla birlikte yağış da etkili olmaya başladı.</p>
      <p>Açık denizde etkisini artıran rüzgar nedeniyle oluşan dalgalarla deniz suyu kıyıdaki iş yerlerinin balkonlarına kadar yükseldi, bazı iskeleler zarar gördü. <br/><br/>Meteorolojk uyarı yapılan ilçede, ilerleyen saatlerde rüzgarın hızının ve yağışın etkisinin artması bekleniyor.</p>
      <related>
        <a href="http://www.hurriyet.com.tr/gundem/dev-dalgalara-boyle-kafa-tuttu-41382373"/>
      </related>
    </article>
  </body>
</html>