<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/gradovi/32390000-maraka-u-trebinjskoj-gradskoj-kasi/570447?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T15:55:24+00:00"/>
    <meta property="og:title" content="32.390.000 maraka u trebinjskoj gradskoj kasi"/>
    <meta property="og:description" content="TREBINJE - Odbornička većina Skupštine grada Trebinje usvojila je juče Nacrt budžeta za 2020. godinu u iznosu od 32.390.000 maraka, gdje su kao prioritet obuhvaćeni infrastruktura i projekti napretka života u ovom gradu."/>
  </head>
  <body>
    <article>
      <h1>32.390.000 maraka u trebinjskoj gradskoj kasi</h1>
      <address><time datetime="2019-11-25T15:55:24+00:00">25 Nov 2019, 15:55</time> by <a rel="author">Vesna Duka</a></address>
      <p>TREBINJE - Odbornička većina Skupštine grada Trebinje usvojila je juče Nacrt budžeta za 2020. godinu u iznosu od 32.390.000 maraka, gdje su kao prioritet obuhvaćeni infrastruktura i projekti napretka života u ovom gradu.</p>
      <p>"Ovo je stiglo na prijedlog ustanova, mjesnih zajednica, nadležnih odjeljenja, a sve je planirano na osnovu prihoda koje imamo i na osnovu prioriteta koje smo ranije odredili, a tiču se prvenstveno razvoja našeg grada", istakao je Mirko Ćurić, gradonačelnik Trebinja.</p>
      <p>Opozicija se, međutim, usprotivila ovoj odluci, jer, kako je rekao šef Kluba odbornika SDS-a Vidomir Begenišić, iznos od oko osam miliona maraka, odnosno četvrtina predviđenog budžeta, nije dovoljan za kapitalne investicije, a nezadovoljni su, kako kaže, i zbog povećanih sredstava koja će se izdvojiti za bruto plate pojedinih javnih ustanova.</p>
      <p>"Potrebno je više sredstava izdvojiti Odjeljenju za prostorno uređenje, odnosno za gradsku infrastrukturu, jer, ako ništa, mi smo grad kulture i turizma", kazao je Begenišić.</p>
      <p>Ćurić tvrdi da se u kapitalne investicije nije moglo uložiti više, jer osim samih investicija u konkretne projekte, dobar dio novca će se uložiti i u indirektne projekte kapitalnih ulaganja.</p>
      <p>"Tu je i pomoć kod samozapošljavanja, pomoć Agrarnom fondu i niz drugih indirektnih projekata i stavki vezanih za turizam, a sve to je infrastruktura koja vodi Trebinje ka boljem",rekao je Ćurić.</p>
      <p>On je rekao da ne treba zaboraviti ni znatna ulaganja Vlade Srbije, a tiču se uređenja kanala oko Starog grada, izgradnje Duhovnog centra Mrkonjići i niza drugih projekata koji su započeti u ovoj, a nastaviće se u idućoj godini.</p>
      <p>Opozicija je tražila objašnjenja i za ulaganja od milion maraka u novu zgradu trebinjske Gimnazije, koju gradi biznismen Rodoljub Drašković, ali su ta sredstva izdvojena za zemljište, troškove uređenja zemljišta i rentu.</p>
      <p>Na ovom odborničkom zasjedanju je svečanu zakletvu položila nedavno izabrana zamjenica gradonačelnika Trebinja Slađana Skočajić.</p>
    </article>
  </body>
</html>