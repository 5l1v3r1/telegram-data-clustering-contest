<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125953/poioi-foroi-etrexan-perissotero-kai-poioi-ysterisan-sto-dekamino"/>
    <meta property="og:site_name" content="Insider"/>
    <meta property="article:published_time" content="2019-11-25T15:41:00+00:00"/>
    <meta property="og:title" content="Ποιοι φόροι έτρεξαν περισσότερο και ποιοι υστέρησαν στο δεκάμηνο"/>
    <meta property="og:description" content="Τι δείχνουν τα στοιχεία εκτέλεσης του κρατικού προϋπολογισμού, σε τροποποιημένη ταμειακή βάση, για την περίοδο Ιανουαρίου – Οκτωβρίου 2019."/>
  </head>
  <body>
    <article>
      <h1>Ποιοι φόροι έτρεξαν περισσότερο και ποιοι υστέρησαν στο δεκάμηνο</h1>
      <h2>Τι δείχνουν τα στοιχεία εκτέλεσης του κρατικού προϋπολογισμού, σε τροποποιημένη ταμειακή βάση, για την περίοδο Ιανουαρίου – Οκτωβρίου 2019.</h2>
      <address><time datetime="2019-11-25T15:41:00+00:00">25 Nov 2019, 15:41</time> by <a rel="author">Θανάσης Κουκάκης</a></address>
      <p><b>Στα 5,7 δισ. ευρώ ανήλθε το πρωτογενές πλεόνασμα του κρατικού προϋπολογισμού</b>, σε τροποποιημένη ταμειακή βάση, για την περίοδο<b> Ιανουαρίου – Οκτωβρίου 2019,</b> στηριζόμενο από τα αυξημένα έσοδα, αλλά και την υπό εκτέλεση του <b>Προγράμματος Δημοσίων Επενδύσεων.</b></p>
      <p>Σύμφωνα με τα στοιχεία εκτέλεσης του κρατικού προϋπολογισμού, σε τροποποιημένη ταμειακή βάση, για την περίοδο Ιανουαρίου – Οκτωβρίου 2019, παρουσιάζεται πλεόνασμα στο ισοζύγιο του κρατικού προϋπολογισμού ύψους 906 εκατ. ευρώ έναντι στόχου για έλλειμμα 689 εκατ. ευρώ που έχει περιληφθεί στην εισηγητική έκθεση του Προϋπολογισμού 2020, για το αντίστοιχο διάστημα του 2019 και ελλείμματος 460 εκατ. ευρώ το αντίστοιχο διάστημα του 2018.</p>
      <p>Το πρωτογενές αποτέλεσμα διαμορφώθηκε σε πλεόνασμα ύψους 5,739 δισ. ευρώ, έναντι στόχου για πρωτογενές πλεόνασμα 4,179 δισ. ευρώ και πρωτογενούς πλεονάσματος 3,811 δισ. ευρώ για την ίδια περίοδο το 2018.</p>
      <p>Το ύψος των καθαρών εσόδων του κρατικού προϋπολογισμού ανήλθε σε 43,368 δισ. ευρώ, παρουσιάζοντας αύξηση κατά 95 εκατ. ευρώ ή 0,2 % έναντι του στόχου που έχει περιληφθεί για το 2019 στην εισηγητική έκθεση του προϋπολογισμού 2020. Η αύξηση αυτή ανέρχεται σε 1,651 δισ. ευρώ συγκρινόμενη με το στόχο για το 2019 που περιλαμβανόταν στην εισηγητική έκθεση προϋπολογισμού του 2019, η οποία αποτέλεσε τη βάση σύγκρισης έως το προσωρινό δελτίο Οκτωβρίου 2019.</p>
      <p>Τα συνολικά έσοδα του κρατικού προϋπολογισμού ανήλθαν σε 47,301 δισ. ευρώ, αυξημένα κατά 95 εκατ. ευρώ ή 0,2 % έναντι του στόχου.</p>
      <h3>Ειδικότερα, την περίοδο Ιανουαρίου-Οκτωβρίου 2019 αύξηση έναντι του στόχου παρατηρήθηκε στις εξής κύριες κατηγορίες εσόδων:</h3>
      <p>α) ΕΦΚ ενεργειακών προϊόντων κατά 18 εκατ. ευρώ ή 0,5%,</p>
      <p>β) Λοιποί φόροι επί συγκεκριμένων υπηρεσιών κατά 65 εκατ. ευρώ ή 4,2%,</p>
      <p>γ) Τακτικοί φόροι ακίνητης περιουσίας κατά 10 εκατ. ευρώ ή 0,5%,</p>
      <p>δ) Φόρος εισοδήματος πληρωτέος από εταιρείες (ΝΠ) κατά 22 εκατ. ευρώ ή 0,7%,</p>
      <p>ε) Λοιποί τρέχοντες φόροι κατά 17 εκατ. ευρώ ή 1,6%,</p>
      <p>στ) Λοιπά τρέχοντα έσοδα κατά 78 εκατ. ευρώ ή 4,8%, εκ των οποίων : Eπιστροφές δαπανών κατά 43 εκατ. ευρώ ή 10,8%.</p>
      <h3>Μειωμένα έναντι του στόχου την ίδια περίοδο ήταν τα έσοδα στις κάτωθι βασικές κατηγορίες:</h3>
      <p>α) ΦΠΑ στα πετρελαιοειδή και στα παράγωγα αυτών κατά 10 εκατ. ευρώ ή 0,6%,</p>
      <p>β) ΦΠΑ λοιπών προϊόντων και υπηρεσιών κατά 26 εκατ. ευρώ ή 0,2%,</p>
      <p>γ) Φόρος εισοδήματος πληρωτέος από Φυσικά Πρόσωπα (ΦΠ) κατά 30 εκατ. ευρώ ή 0,3%,</p>
      <p>δ) Λοιποί φόροι εισοδήματος κατά 13 εκατ. ευρώ ή 1,4%,</p>
      <p>ε) Μεταβιβάσεις κατά 14 εκατ. ευρώ ή 0,5% ,</p>
      <p>στ) Πωλήσεις αγαθών και υπηρεσιών κατά 19 εκατ. ευρώ ή 1,2%.</p>
      <p>Οι επιστροφές εσόδων ανήλθαν σε 3,934 δισ. ευρώ, σύμφωνα με το στόχο.</p>
      <p>Τα έσοδα του Προϋπολογισμού Δημοσίων Επενδύσεων (ΠΔΕ) ανήλθαν σε 1,586 δισ. ευρώ, σύμφωνα με το στόχο.</p>
      <p>Οι δαπάνες του κρατικού προϋπολογισμού για την περίοδο Ιανουαρίου - Οκτωβρίου 2019 ανήλθαν στα 42,462 δισ. ευρώ και παρουσιάζονται μειωμένες κατά 1,499 δισ. ευρώ έναντι του στόχου (43,962 δισ. ευρώ). Οι κυριότερες αιτίες της εμφανιζόμενης αρνητικής απόκλισης είναι:</p>
      <p>α) η υποεκτέλεση του ΠΔΕ κατά 811 εκατ. ευρώ,</p>
      <p>β) οι μικρότερες έναντι του στόχου, πληρωμές οπλικών συστημάτων κατά 245 εκατ. ευρώ, οι οποίες δεν επηρεάζουν άμεσα το δημοσιονομικό αποτέλεσμα, καθότι σύμφωνα με την μεθοδολογία ESA το έλλειμμα επηρεάζεται από τις φυσικές παραλαβές και</p>
      <p>γ) οι μειωμένες μεταβιβάσεις σε λοιπά νομικά πρόσωπα εντός και εκτός Γενικής Κυβέρνησης κατά 149 εκατ. ευρώ.</p>
      <p>Οι δαπάνες του κρατικού προϋπολογισμού για την περίοδο Ιανουαρίου - Οκτωβρίου 2019 παρουσιάζονται αυξημένες σε σχέση με την αντίστοιχη περίοδο του 2018 κατά 938 εκατ. ευρώ, κυρίως λόγω:</p>
      <p>α) των αυξημένων επιχορηγήσεων προς τους ΟΚΑ κατά 1,140 δισ. ευρώ, κυρίως για τη χορήγηση της 13ης σύνταξης και την καταβολή οικογενειακών επιδομάτων τα οποία πλέον εμφανίζονται στις «Μεταβιβάσεις», ενώ το 2018 ήταν στην κατηγορία «Κοινωνικές Παροχές»,</p>
      <p>β) των αυξημένων πληρωμών για τόκους κατά 598 εκατ. ευρώ και</p>
      <p>γ) των αυξημένων δαπανών ΠΔΕ κατά 500 εκατ. ευρώ.</p>
      <p>Με αντίρροπο χαρακτήρα (μειωμένη δαπάνη σε σχέση με πέρυσι) κινήθηκαν οι πληρωμές για καταπτώσεις εγγυήσεων, κατά 827 εκατ. ευρώ και οι αποδόσεις προς τους ΟΤΑ κατά 579 εκατ. ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125848/proypologismos-2020-poioi-kerdizoyn-ta-perissotera-kai-poioi-ta-ligotera"/>
        <a href="https://www.insider.gr/eidiseis/oikonomia/125772/foroapallages-kai-ekptoseis-89-dis-eyro-ston-proypologismo-i-eikona-gia"/>
        <a href="https://www.insider.gr/eidiseis/oikonomia/125759/proypologismos-2020-ti-problepei-gia-koinoniko-merisma"/>
      </related>
    </article>
  </body>
</html>