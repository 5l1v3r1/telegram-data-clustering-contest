<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nakazanie-bremenni-godini-1618787.html"/>
    <meta property="og:site_name" content="Cross"/>
    <meta property="article:published_time" content="2019-11-25T15:11:00+00:00"/>
    <meta property="og:title" content="Намалиха присъдата на организаторката на групата, склонявала бременни да продават бебетата си"/>
    <meta property="og:description" content="/КРОСС/ ВКС намали присъдата на организаторката на групата, склонявала бременни да продават бебетата си."/>
  </head>
  <body>
    <article>
      <h1>Намалиха присъдата на организаторката на групата, склонявала бременни да продават бебетата си</h1>
      <address>
        <time datetime="2019-11-25T15:11:00+00:00">25 Nov 2019, 15:11</time>
      </address>
      <p>/КРОСС/ ВКС намали присъдата на организаторката на групата, склонявала бременни да продават бебетата си.</p>
      <p>Върховния касационен съд намали присъдата на организаторката на групировката, склонявала бременни да продават бебетата си.</p>
      <p>Срещу ръководителката на групата Цветелина Стоянова - управител на "Маркетлинкс" ООД - София и маркетингов специалист за сдружение "Надежда за нас 2008", бяха повдигнати обвинения за четири престъпления.</p>
      <p>Като участнички в групата бяха привлечени и Снежина Спасова - адвокат в Софийска адвокатска колегия, и Тотка Георгиева, хигиенист в частна детска градина "Веселата къща".</p>
      <p>Схемата била замислена през септември 2013 г. от Стоянова. Сдружението "Надежда за нас 2008" подпомагало младежи от уязвими групи и израснали в домове.</p>
      <p>Чрез дейността си в сдружението Стоянова намирала бременни жени без брак или такива, които били разделени със съпрузите си, които не желаели да отглеждат децата си. Причините най-вече били липса на финансови възможности.</p>
      <p>Тричленен състав на Върховния касационен съд измени решението на Апелативния специализиран наказателен съд, като:</p>
      <p>намалява наложеното на подсъдимата Цветелина Стоянова наказание на 3 г. лишаване от свобода за престъплението с пострадал Христина Д.;</p>
      <p>намалява наложеното й наказание на 3 г. лишаване от свобода за престъплението с пострадал Светослава Й.;</p>
      <p>освен това намалява на 3 години затвор определеното общо най-тежко наказание на подсъдимата.</p>
      <p>Съдът отлага изпълнението му за изпитателен срок от 5 години и оставя в сила решението в останалата му част.</p>
      <p>Делото е образувано по протест на подсъдимата Цветелина Стоянова срещу решението на АСНС, с което е потвърдена присъдата на Специализирания наказателен съд.</p>
      <p>С нея Стоянова е призната за виновна в извършването на две престъпления - набиране чрез обещаване на облага на бременни жени с цел продажба на децата, за което са ú наложени наказания "лишаване от свобода" в размер на по 3 години и 6 месеца и "глоба" в размер на по 25 000 лева.</p>
      <p>Според върховните съдии необходимото наказателно въздействие може да бъде обезпечено и с отлагане изтърпяването на определеното общо наказание от 3 години затвор за максимално допустимия срок от 5 години.</p>
      <p>По този начин ще се реализира предупредителният потенциал на условното осъждане, тъй като през целия този период реална е заплахата подсъдимата да изтърпи отложеното наказание, поради което и ще има възможност тя да преосмисли демонстрираното по настоящето дело поведение, посочват от ВКС.</p>
    </article>
  </body>
</html>