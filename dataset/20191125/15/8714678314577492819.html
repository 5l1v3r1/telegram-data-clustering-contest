<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/try-byraer-kjoper-startup-selskap---pa-utkikk-etter-miljoer-etter-som-jobber-annerledes-enn-oss/"/>
    <meta property="og:site_name" content="Kampanje"/>
    <meta property="article:published_time" content="2019-11-25T15:23:27+00:00"/>
    <meta property="og:title" content="Try-byråer kjøper startup-selskap: - På utkikk etter miljøer som jobber annerledes enn oss"/>
    <meta property="og:description" content="Try-huset gjennomfører sitt tredje oppkjøp på kort tid."/>
  </head>
  <body>
    <article>
      <h1>Try-byråer kjøper startup-selskap: - På utkikk etter miljøer som jobber annerledes enn oss</h1>
      <address><time datetime="2019-11-25T15:23:27+00:00">25 Nov 2019, 15:23</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Try-huset gjennomfører sitt tredje oppkjøp på kort tid.</b>
      </p>
      <p>Kommunikasjonshuset Try gjennomfører et nytt oppkjøp innenfor det som må kalles teknologi- og designmarkedet når de nå kjøper Brite. Det er Try Apt og Try Råd som står bak oppkjøpet.</p>
      <p>- Brite har gjennom flere år løst komplekse utfordringer for kunder som Circle K, Orkla og Dyreparken på en veldig imponerende måte hvor de har kombinert kritisk forretningsinnsikt med utvikling av nye digitale tjenester, sier daglig leder i Try Apt <b>Kaare Øystein Trædal</b>.</p>
      <p>Try har gjennomført flere investeringer det siste året. De har blant annet kjøpt seg opp i chatbot-selskapet Cavai og AI-selskapet Augment. Den tredje investeringen er nå i Brite. Try-huset samler nå også alle sine investeringer i dette selskapet.</p>
      <p>- Vi kjøper oss inn i start-ups vi mener er relevante. Det handler først og fremst om å samarbeide med flinke folk som kan gi våre kunder og oss nye perspektiver. I Brite sitt tilfelle ga det helt mening for oss å gjøre et strategisk oppkjøp av den kompetansen og historien som følger med, sier Trædal</p>
      <p>
        <b>Les mer: <a href="https://kampanje.com/link/31454c2068a24ce8a69cb7943743817b.aspx">Try har fått trua på «snakkende bannere» - kjøper seg inn i chatbot-selskap</a></b>
      </p>
      <p>Brite ble startet av <b>Martin Jensen</b> og <b>Viral Shah</b> etter de hadde møtt hverandre i Microsoft, hvor de jobbet med produktutvikling i Office.</p>
      <p>- Brite sin modell har vært å hjelpe bedrifter å komme så raskt fra problem til produkt. Vi har klart å bevise at selskaper tør å satse på måten vi jobber på. Nå gleder jeg meg til å ta den samme kompetansen inn på TRY- huset sier Jensen.</p>
      <p>Jensen begynte å jobbe som mobilutvikler i Nordaaker som 18-åring i Oslo, før han tok veien videre til <a href="http://kreativtforum.no/byra/bakken-back/">Bakken &amp; Bæck</a>. Dernest utdannet han seg i interaksjonsdesign, han har erfaring fra startup-bransjen, og har jobbet i Microsoft. Der arbeidet han i skjæringspunktet mellom design og utvikling i to år. Nå får han ansvaret for å lede de samme innovative produkt-prosessene i Try.</p>
      <p>- For mange er det en utfordring å gå fra strategiske tanker til gode digitale produkter. Vi har lenge vært på utkikk etter miljøer som har jobbet annerledes enn oss. Å være kunde i Try skal være en konkurransefordel.  Brite har bevisst at innovasjons-workshops eller design sprints ikke er nok, og at man må jobbe på lag med kunden og forstå forretningen i tillegg til brukerne, for å skape nye digitale tjenester. Det er denne tankegangen vi nå ønsker å skalere opp, sier daglig leder i Try Råd, <b>Sindre Beyer.</b></p>
    </article>
  </body>
</html>