<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/2019/11/25/3996944_smart_televizor_ot_london_za_poligona_-_kakvo_pokaza/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T15:52:00+00:00"/>
    <meta property="og:title" content="Смарт телевизор от Лондон за &quot;Полигона&quot; - какво показа Черният петък"/>
    <meta property="og:description" content="В рамките на деня над 72% от 2.23 милиона посещения са били направени от мобилни устройства."/>
  </head>
  <body>
    <article>
      <h1>Смарт телевизор от Лондон за "Полигона" - какво показа Черният петък</h1>
      <address><time datetime="2019-11-25T15:52:00+00:00">25 Nov 2019, 15:52</time> by <a rel="author" href="https://www.dnevnik.bg/author/419" target="_blank">Татяна Димитрова</a></address>
      <p>Изследване, оповестено наскоро, показа, че повечето българи асоциират така наречения Черен петък с онлайн пазаруване. Това е обяснимо заради агресивните реклами на намаления, идващи тъкмо от онлайн платформите. По традиция един от най-големите електронни търговци в региона eMAG.bg отчита интереса на потребителите след преминаването на Черния петък. Резултатите показват, че българите в чужбина са били много активни при поръчките на стоки за близките си в България.</p>
      <p>Тази година платформата реализира поръчки на стойност над 40.78 млн. лв. (9% повишение спрямо 2018 г.), като онлайн са поръчани над 273 950 артикула както от eMAG, така и от 2000-те партньори в маркетплейс платформата (в нея други търговци предлагат продуктите си - бел. ред.).</p>
      <p>Андрей Попеску, директор на "eMAG България", коментира, цитиран от компанията, че тази година акцията показва нарастващото доверие и очаквания към кампанията, с увеличаващи се показатели както за посещения, така и за брой на направените поръчки и стойността им.</p>
      <p>"Нещо повече, забелязахме много висок интерес в цялата страна, а също и от българската диаспора, при която хора от над 80 страни по целия свят избраха да се включат в Black Friday и да направят поръчки за семействата си в България." Компанията дава примери с поръчан от Лондон смарт телевизор за софийския квартал "Полигона" или платен в Амстердам лаптоп, който ще бъде доставен на български адрес. По брой поръчки, направени от чужбина, за доставка в България Лондон се нарежда на първо място, следван от Франкфурт и Виена.</p>
      <p>В пика на кампанията на платформата са били регистрирани 182 734 посетители едновременно. Златната минута (с най-много поръчки) е в 7.08 ч. сутринта, когато са направени 1040 поръчки. В рамките на деня над 72% от 2.23 милиона посещения са били направени от мобилни устройства - знак, че клиентите предпочитат опции за пазаруване, които са лесни за ползване по всяко време и независимо къде се намират. По време на Black Friday 2019 са посетени 37 милиона подстраници, като офертите са привлекли 22 351 нови клиенти онлайн, които са поръчали нещо за първи път от този магазин.</p>
      <p>Данните показват, че поръчки на най-висока стойност са поръчани от софийския квартал "Лозенец" - 67 035 лв., следван от Велико Търново - 10 320 лв., и Бургас - 8855 лв.</p>
      <p>Без изненада в челната тройка на най-поръчваните стоки са телевизорите, лаптопите и мобилните телефони. На четвърто място са малките електроуреди и домакинските уреди.</p>
    </article>
  </body>
</html>