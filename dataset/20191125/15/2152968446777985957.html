<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T15:51:00+00:00"/>
    <meta property="og:title" content="СУ &quot;Св. Климент Охридски&quot; сред първите 1000 в света"/>
    <meta property="og:description" content="Основният актив на Алма Матер - преподавателите | Dnes.bg"/>
  </head>
  <body>
    <article>
      <h1>СУ "Св. Климент Охридски" сред първите 1000 в света</h1>
      <h2>Основният актив на Алма Матер - преподавателите</h2>
      <address><time datetime="2019-11-25T15:51:00+00:00">25 Nov 2019, 15:51</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252421-middle.jpg"/>
        </figure>
        <p>Снимка: Димитър Кьосемарлиев, Dnes.bg</p>
        <p>1<a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image2#photo">2</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image3#photo">3</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image4#photo">4</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image5#photo">5</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image6#photo">6</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image7#photo">7</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image8#photo">8</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image9#photo">9</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image10#photo">10</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image11#photo">11</a><a href="https://www.dnes.bg/obrazovanie/2019/11/25/su-sv-kliment-ohridski-sred-pyrvite-1000-v-sveta.430739,image12#photo">12<br/></a>Софийският университет "Св. Климент Охридски" продължава да бъде на първо място в най-много професионални направления в националната рейтингова система на висшите училища. СУ запази и позициите си в световните рейтингови класации на университетите и е единственият български университет в първите 1000 висши училища в световните класации, каза ректорът на Софийския университет проф. Анастас Герджиков на академичното тържество за патронния празник на висшето училище, цитиран от БТА.</p>
        <p>Празникът започна с тържествена литургия, която ще бъде отслужена в параклиса на Богословския факултет от Варненския и Великопреславски митрополит Йоан.</p>
        <p>След службата литийно шествие се отправи към паметника на Св. Кл. Охридски, къдетобеше  поднесен венец от академичния съвет на университета начело с ректора.</p>
        <p>Според проф. Герджиков СУ е в първите 4% на световните университети, а в някои направления е в първите 2%.</p>
        <p>Продължаваме да разкриваме нови специалности и да обновяваме ежегодно учебните планове и програми. СУ предлага образование в 119 специалности за бакалавър след средно образование, както и в над 400 магистърски програми.</p>
        <p>Броят на новоприетите студенти в бакалавърските и в магистърските програми през последните години се запазва, като сега студентите в СУ са над 20 600, а 1115 от тях са чуждестранните студенти, каза проф. Герджиков.</p>
        <p>Той подчерта, че СУ е лидер и в докторантското обучение и предлага най-много акредитирани докторски програми в страната - 184. Пет нови докторски програми са в процедура за одобрение, а общо докторантите в СУ са 933.</p>
        <p>Сертификатът по български език от Департамента за езиково обучение на СУ се признава за балообразуваща оценка във висшите училища за българите от чужбина и е включен в програмата "Печат за двуезичност" вече в 11 американски щата, информира ректорът. Той припомни, че СУ има шест кариерни центъра, има издателство, четири музея, има също университетски медии и театър, ботанически градини и университетски библиотеки.<br/>Софийският университет продължава да е водещият университет в България по научни публикации, каза проф. Герджиков и добави, че седем от 15-те най-цитирани български учени са от СУ. СУ има и най-много успешни проекти по програмата "Хоризонт 2020" и участва в трите центъра за върхови постижения в страната, отчете ректорът. Той отбеляза, че СУ изпълнява сега над 300 научни проекти.</p>
        <p>СУ е един от най-успешните университети в Европа в студентската и преподавателската мобилност, и сега имаме действащи над 700 договора с над 400 университета от 32 европейски държави, информира проф. Герджиков. Той заяви, че Софийският университет постига всички тези резултати благодарение на своите 1600 преподаватели и изследователи, като много от тях са носители на националните награди за наука "Питагор" и на престижни международни награди.</p>
        <p>Независимо каква специалност изучават, студентите на СУ трябва да се научат да бъдат креативни и отговорни личности, с оригинално творческо мислене, коментира ректорът и отбеляза, че СУ има вече два центъра, свързани с изкуствения интелект, подготвя се и трети център.</p>
      </anchor>
    </article>
  </body>
</html>