<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392910-%d7%94%d7%a9%d7%91%d7%95%d7%a2-%d7%94%d7%90%d7%97%d7%a8%d7%95%d7%9f-%d7%9c%d7%90-%d7%9e%d7%95%d7%a1%d7%99%d7%a3-%d7%9b%d7%91%d7%95%d7%93-%d7%9c%d7%a6%d7%99%d7%95%d7%a0%d7%95%d7%aa-%d7%94%d7%93%d7%aa"/>
    <meta property="og:site_name" content="סרוגים"/>
    <meta property="article:published_time" content="2019-11-25T15:12:26+00:00"/>
    <meta property="og:title" content="השבוע האחרון לא מוסיף כבוד לציונות הדתית ולמנהיגיה"/>
    <meta property="og:description" content="אירועי סוף השבוע האחרון חושפים מעל הכל את המבוכה העמוקה בה שרויה הציונית הדתית. דווקא בשבוע בו השבת נרמסת תחת גלגלי האוטובוס הציונות הדתית נקרעת בשאלת חפותו"/>
  </head>
  <body>
    <article>
      <h1>השבוע האחרון לא מוסיף כבוד לציונות הדתית ולמנהיגיה</h1>
      <h2>אירועי סוף השבוע האחרון חושפים מעל הכל את המבוכה העמוקה בה שרויה הציונית הדתית. דווקא בשבוע בו השבת נרמסת תחת גלגלי האוטובוס הציונות הדתית נקרעת בשאלת חפותו של ראש הממשלה בנימין נתניהו</h2>
      <address><time datetime="2019-11-25T15:12:26+00:00">25 Nov 2019, 15:12</time> by <a rel="author">https://www.facebook.com/profile.php?id=100006673444839</a></address>
      <p>1. מיום חמישי בערב ידעתי שהשבוע הנוכחי יהיה עמוס בראיונות של רבני, מנהיגי ואנשי הציונות הדתית. אירועי סוף השבוע האחרון אילצו אותם לפקוד את אולפני הרדיו השונים. ידעתי שהם יזעקו על העוול, על זה שזה לא יכול להיות ויקראו לאזרחי ישראל לצאת להפגין.</p>
      <p>מה שלא ידעתי, זה שבמקום שאנשי הציונות הדתית יזעקו על חילולי השבת שהחלו בסוף השבוע האחרון באיזור המרכז באמצעות הפעלת תחבורה ציבורית בשבת, הם יזעקו על כך שלראש הממשלה בנימין נתניהו נעשה עוול והוא עבר "משפט שדה".</p>
      <p>צודקים או לא צודקים, עוול או לא עוול, אלו אינן השאלות שצריכות להישאל; אלא מתי הימניות הפכה לקודש קודשים שהיא מקדימה אפילו את דריסת ורמיסת הסטטוס קוו במדינת ישראל? התבלבלנו.</p>
      <h3>הרב דרוקמן קורא להגיע להפגנה למען נתניהו</h3>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>2. הימים האחרונים מעידים יותר מכל מגמה כזאת או אחרת על הבלבול הרב השורר במגזר הקרוי "הציונות הדתית". בעוד בשנים הראשונות היו מי שניסו לשלב בין השתיים, היום בקלות אפשר לחלק את המגזר לשתי קבוצות עיקריות: הציונית- דתית והדתית- ציונית. בעוד יש מי שקיומה של מדינת ישראל כמדינה יהודית חשוב לו, החלק השני רואה דווקא בחלק הציוני- מממלכתי- ימני את צו השעה. עשרות שנים אחרי שקידשנו את המקף המחבר, נראה שסולם סדרי העדיפויות שלנו הולך ומשתנה לגד עינינו.</p>
      <p>3. מאמרי הדעה והפרשנות וראיונותיהם של חלק מהרבנים הסרוגים בימים האחרונים, חושפים מעל לכל את המבוכה בה שרויה הציונות הדתית. רבנים ממלכתיים שלא הוציאו הגה מעולם על המדינה, הצבא, הרבנות הראשית וכול', יוצאים בריש גלי נגד מערכת המשפט במדינת ישראל. התבטאויות שלא נשמעו נגד הצבא בזמן שניסו לערבב בין המינים ולהחליש את שומרי המצוות, נשמעות כעת כשמדובר בראש הממשלה בנימין נתניהו. אם בעבר היו מסעירים את הציונות הדתית ויכוחים הנוגעים להמשך דרכה ואופיה, כעת גם נושא "חיצוני" למגזר כמו מצבו המשפטי של ראש ממשלה מהליכוד, קורע את המגזר לחתיכות. שינוי סדרי עדיפויות, כבר אמרנו?</p>
      <p>4. ואם כבר כתבנו על הציונות הדתית ועל נתניהו, קשה להבין איך אנשים מאמינים שחינכו ומחנכים ליראת שמים כל חייהם מביעים חרדה ודאגה מהיום שאחרי בנימין נתניהו משל מדובר במלך המשיח? לאן נעלמה האמונה התמימה שכל הקורות אותנו מקורן בהשגחה? האם מישהו באמת מאמין שגורל העם היהודי ומדינת ישראל כרוכים בהמשך שלטונו של נתניהו? למרבה הצער נראה שכן.</p>
      <p>5. ההתנהלות של אנשי הציונות הדתית בימים האחרונים שוב מעלה את התהייה; למה בכלל צריך מפלגה ציונית דתית? האם כדי שתזעק בקול שנתניהו חף מפשע עד שתוכח אשמתו, בזמן שאת כבישי תל אביב גודשים מיניבוסים בעיצומה של השבת? מקהלת הליכוד עושה את זה כבר שנים רבות ובכשרון רב, ונראה שדווקא בשבוע בו השבת נרמסת וראשי הציונות הדתית נאלמים דום בנושא, השאלה מקבלת משנה תוקף.</p>
    </article>
  </body>
</html>