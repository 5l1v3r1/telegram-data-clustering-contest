<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Opinie/311259932-Wojciech-Tumidalski-Delegacje-sedziowskie-to-pole-do-naduzyc.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T15:21:00+00:00"/>
    <meta property="og:title" content="Wojciech Tumidalski: Delegacje sędziowskie to pole do nadużyć"/>
    <meta property="og:description" content="Jaśniej się nie da: degradacja sędziego z Olsztyna, który ośmielił się zażądać ujawnienia list poparcia do KRS, pokazuje, że system delegacji służy do doraźnego nagradzania posłusznych i karania niepokornych. Trzeba to zmienić."/>
  </head>
  <body>
    <article>
      <h1>Wojciech Tumidalski: Delegacje sędziowskie to pole do nadużyć</h1>
      <address><time datetime="2019-11-25T15:21:00+00:00">25 Nov 2019, 15:21</time> by <a rel="author">Wojciech Tumidalski</a></address>
      <p>
        <b>Jaśniej się nie da: degradacja sędziego z Olsztyna, który ośmielił się zażądać ujawnienia list poparcia do KRS, pokazuje, że system delegacji służy do doraźnego nagradzania posłusznych i karania niepokornych. Trzeba to zmienić.</b>
      </p>
      <p>Wydany w zeszłym tygodniu przez Trybunał Sprawiedliwości UE w Luksemburgu wyrok to nie tylko odpowiedź na pytania prejudycjalne Sądu Najwyższego i Naczelnego Sądu Administracyjnego, w którym wskazano podstawy prawa unijnego pozwalające ocenić legalność i status Krajowej Rady Sądownictwa oraz Izby Dyscyplinarnej SN. Owszem, jest ona wiążąca dla tych właśnie sądów, ale rozważania TSUE mają uniwersalny charakter. I to w nich wskazano, że nieujawnienie list poparcia kandydatów do KRS oraz to, że wybrał ich Sejm (a nie samo środowisko sędziowskie), w miejsce sędziów, którym przerwano kadencję, podaje w wątpliwość status KRS. Sejm nowej kadencji podtrzymuje kuriozalne tłumaczenie, że postępowanie Urzędu Ochrony Danych Osobowych wstrzymuje wykonanie wyroku NSA, nakazującego ujawnienie list poparcia.</p>
      <p>Sądy powszechne już wyciągają wnioski z orzeczeń TSUE i NSA. Zapadają uchwały apelacji dystansujące się od KRS, a olsztyński sędzia Paweł Juszczyszyn wezwał Sejm do ujawnienia list poparcia – pod sankcją grzywny. Ledwie media poinformowały o jego decyzji, już następczyni Łukasza Piebiaka, wiceminister sprawiedliwości Anna Dalkowska odwołała Juszczyszynowi delegację do Sądu Okręgowego i ma on natychmiast powrócić do orzekania w sądzie rejonowym.</p>
      <p>
        <i>
          <b>Czytaj też: <a href="https://www.rp.pl/Sedziowie-i-sady/311259947-Sedzia-z-Olsztyna-pyta-o-legalnosc-KRS-i-traci-delegacje-do-Sadu-Okregowego.html">Sędzia pyta o legalność KRS i traci delegację</a></b>
        </i>
      </p>
      <p>Ma to swoją logikę. Władza reaguje ostro, by próbować w zarodku stłumić możliwą sędziowską rewoltę. Być może następni planujący podobne orzeczenia rozważą, co mają do stracenia, i wezmą to pod uwagę inni delegowani czy sędziowie na funkcjach zależnych od decyzji polityków. Dlatego trzeba zmienić ten system i skończyć z delegacjami z woli ministra.</p>
      <p>Czy potrzeba więcej dowodów, że delegowanie sędziów do sądów wyższego rzędu służy dyscyplinowaniu orzekających? Dodajmy do tego nieprzejrzysty mechanizm losowego przydziału spraw, który rodzi ryzyko sterowania, kto pewne sprawy dostanie, a kogo one ominą. Ten system nie wygląda na wolny od wpływu polityków na sądy. A gdy dołożymy jeszcze spojrzenie z punktu widzenia prawa unijnego na to udaremnienie wykonania wyroku TSUE i zobowiązań traktatowych, na próbę udaremnienia wykonania wyroku TSUE przez władzę, wypadamy źle także przed kolejnym wyrokiem Luksemburga.</p>
      <p>Skarga Komisji Europejskiej przeciw Polsce ciągle nie jest jeszcze rozstrzygnięta. A tam Trybunał będzie mógł powiedzieć więcej (i ostrzej) niż w wyroku zeszłego tygodnia.</p>
      <p>Na koniec zagadka: kto to powiedział? „Przyznanie władzy politycznej takich kompetencji to ogromne ryzyko. Minister na tej zasadzie może równie dobrze odwołać sędziego delegowanego orzekającego w każdej sprawie, której wynikiem jest zainteresowany on, jego bliscy, koledzy albo jego środowisko polityczne. To potencjalny środek nacisku, który nie powinien istnieć”. Rozwiązanie: warszawski sędzia Łukasz Piebiak, po wyroku NSA z 2013 r., związanego z cofnięciem mu delegacji.</p>
    </article>
  </body>
</html>