<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/filmklub/20191125-jegvarazs-2-magyar-boxoffice.html"/>
    <meta property="og:site_name" content="Origo"/>
    <meta property="article:published_time" content="2019-11-25T15:22:00+00:00"/>
    <meta property="og:title" content="A magyar mozikban is elképesztően nyitott a Jégvarázs 2."/>
    <meta property="og:description" content="Több mint 160 ezer jegyet adtak el a Disney-folytatásra a premierhétvégén."/>
  </head>
  <body>
    <article>
      <h1>A magyar mozikban is elképesztően nyitott a Jégvarázs 2.</h1>
      <address><time datetime="2019-11-25T15:22:00+00:00">25 Nov 2019, 15:22</time> by <a rel="author">Origo</a></address>
      <p>
        <b>Kiugróan nyitott a magyar moziban a Disney Oscar-díjas meséjének folytatása, a <i>Jégvarázs 2</i>. A bamutatását követő hétvégén, november 21. és 24. között összesen 165 216 jegyet adtak el rá - derül ki a Filmforgalmazók Egyesülete friss adataiból.</b>
      </p>
      <p>A Jégvarázs 2. a <a href="https://www.origo.hu/filmklub/20191125-jegvarazs-2-nyerte-az-eszakamerikai-mozis-hetveget.html">Disney várakozásait megfejelve </a>hódította meg az észak-amerikai mozikat és a világpiacot, így Magyarországot is. Összesen 165 216 jegyet adtak el rá a nyitóhétvégén (235 619 629 forintos bevétel mellett). Ezzel a magyar mozis sikerlista élére piruettezett, sőt, eredményeinek köszönhetően 54,8 százalékkal javultak a magyar mozis statisztikák (és 64,7 százalékkal a legnézettebb 10 film összesített eredményei).</p>
      <p>Ráadásul a <i>Jégvarázs 2.</i> négyszer annyi nézőt szerzett magának, mint a múlt hétvége győztese, <i>Az aszfalt királyai</i>. A Matt Damon és Christian Bale nevével fémjelzett autóversenyzős film ezúttal 40 671 nézővel lett a második a magyar filmszínházakban.</p>
      <p>A lista harmadik helyén a <i>Múlt karácsony</i> áll 23 407 eladott jeggyel.</p>
      <p>A <i>Jégvarázs 2.</i> mellett még két premierfilm jutott a legjobb 10 közé. A <i>Depeche Mode: Spirits in the Forest</i> című koncertfilm 13 001 nézővel a negyedik, a <i>Tudsz titkot tartani?</i> 11 890 eladott jeggyel az ötödik a magyar sikerlistán.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/filmklub/20191125-jegvarazs-2-nyerte-az-eszakamerikai-mozis-hetveget.html"/>
        <a href="https://www.origo.hu/filmklub/20191119-a-testveri-szeretet-mindenek-felett-jegvarazs-2.html"/>
      </related>
    </article>
  </body>
</html>