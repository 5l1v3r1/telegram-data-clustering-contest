<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_tim_berners_lee_internet_vilaghalo_contract_for_the_web"/>
    <meta property="og:site_name" content="HVG.hu"/>
    <meta property="article:published_time" content="2019-11-25T15:03:00+00:00"/>
    <meta property="og:title" content="Elkészült a terv, amely megmentheti az internetet a pusztulástól"/>
    <meta property="og:description" content="A world wide web atyja, Tim Berners-Lee régóta nyomon követi az internet fejlődését, amely mára szerinte nagyon rossz irányt vett. A szakember kidolgozott egy koncepciót, hogyan lehetne azt újra biztonságossá tenni."/>
  </head>
  <body>
    <article>
      <h1>Elkészült a terv, amely megmentheti az internetet a pusztulástól</h1>
      <address><time datetime="2019-11-25T15:03:00+00:00">25 Nov 2019, 15:03</time> by <a rel="author">hvg.hu</a></address>
      <p>
        <b>A world wide web atyja, Tim Berners-Lee régóta nyomon követi az internet fejlődését, amely mára szerinte nagyon rossz irányt vett. A szakember kidolgozott egy koncepciót, hogyan lehetne azt újra biztonságossá tenni.</b>
      </p>
      <p>Tim Berners-Lee hosszú ideje hangoztatja már, hogy az internet egy veszélyes hellyé vált, és <a href="https://hvg.hu/tudomany/20180314_tim_berners_lee_world_wide_web_internet_facebook_google">nem úgy működik, ahogyan szerinte kellene</a>. A kijelentést bárkitől nem tudnánk komolyan venni, azonban a világháló atyjaként ismert brit szakember nem akárki, így a szavait nem lehet figyelmen kívül hagyni. Berners-Lee ráadásul nem csak beszél, tenni is szeretne, hogy a net ismét biztonságos közeg legyen.</p>
      <p>Az élő legenda már tavaly novemberben is egy átfogó új tervről beszélt, amely alapján ismét "normális" mederbe lehetne terelni a folyamatokat. A Contract for the Web elnevezésű projekt a kormányokat is sürgeti, hogy biztosítsák a hálózathoz való szabad és korlátlan hozzáférést, miközben csökkentik az álhírek és a gyűlöletbeszéd terjedését. A program a <i><a href="https://www.theguardian.com/technology/2019/nov/24/tim-berners-lee-unveils-global-plan-to-save-the-internet?fbclid=IwAR01YRxkTAqB3UdaYbfLG6i1ZFYDjjbM6vJ8FCXmj9gl1q_kYzkhZq_OwKY">The Guardian</a></i> cikke szerint mostanra összeállt.</p>
      <p>Berners-Lee 2009-ben megalapított World Wide Web Alapítványa hétfőn <a href="https://contractfortheweb.org/">közzétette a terv fontosabb pontjait</a>, amely három csoportnak, a kormányoknak, a cégeknek és az állampolgároknak ad "feladatot". Nem határidős dolgokról van szó, sokkal inkább egy szabályrendszer követéséről, amely megálljt parancsol a politikai manipulációnak, a hamis hírek terjedésének és a folyamatos adatgyűjtésnek.</p>
      <blockquote>Berners-Lee szerint muszáj betartanunk ezeket a pontokat, különben egy digitális disztópiába kerülünk.</blockquote>
      <p>A projekttel számos technológia céget (összesen egyébként több mint 150 szervezetet), köztük a Facebookot és a Google-t is sikerült megnyernie a szakembernek. A világháló atyja szerint fontos, hogy ők is az asztalnál legyenek, amikor a net jövőjéről beszélünk. "Együtt kell cselekedjünk és nem holnap, hanem most" – írta Berners-Lee.</p>
      <p>A szabályok követése mellett Berners-Lee és csapata azt is előírta a támogatóknak, hogy dolgozzanak ki új stratégiákat, amelyek az internet védelmét szolgálják. Ezeket nem csupán el kell készíteniük, hanem – mintha házi feladat lenne ؘ– be is kell mutatniuk. "Radikális változtatásra van szükség, és mindenkinek cselekednie kell, aki hatalommal bír a jövő felett" – mondta a <i>The New York Times</i>ban megjelent nyilatkozata szerint Tim Berners-Lee.</p>
      <p>A Facebookot és a Google-t legutóbb <a href="https://hvg.hu/tudomany/20191121_amnesty_international_facebook_google_emberi_jogok">az Amnesty International</a>, a világ egyik legismertebb emberi jogi szervezete, valamint <a href="https://hvg.hu/tudomany/20191123_sacha_baron_cohen_facebook_propaganda_gyuloletbeszed_adolf_hitler">Sacha Baron Cohen színész-humorista is kritizálta</a>.</p>
    </article>
  </body>
</html>