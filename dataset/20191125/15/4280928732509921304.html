<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/innovation/expert-sterila-myggor-ska-stoppa-sjukdomar-6979528"/>
    <meta property="og:site_name" content="Ny Teknik"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="Expert: Sterila myggor ska stoppa sjukdomar"/>
    <meta property="og:description" content="För första gången ska sterila hanmyggor användas i större skala för att stoppa sjukdomar som denguefeber, zika och chikungunya."/>
  </head>
  <body>
    <article>
      <h1>Expert: Sterila myggor ska stoppa sjukdomar</h1>
      <address><time datetime="2019-11-25T15:30:00+00:00">25 Nov 2019, 15:30</time> by <a rel="author">Johan Nilsson/TT</a></address>
      <h4>För första gången ska sterila hanmyggor användas i större skala för att stoppa sjukdomar som denguefeber, zika och chikungunya.</h4>
      <p>Tekniken som sådan, att med hjälp av röntgenstrålning sterilisera hanar, har använts sedan 1950-talet. Men det är först nu som tekniken ska testas för att förhindra myggburna sjukdomar, uppger <a href="https://www.svt.se/nyheter/vetenskap/preventivmedel-for-myggor-ska-stoppa-denguefeber-och-zikavirus">SVT Nyheter.</a></p>
      <p>Enligt WHO riskerar halva jordens befolkning att smittas av denguefeber. Totalt kräver myggburna sjukdomar – som malaria, gula febern, denguefeber, zika och chikungunya – runt 700 000 människors liv varje år.</p>
      <h3>Hanarna ”har kondom”</h3>
      <p>Den tropiska myggan Aedes aegypti är en av världens farligaste stickmyggor och hittills har inga försök att stoppa dess spridning lyckats. Tanken med WHO-projektet är att steriliserade hanmyggor, som fötts upp i laboratorium, ska spridas med drönare och sedan para sig med lokala honmyggor.</p>
      <p>– Honorna har aldrig varit med om att hanarna ”har kondom”, så de kommer att para sig ändå, men de åker på en riktig nit. De får ingen avkomma alls. Gör man det i tillräckligt stor skala kraschar man den lokala populationen av smittspridare, säger virologen och myggexperten Jan O Lundström till SVT.</p>
      <related>
        <a href="https://www.nyteknik.se/innovation/genmodifierade-myggan-kan-ha-skapat-annu-varre-hybrid-6972411"/>
      </related>
      <p>Han är forskare vid institutionen för medicinsk biokemi och mikrobiologi på Uppsala universitet och har länge förespråkat den nu aktuella metoden.</p>
      <p>–Förhoppningen är att det här ska rädda väldigt många liv, men inte bara liv. De myggburna sjukdomarna dödar inte lika många som de skadar och det är en katastrof för ett land att ha en population med massor av sjukdagar, säger Jan O Lundström.</p>
      <h3>Skadar inte miljön</h3>
      <p>Eftersom mygghanar inte bits kommer de inte själva kunna sprida vidare sjukdomar. Thailand är ett av de länder som kommer att delta i pilotprojektet som startar i början av nästa år.</p>
      <p>Den stora fördelen med metoden, enligt Jan O Lundström, är att den inte skadar miljön. Nackdelen är att den kräver pengar och resurser.</p>
      <p>– Det finns ingen billig quick fix, säger han.</p>
      <p>Nyligen rapporterades tre fall av zikasmitta i Frankrike där personerna hade blivit smittade av lokala myggor. Någon risk för att en smittspridning liknande den som finns i tropiska länder etableras i Europa finns dock inte, eftersom klimatet resulterar i att alla myggor dör på hösten.</p>
      <hr/>
      <h4>Fakta: Aedes aegypti</h4>
      <p>Aedes aegypti, med det svenska namnet gula febern-mygga, är utbredd i världens tropiska och subtropiska områden.</p>
      <p>Myggan är vanlig i tättbefolkade områden och arten är den mest betydelsefulla överföraren av de virus som förorsakar gula febern, denguefeber, chikungunya. Aedes aegypti sprider också zikavirus från människa till människa.</p>
      <p>Källa: ne.se</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/innovation/genmodifierade-myggan-kan-ha-skapat-annu-varre-hybrid-6972411"/>
        <a href="https://www.nyteknik.se/innovation/darfor-ar-du-mer-frestande-for-myggor-nar-du-ar-svettig-6955817"/>
        <a href="https://www.nyteknik.se/premium/malariamyggor-utrotades-med-hjalp-av-gensax-6932221"/>
        <a href="https://www.nyteknik.se/innovation/bantningsmedicin-kan-bromsa-myggsmitta-6947505"/>
        <a href="https://www.nyteknik.se/innovation/husmyggan-bast-pa-att-sprida-ockelbosjukan-6937782"/>
      </related>
    </article>
  </body>
</html>