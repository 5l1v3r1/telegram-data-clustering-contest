<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/detektivi-po-sledite-na-ruja-ignatova-zasichana-e-v-atina-bukuresht.430737"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T15:04:00+00:00"/>
    <meta property="og:title" content="Детективи по следите на Ружа Игнатова. Засичана е в Атина, Букурещ..."/>
    <meta property="og:description" content="Според разследване на Джейми Бартлет, тя се намира във Франфурт | Dnes.bg"/>
  </head>
  <body>
    <article>
      <h1>Детективи по следите на Ружа Игнатова. Засичана е в Атина, Букурещ...</h1>
      <h2>Според разследване на Джейми Бартлет, тя се намира във Франфурт</h2>
      <address><time datetime="2019-11-25T15:04:00+00:00">25 Nov 2019, 15:04</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Ранният юни 2016 година. Доктор Ружа Игнатова излиза на сцената на Уембли Арена пред хиляди крещящи фенове и обещава - нейната криптовалута OneCoin ще измести BitCoin и всеки ще може да плаща с нея навсякъде.</p>
      <p>"OneCoin ще е убиецът на  BitCoin! След две години никой няма да говори за BitCoin!”, заявява тя от сцената. По целият свят хората вече инвестират спестяванията си в OneCoin, надявайки се да са част от новата криптореволюция. Според документи, изпратени на BBC, само във Великобритания инвеститорите са дали 30 милиона паунда за последните 6 месеца на 2010 година. 2 милиона от тях – в една единствена седмица. Между 2014 и 2017 г., близо 4 милиарда долара са вложени от десетки държави от Пакистан до Бразилия, от Хонконг до Норвегия, от Канада до Йемен и дори... Палестина.</p>
      <p>
        <b>Но имало нещо много важно, което тези инвеститори не знаели.</b>
      </p>
      <p>Ноември 2018 г. OneCoin вече не съществува. Близо две години Ружа Игнатова е безследно изчезнала.</p>
      <p>Джейми Бартлет от BBC прекарва месеци, за да разкрие как самопровъзгласилата се Криптокралица успява да измами толкова много хора и къде може би се укрива.</p>
      <p>Но първо – как работи криптовалутата? Първият принцип е следният – парите са важни, само защото хората си мислят, че са важни. Дори и да са бележки от банката на Англия, монети, черупки от миди или камъни – те работят, само защото хората вярват в тях.</p>
      <p>В продължение на десетилетия хората се опитват да създадат онлайн валута, независима от държавните средства. Но в повечето случаи опитите са обречени на провал, защото никой не им врява. Най-големият проблем е, че винаги трябва да има някой, който да манипулира приходите, а фалшификацията е прекалено лесна. BitCoin успява да реши тези трудности – той не може да бъде фалшифициран, хакнат или похарчен два пъти.</p>
      <p>Криптовалутата вече има потенциал да измести дори банките и държавните валути, а тези, които се усетят навреме, могат да натрупат солидно богатство.</p>
      <p>Това, което Ружа Игнатова иска, е да вземе цялата тази идея и да я продаде на масите. Но имало нещо гнило.</p>
      <p>През октомври 2016 година блокчейн експертът Бьорн Биерке е потърсен от агент за набиране на персонал. Нова компания в България търси главен технически директор. Той ще получи 250 хил. евро заплата, апартамент и кола.</p>
      <p>"Чудех се каква ще е работата ми там? Попитах какво се изисква от мен, а те ми отговориха, че имат нужда от блокчейн. Компанията нямала активен блокчейн.</p>
      <p>"Но вие ми казахте, че това е компания за криптовалута, възкликнах аз", спомня си Биерке. Агентът му обяснил, че компанията работи от няколко месеца, но все още няма блокчейн.</p>
      <p>"Коя е компанията“, попитал експертът. "OneCoin”, отговорил агентът.</p>
      <p>
        <b>Бьорн Биерке не приел предложението за работа.</b>
      </p>
      <p>През пролетта, няколко месеца по-рано, Джен МакАдамс получава съобщение от своя приятел за възможност за инвестиция, която тя не може да пропусне. Тя кликва на линка и в следващия един час слуша хора, които ентусиазирано разказват как това ще бъде краят на Bitcoin и началото на нещо ново. След това се появява и бляскавата биография на доктор Ружа Игнатова. За Джен това е повратната точка: "Помислих си колко силна е тази жена. Почувствах се горда от нея“, спомня си тя. Още преди цялото видео да е приключило, тя решава да инвестира 1000 евро. Ентусиазираните гласове и обяснявали, че съвсем скоро тази сума може да се удвои.</p>
      <p>Може би 1000 евро не били достатъчни? Минималният пакет на OneCoin бил 140 евро, но имало и такива от 118 хил. евро. Седмица по-късно МакАдамс поръчала още един пакет от 5000 евро. Още няколко дни по-късно тя вече била дала 10 хил. евро от семейните спестявания за OneCoin, убедила свои приятели и познати да вложат още 250 хил. евро. През цялото време тя следяла за поскъпването на притежаваните от нея OneCoin. Когато сумата стигнала 100 хил. евро, тя започнала да планува няколко семейни ваканции напред.</p>
      <p>Но към края на годината всичко се променило – BitCoin ентусиастът и добър самарянин Тимъти Къри се свързал с нея и по Skype и обяснил, че OneCoin е най-голямата измама в историята на измамите“.</p>
      <p>"Мога да ти докажа“, зарекъл се той. В следващите няколко седмици, той изпращал на Джен статии, видеа в YouTube и линкове за това, как блокчейн веригите и BitCoin работят. Запознал я и с Бьорн Биерке. Отнело й три месеца да разбере цялата информация, но накрая въпросите започнали да се заформят в главата й. Когато попитала няколко пъти екипа на OneCoin дали компанията има блокчейн, той винаги й отговарял, че "няма нужда да знае това“, но когато тя продължила да настоява, те и дали следния отговор: "ОК, Джен, те не искат да издават много информация, за да не се случи нещо с мястото, където държат блокчейн веригата. Плюс това, като приложение то не се нуждае от сървър зад него. Така че нашата блокчейн техонология е SQL сървър с база данни.“</p>
      <p>Младата жена изтръпнала. Тя вече знаела достатъчно за да осъзнае, че SQL сървър означава, че покачващата се цена на OneCoin не зависи от продажбите, а от седнал зад бюрото си мениджър, който я променял ръчно.</p>
      <p>Но въпреки че Джен МакАдамс вижда истината, много други още са заслепени. Доктор Ружа продължава да пътува по света и да продава идеите си – от Макао до Дубай и Сингапур. Инвеститорите не спират да наливат пари, а доктор Ружа ги харчи – за скъпи апартаменти в София и Созопол, за огромна яхта, където певицата Биби Рекс прави частен концерт през 2017 година.</p>
      <p>Но проблемите чукали на вратата. Денят, в който инвестираните пари трябвало да се превърнат в печалба, бил отлаган. Всичко щяло да бъде обяснено на събиране в Лисабон  през октомври 2017 година. Ружа обаче не се появила. Един от делегатите заявил, че тя била на път и нямат идея, защо не се появява.</p>
      <p>Офисът на OneCoin в България също нямали информация. Появили се съмненията, че е отвлечена или убита. Но всъщност потънала вдън земя. Документи, публикувани по-рано тази година, показват, че на 25 октомври 2017, две седмици след събитието в Лисабон, тя се е качила на борда на самолет на Ryanair от София до Атина. От тогава никой не е чувал нищо за нея.</p>
      <p>Трудно е да се каже колко пари са били инвестирани в OneCoin. Според документите изпратени на BBC, става дума за 4 милиарда евро. А според слуховете, може би става дума за повече от 15 милиарда евро.</p>
      <p>Хората казват "следвай парите", но парите на измамниците трудно могат да се проследят. Според експерта Оливър Булу те така структурират своите банкови акаунти, че сякаш активите им изчезват.</p>
      <p>"Те все още съществуват. Можеш да видиш как измамниците си купуват политическо влияние, яхти, коли. Но когато някой тръгне да ги търси – дали журналист или полицай, те са невидими“, обяснява той. Не е изненада, че структурата на OneCoin е изключително сложна. </p>
      <p>Джейми Бартлет взима за пример имота на компанията в София, който е закупен от компания, наречена One Property. Тя е собственост на друга компания - Risk Ltd. А Risk Ltd е собственост на... Ружа Игнатова.  После е прехвърлена на панамец и е управлявана от компания наречена Peragon, която пък е собственост на Artefix, а тя – собственост на майката на Ружа - Веска. През 2017 година  Artefix е продадена на неизвестен 20-годишен мъж.</p>
      <p>В продължение на няколко месеца френският журналист Максим Гримбер се опитва да проследи корпоративната работа на OneCoin, като събра колкото се може повече имена на фирми и данни за банкови сметки. Сред тях има много компании със седалище във Великобритания.</p>
      <p>"Британските компании са най-честият избор. Те лесно се основават и изглеждат напълно легитимни“, обяснява Оливър. След като веднъж основеш компания, никой не проверява каква информация предоставя тя. Те не попълват кой е ръководителят й, какви са приходите и разходите й.</p>
      <p>"Това е незаконно. Това е анонимна компания, толкова анонимна, колкото всичко, което можеш да купиш на Сейшелите и Маршалските острови“, казва Оливър.</p>
      <p>
        <b>Дотук със "следването на парите“. Активите им просто изчезват и накрая преследваш единствено сенки.</b>
      </p>
      <p>Според Бьорн Биерке Ружа Игнатова не е очаквала да стигне толкова далеч. Хората, замесени в това още от самото начало му казали, че никога не е трябвало OneCoin да се превърне в измама за милиарди долари. Тя се е опитала да закрие компанията, но "тъмните сили"“ не й позволили.</p>
      <p>"След като OneCoin започнал да надминава 10 млн., 20 млн., 30 млн., нещо се случило. Тя не можела да го спре. Мисля, че е била толкова уплашена през пролетта на 2017 година, че е решила да се откаже“, казва Биерке.</p>
      <p>Много хора свидетелстват, че доктор Ружа и брат й Константин Игнатов, който управлява OneCoin след нейното изчезване, са били замесени с още по-влиятелни хора. Имената им обаче не се споменават, защото свидетелите се страхуват, че излагат живота си на риск. Департаментът по правосъдието на САЩ също потвърждава, че "Игнатови са имали връзка със значими играчи на сцената на организираната престъпност в Източна Европа“.</p>
      <p>На 6 март 2019 година ФБР арестува Константин Игнатов. Обвинения за измама и пране на пари са повдигнати и срещу Ружа. Невероятно, но факт – дори и след това, OneCoin продължава да функционира, а хората продължават да инвестират в нея. И макар когато  Бартлет посещава България, имението на Ружа да е заключено, офисът на компанията е потънал в работа.  До преди седмица, той остава активен. На 21 ноември, нова доза мебили и техника са изнесени от него.</p>
      <figure>
        <iframe data-src="https://twitter.com/Svrakata/status/1197494888457293824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Защо толкова хора продължават да вярват, въпреки доказателствата?</b>
      </p>
      <p>Инвеститорите казват, че изпитват страх, че ще пропуснат следващото голямо нещо. Те са изпитвали завист към печелившите от BitCoin и са мислили, че OneCoin е техният шанс. Много са привлечени от самата Ружа Игнатова, от нейните дипломи, корицата й във Forbs. Дипломите й са истински. Корицата обаче не е истинска – тя е платена реклама във Forbs Bulgaria, но щом откъснеш истинската корица – списанието изглежда правдоподобно. <br/>Но не е само страхът нещото, което ги е мотивирало. Когато Джен инвестирала своите пари й било казано, че тя вече е част от едно семейство. Присъединява се и в група в Whatsapp, която си има собствен "лидер“ и се ръководи от офисите в София. "Лидерът“ подготвял всички добре за срещата им с "хейтърите“.</p>
      <p>"Така ги наричаха – хейтъри. Биткойнърите бяха хейтъри. Казваха ни да не вярваме на нищо от „външния свят“. Дори и на Google. Ако кажеш и едно негативно нещо – значи нямаш място в групата“, разказва Джен.</p>
      <p>Проф. Айлийн Баркър от Лондонското училище по икономика, която е прекарала години в проучвания на групи като сциентолозите, казва, че има прилики между OneCoin и месианските култове от последното хилядолетие,  където хората вярват, че са част от нещо голямо, което ще промени света - и без значение какви са доказателствата, след като веднъж са станали част от това, им е много трудно да признаят, че грешат.</p>
      <p>"Особено когато предсказанието не се сбъдне – тя вярват още по-силно. Най-вече, ако не са инвестирали само пари, но и вяра, репутация, интелектуален труд. Мислят си - нека изчакаме още малко“, обяснява Баркър.</p>
      <p>В един идеален свят властите биха спрели хората от това да инвестират в OneCoin. Но сега те не могат да направят нищо, тъй като криптовалутите са нещо прекалено ново. Единственото, което във Великобритания успяват да направят, е да пуснат предупреждение още през 2016 година.</p>
      <p>"Гражданите да внимават с търгуването на OneCoin”, пишат те. Година по-късно премахват предупреждението от сайта си.</p>
      <p>Според тях, то е седяло прекалено дълго. Според онези, вярващи в култа OneCoin – това е доказателство, че Великобритания вече е приела криптовалутата за легитимна. Две години властите на Острова разследват компанията. Фактът, че оперира интернационално обаче не им помага.</p>
      <p>"Компаниите и физическите лица, които стоят зад OneCoin, са базирани извън юрисдикцията на Обединеното кралство. Не успяхме да идентифицираме активи, базирани в Обединеното кралство, които биха могли да бъдат използвани за компенсиране на инвеститорите от страната“, заключват те.</p>
      <p>
        <b>OneCoin e и трагедия за бедните.</b>
      </p>
      <p>Освен омагьосаните хора с възможности, които искат още по-бързи приходи, в измамата се включват и отчаяни хора от страните от Третия свят. През 2016 тодина 22-годишният Даниел Лиенхард от Уганда събира последните си 250 долара, за да си купи стартов пакет от OneCoin.  За да събере цялата сума, той взима последните три останали кози на семейството си и ги продава.</p>
      <p>"Нямахме друг избор“, казва той. Инвеститорите в OneCoin с подобни истории като неговата не са малко.</p>
      <p>В Европа приходите започнали да намаляват с времето. Но в Африка, Близкия Изток и Индия тенденцията била друга. Хората продавали всичко, което могат – дори и къщите си, за да инвестират в OneCoin. Но парите от инвестициите им така и не се появили. "Нямаме вече надежда“, казват те.</p>
      <p>
        <b>Но един от главните въпроси остава – къде е Ружа Игнатова?</b>
      </p>
      <p>Когато Джейми Бартлет започва разследването си, все още никой не знае накъде е поела Криптокралицата след като е кацнала в Атина. Някои твърдят, че тя притежава руски и украински паспорти, които й позволяват да пътува между Русия и Дубай. Не е изключено нейните "съюзници с власт“, да я укриват някъде в България. А може и да се разхожда свободно след пластична операция, която прикрива идентичността й напълно.</p>
      <p>"Някой ми каза, че тя е в Лондон. Други твърдят, че е умряла, което също е възможно“, пише  Бартлет.  Той се свързва с частния детектив Алън Маклийн, който е категоричен, че има нещо много важно, върху което трябва да се съсредоточим – начинът й на живот преди OneCoin.</p>
      <p>“Кои са били приятелите й преди това? Какъв е бил начинът и на живот? Какво е било семейството й?“, казва Маклийн. Друг съвет, който дава е журналистите да разберат къде е била тя с яхтата си.</p>
      <p>"Трябва да свалим GPS-а от нея“, насърчава той.</p>
      <p>Макар и да е нелегално, той не се шегува. След това ги съветва да проверят какви модели яхти са купувани в Атина малко след като Ружа е пристигнала там от София.</p>
      <p>"Според мен тя се движи някъде около Средиземно море“, предполага детективът.</p>
      <p>Няколко седмици по-късно се появява и с истински доказателства. Негови колеги, също частни детективи, му пращат снимки на Ружа от скъпи ресторанти в Атина. Служителите в тези ресторанти потвърждават и пред тях, и пред Бартлет, че Криптокралицата е била техен клиент.</p>
      <p>
        <b>Ружа е все още жива и се намира в гръцката столица, без да се страхува, че ще бъде арестувана.</b>
      </p>
      <p>Малко по-късно се появява и друга следа. Бартлет посещава събитие на OneCoin в Букурещ, където се лее скъпо шампанско, а гостите го гледат подозрително. По-късно разбира, че доктор Ружа е била точно под носа му – в същата зала, но леко променена от лека пластична операция. А навярно, за да се движи толкова свободно из Европа, тя притежава и фалшив паспорт.</p>
      <p>След това журналистът подхваща друга следа – в миналото Ружа най-често се появява във Франкфурт. Дори дъщеря й живее там. Бартлет отива на място, за да разследва старите адреси на Ружа в германският град, но не открива нищо. Няколко дни по-късно получава обаждане от доверен източник, чието име не споменава. Оказва се, че е прав.</p>
      <p>"Да, тя прекарва много време във Франкфурт. Просто трябва да откриете къщата и ще откриете нея“, казва му той.</p>
      <p>На 5 ноември 2019 година братът на Ружа, Константин, заявява пред съда, че тя го е омаяла със същите думи, с които и инвеститорите – че онези, които не й вярват са хейтъри. После изчезнала с "голям паспорт“, тъй като се страхувала, че някой от приближените й ще я издаде на ФБР.</p>
      <p>OneCoin продължава да отрича обвиненията.</p>
      <p>"Нашите клиенти, нашите партньори и нашите адвокати успешно се борят с тези клевети по целия свят и сме сигурни, че нашата визия за нова система,  основана на базата на финансова революция, ще бъде установена“, казват от компанията.</p>
      <p>Още от самото начало, доктор Ружа знае, че ще има достатъчно отчаяни или алчни хора, които да заложат на OneCoin. Тя е наясно, че истините и лъжите трудно се различават, когато има толкова много информация онлайн. Знае и че властите, полицията и медиите трудно ще разберат какво се случва. И най-важното от всичко – тя правилно предвижда, че когато те най-накрая разберат какво се случва, тя ще е изчезнала... Заедно с всичките пари!</p>
      <p> </p>
      <related>
        <h4>Още по темата</h4>
        <a href="https://www.dnes.bg/usa/2019/11/18/sinyt-na-djordj-bush-vzel-300-000-ot-izdirvanata-ruja-ignatova.429963"/>
        <a href="https://www.dnes.bg/notifikacii/2019/11/15/bratyt-na-ruja-ignatova-se-prizna-za-vinoven-za-prane-na-pari.429714"/>
        <a href="https://www.dnes.bg/top-novini/2019/03/11/sluhovete-za-onecoin-kralicata-ruja-ot-sozopol-do-ne-e-sred-jivite.404216"/>
      </related>
    </article>
  </body>
</html>