<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837697-za-dva-roki-ukrayina-narostila-import-tovariv-z-rf-na-12-7-statistika"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T15:08:00+00:00"/>
    <meta property="og:title" content="За два роки Україна наростила імпорт товарів з РФ на 12,7% - статистика"/>
    <meta property="og:description" content="КИЇВ. 25 листопада. УНН. У січні-вересні 2019 року Україна імпортувала з Росії товарів на 5 млрд 416 млн дол., що на 12,7% більше, ніж за аналогічний період …"/>
  </head>
  <body>
    <article>
      <h1>За два роки Україна наростила імпорт товарів з РФ на 12,7% - статистика</h1>
      <address><time datetime="2019-11-25T15:08:00+00:00">25 Nov 2019, 15:08</time> by <a rel="author">Петро Івасюк</a></address>
      <p><b>КИЇВ. 25 листопада. УНН.</b> У січні-вересні 2019 року Україна імпортувала з Росії товарів на 5 млрд 416 млн дол., що на 12,7% більше, ніж за аналогічний період 2017 року. Про це свідчать дані Держстатистики, передає <b>УНН</b>.</p>
      <p>При цьому, експорт українських товарів до РФ впав. За 9 місяців цього року Україна поставила до Росії товарів на 2 млрд 453 млн дол., що на 16,5% менше, ніж у січні-вересні 2017 року.</p>
      <p>Конкретної структури закупівель з РФ Держстатистики не наводить.</p>
      <p>Нагадаємо, у травні 2018 року Україна оприлюднила оновлені списки компаній, на які поширюються антиросійські економічні санкції. Так, під обмежувальні заходи РНБО потрапили 1748 фізичних і 756 юридичних осіб.</p>
      <p>Мета санкцій - заборонити бізнесу з російським корінням працювати в Україні, проте іноді вони стосуються і тих компаній, які працюють за межами нашої країни, але допомагають українським виробникам поставляти свій товар на російську територію.</p>
      <p>Так, наприклад, серед підсанкційних компаній є російські та білоруські фірми-посередники ТОВ "Мир Пива" з реєстрацією у Мінську і ТОВ "Белтрейд" (Смоленськ, Росія).</p>
      <p>За даними Зарічного райсуду міста Суми, через ТОВ "Мир Пива" продукція українського виробника ТОВ "Снек Експорт" (<a href="https://www.unn.com.ua/uk/news/1724818-rodinna-kompaniya-deputata-ribalki-pidpisuvala-ugodi-z-kontragentami-v-lnr-sud">снеки</a>) поставлялася на територію РФ і ОРДЛО.</p>
      <p>А згідно з інформацією, оприлюдненою журналістом Денисом Казанським, від ТОВ "Мир Пива" українські снеки відправлялися саме на ТОВ "Белтрейд".</p>
      <p>Відзначимо, що ТОВ "Снек Експорт" належить батькові народного депутата ВРУ VIII скликання Сергія Рибалки - Віктору Рибалці.</p>
      <p>Додамо, що в СБУ зараз продовжують розслідувати факти продажу снеків ТОВ "<a href="https://www.unn.com.ua/uk/exclusive/1730976-sbu-rozsliduye-fakti-prodazhu-snekiv-deputata-ribalki-v-okupovanomu-krimu">Снек Експорт</a>" на окупованих територіях, у тому числі і Криму.</p>
      <p>Паралельно з цим СБУ розслідує кримінальне провадження за фактом можливого скоєння державної зради екснардепом Сергієм <a href="https://www.unn.com.ua/uk/exclusive/1786087-dbr-peredalo-spravu-za-pidozroyu-ribalki-u-derzhzradi-do-sbu">Рибалкою</a>.</p>
    </article>
  </body>
</html>