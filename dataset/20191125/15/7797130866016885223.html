<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546842/Tri-republikanaca-i-cak-osamnaest-demokrata-u-trci-za-novog-stanovnika-Bele-kuce.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T15:12:00+00:00"/>
    <meta property="og:title" content="Tri republikanca i čak osamnaest demokrata u trci za novog stanovnika Bele kuće"/>
    <meta property="og:description" content="Sjedinjene Američke Države spremaju se za predsedničke izbore krajem 2020. godine, a kako vreme odmiče, kristališu..."/>
  </head>
  <body>
    <article>
      <h1>Tri republikanca i čak osamnaest demokrata u trci za novog stanovnika Bele kuće</h1>
      <address>
        <time datetime="2019-11-25T15:12:00+00:00">25 Nov 2019, 15:12</time>
      </address>
      <p>Sjedinjene Američke Države spremaju se za predsedničke izbore krajem 2020. godine, a kako vreme odmiče, kristališu se favoriti za nominaciju ispred Demokratske i Republikanske stranke.</p>
      <p>Kako piše <b><a href="https://www.nytimes.com/reuters/2019/11/24/us/politics/24reuters-usa-election-2020-candidates-factbox.html">Njujork Tajms</a></b>, kod demokrata se za kandidaturu za predsednika nadmeće 18 kandidata, dok kod vladajućih republikanaca za sada samo tri, uključujući i aktuelnog predsednika SAD.</p>
      <p>Predstavljamo vam političare demokrata i republikanaca sa najvećim šansama za dobijanje kandidature.</p>
      <h3>Ko su favoriti demokrata?</h3>
      <p>
        <i>Džozef Bajden</i>
      </p>
      <p>Bajden (77) je u trku za nominaciju ušao u aprilu ove godine. Osam godina je bio potpredsednik SAD u administraciji Baraka Obame, a 36 godina je proveo u Senatu.</p>
      <p>Što se tiče pozicije iz perspektive birača, bivši potpredsednik stoji na centru u debati o tome da li budući kandidat treba da bude politički veteran ili novo lice, kao i da li liberalan ili umereni kandidat imaju veću šansu da poraze aktuelnog predsednika Trampa.</p>
      <figure>
        <img src="https://rs.n1info.com/Picture/84879/jpeg/2016-07-28T215822Z_387030388_S1BETSGEEWAB_RTRMADP_3_USA-POLICE-BATONROUGE.JPG"/>
        <figcaption>
          <cite>Izvor: Reuters/Jonathan Bachman</cite>
        </figcaption>
      </figure>
      <p>Često se pozivajući na nadimak "Džo srednja klasa", Bajden ističe da potiče iz radničke klase, kao i da je sposoban da radi u dvostranačkom okruženju.</p>
      <p>
        <i>Elizabet Voren</i>
      </p>
      <p>Senatorka iz Masačusetsa (70) je predvodnica liberalne struje unutar stranke i žestoki je kritičar Vol Strita. Jedna je od najzaslužnijih za osnivanje Federalnog biroa za finansijsku zaštitu potrošača nakon finansijske krize 2008. godine.</p>
      <figure>
        <img src="https://rs.n1info.com/Picture/76431/jpeg/voren.JPG"/>
        <figcaption>
          <cite>Izvor: REUTERS/Yuri Gripas/File Photo</cite>
        </figcaption>
      </figure>
      <p>Njena kampanja je u usponu u prethodnim mesecima i po anketama je izjednačila rejting sa Bajdenovim. Poruke koje šalje biračima se uglavnom odnose na borbu protiv korupcije, a obećala je da će se kao predsednica boriti protiv "pokvarenog sistema koji favorizuje bogate".</p>
      <p>
        <i>Berni Sanders</i>
      </p>
      <p>Senator iz Vermonta (78) izgubio je u trci za predsedničku nominaciju od Hilari Klinton 2016. godine, ali sada je ponovo ušao u borbu.</p>
      <p>Kao i do sada, trudi se da bude drugačiji od svih liberalnih kandidata temama koje je u etar uveo u prošlom predizbornom ciklusu.</p>
      <p><b><a href="http://rs.n1info.com/Svet/a531908/Berni-Sanders-izasao-iz-bolnice-potvrdjeno-da-je-doziveo-srcani-udar.html">U oktobru je preživeo srčani udar</a></b>, ali to nije imalo uticaja na njegov rejting.</p>
      <figure>
        <img src="https://rs.n1info.com/Picture/75505/jpeg/berni.JPG"/>
        <figcaption>
          <cite>Izvor: REUTERS/Stephen Lam</cite>
        </figcaption>
      </figure>
      <p>Među njegovim predlozima i obećanjima nalaze se besplatna školarina u javnim školama, minimalna satnica rada od 15 dolara i jedinstven sistem zdravstvene zaštite. Takođe uživa <b><a href="http://rs.n1info.com/Svet/a536360/Oko-25.000-ljudi-na-prvom-skupu-Bernija-Sandersa-nakon-srcanog-udara.html">podršku najmlađe članice Kongresa u istoriji SAD Aleksandrije Okasio Kortez</a></b>.</p>
      <p>Sredstva za kampanju prikuplja isključivo sitnim donacijama.</p>
      <p>
        <i>Pit Bitidžič</i>
      </p>
      <p>Gradonačelnik grada Saut Bend u Indijani Pit Bitidžič (37) uzdigao se od anonimnog političara do jedne od najsjajnijih zvezda budućnosti iz redova demokrata, a veoma je popularan među mlađim biračima.</p>
      <p>Diplomac je Harvarda, govori sedam stranih jezika i služio je u Avganistanu kao rezervista američke mornarice.</p>
      <figure>
        <img src="https://rs.n1info.com/Picture/292404/jpeg/2019-11-21T044808Z_1983717070_HP1EFBL0DC830_RTRMADP_3_USA-ELECTION-DEBATE.JPG"/>
        <figcaption>
          <cite>Izvor: REUTERS/Brendan Mcdermid</cite>
        </figcaption>
      </figure>
      <p>Ukoliko bi osvojio nominaciju, Bitidžič bi postao prvi kandidat neke velike partije za predsednika koji je homoseksualac.</p>
      <p>Nedavne ankete su pokazale da ovaj mladi demokrata ima prednost u odnosu na druge kandidate u Ajovi i Nju Hempširu.</p>
      <p>
        <i>Majkl Blumberg</i>
      </p>
      <p>Bivši gradonačelnik Njujorka, medijski mogul i milijarder (77) je <b><a href="http://rs.n1info.com/Svet/a546596/Blumberg-ulazi-u-trku-za-predsednika-SAD.html">saopštio u nedelju da ulazi u trku za predsedničku kandidaturu</a></b>, iako je još u martu izjavio da ga ne zanima nominacija.</p>
      <p>Blumberg, koji je osmi najbogatiji Amerikanac po Forbsovoj listi, će imati prednost u odnosu na ostale jer će moći sam da finansira kampanju i unajmljuje osoblje za izborni štab.</p>
      <figure>
        <img src="https://rs.n1info.com/Picture/144359/jpeg/063_583828954.jpg"/>
        <figcaption>
          <cite>Izvor: AFP/Joe Raedle</cite>
        </figcaption>
      </figure>
      <p>Saveznike u redovima demokrata je dobio svojim zalaganjem za borbu protiv klimatskih promena i borbi za smanjenje broja zločina počinjenih vatrenim oružjem.</p>
      <p>Blumberg je bio gradonačelnik Njujorka od 2002. do 2013. godine.</p>
      <h3>Tramp favorit kod republikanaca</h3>
      <p>Stranka je na meti kritika jer mnogi funkcioneri tvrde da je svaka konkurencija Trampu praktično onemogućena. Ipak, predsednik će imati najmanje dva izazivača.</p>
      <p>
        <i>Donald Tramp</i>
      </p>
      <p>Tramp (73) je šokirao politički establišment 2016. godine kada je osvojio kandidaturu republikanaca, a zatim i pobedio na predsedničkim izborima.</p>
      <figure>
        <img src="https://rs.n1info.com/Picture/289836/jpeg/tramp-r.JPG"/>
        <figcaption>
          <cite>Izvor: REUTERS/Yuri Gripas</cite>
        </figcaption>
      </figure>
      <p>Trenutno se suočava sa zahtevima za impičment (smenu) u Predstavničkom domu zbog sumnji da je nagovarao Ukrajinu da pokrene istragu koja bi njemu donela političku korist.</p>
      <p>Mogul za nekretnine svoju kampanju bazira na obećanjima o snažnoj privredi, kao i antiimigrantskoj retorici koja mu je bila jedna od glavnih oruđa na izborima pre tri godine.</p>
      <p>
        <i>Džo Volš</i>
      </p>
      <p>Bivši kongresmen Volš (57) postao je jedan od najglasnijih Trampovih kritičara, za koga kaže da nije konzervativac, kao i da je nedostojan javne funkcije.</p>
      <figure>
        <img src="https://rs.n1info.com/Picture/292407/jpeg/2019-11-14T181703Z_1945085654_RC26BD9RE46X_RTRMADP_3_USA-ELECTION.JPG"/>
        <figcaption>
          <cite>Izvor: REUTERS/Brian Snyder</cite>
        </figcaption>
      </figure>
      <p>Volš je osvojio mesto u Predstavničkom domu Kongresa 2010. godine kao deo Pokreta čajanka, ali je dve godine kasnije izgubio od demokrate Temija Dakvorta. Nakon što je napustio Kongres, postao je voditelj radijskog tok šou programa na lokalnoj stanici u Čikagu.</p>
      <p>
        <i>Bil Veld</i>
      </p>
      <p>Nekadašnji guverner Masačusetsa Bil Veld (74) bio je kandidat libertarijanaca za potpredsednika SAD na izborima 2016. godine.</p>
      <figure>
        <img src="https://rs.n1info.com/Picture/292408/jpeg/2019-11-13T202050Z_305528546_RC2KAD9G1CXM_RTRMADP_3_USA-ELECTION-WELD.JPG"/>
        <figcaption>
          <cite>Izvor: REUTERS/Brian Snyder</cite>
        </figcaption>
      </figure>
      <p>Stalni je kritičar Donald Trampa, a kada je ove godine objavio trku za nominaciju, rekao je da se glas američkog naroda ignoriše i da nacija pati.</p>
    </article>
  </body>
</html>