<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/amenda-de-peste-3-000-de-lei-pentru-radet-dupa-accidentul-cu-doua-masini-care-au-cazut-in-groapa-20099213"/>
    <meta property="og:site_name" content="Cancan.ro"/>
    <meta property="article:published_time" content="2019-11-25T15:58:07+00:00"/>
    <meta property="og:title" content="Amendă de peste 3.000 de lei pentru RADET după accidentul cu două mașini care au căzut în groapă"/>
    <meta property="og:description" content="Polițiștii au aplicat, luni, o amendă în valoare de 3.045 de lei, după accidentul cu cele două mașini care au căzut în groapă, parte a lucrărilor RADET,"/>
  </head>
  <body>
    <article>
      <h1>Amendă de peste 3.000 de lei pentru RADET după accidentul cu două mașini care au căzut în groapă</h1>
      <address><time datetime="2019-11-25T15:58:07+00:00">25 Nov 2019, 15:58</time> by <a rel="author">A.N.</a></address>
      <p>
        <b>Polițiștii au aplicat, luni, o amendă în valoare de 3.045 de lei, după accidentul cu cele două mașini care au căzut în groapă, parte a lucrărilor RADET, pentru că acordul pentru restricții rutiere era expirat.</b>
      </p>
      <p>Potrivit Brigăzii Rutiere, după accidentul care a avut loc pe Aleea Compozitorilor, a fost aplicată o amendă în valoare de 3.045 de lei pentru RADET, deoarece s-au creat restricții având acordul expirat din data de 20 noiembrie.</p>
      <p><i><b>„În urma verificărilor efectuate, a fost întocmit proces verbal de aplicare a sancțiunii contravenționale în valoare de 3045 lei pentru crearea de restricții în partea carosabilă pe Aleea Compozitorilor, având acordul Brigăzii Rutiere din data de 20.11.2019 expirat (valabil 48 de ore)”</b></i>, a transmis, luni, Brigada Rutieră.</p>
      <p>Duminică seară, în jurul orei 21.30, două mașini care circulau pe Aleea Compozitorilor dinspre Bulevardul 1 Mai, în momentul în care au ajuns în dreptul imobilului cu nr. 13, au cazut într-un șanț săpat în carosabil, parte a unei lucrări de termoficare RADET, a anunțat Brigada Rutieră.</p>
      <p>Unul dintre șoferi a fost rănit ușor. Alexandru Burghiu, șeful Termoenergetica (societate care preia activitatea RADET) a declarat, pentru MEDIAFAX, că doi indivizi, care au ieșit inițial dintr-un bar, ar fi aruncat cele 9 semnalizatoare în groapa în care au căzut cele două mașini.</p>
    </article>
  </body>
</html>