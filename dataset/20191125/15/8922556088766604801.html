<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/sista-strackan-for-nya-lastbilsregler-i-eu-5459565.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T15:27:55+00:00"/>
    <meta property="og:title" content="Sista sträckan för nya lastbilsregler i EU"/>
    <meta property="og:description" content="EU Färden mot nya lastbilsregler i EU har varit både lång och krokig.Nu är det dags för leverans – om måndagskvällens avgörande kompromissförhandling går som den ska."/>
  </head>
  <body>
    <article>
      <h1>Sista sträckan för nya lastbilsregler i EU</h1>
      <h2>EU Färden mot nya lastbilsregler i EU har varit både lång och krokig.Nu är det dags för leverans – om måndagskvällens avgörande kompromissförhandling går som den ska.</h2>
      <address><time datetime="2019-11-25T15:27:55+00:00">25 Nov 2019, 15:27</time> by <a rel="author">Wiktor Nummelin/TT</a></address>
      <figure>
        <img src="https://img11.ntm.eu/unt/public/img/5459566/1125163005/svenske-eu-parlamentsledamoten?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Fredrik Persson / TT | Svenske EU-parlamentsledamoten Johan Danielsson (S). Arkivfoto.</figcaption>
      </figure>
      <p>Vilka villkor som ska gälla för lastbilar och deras chaufförer runt om i EU har varit en stridsfråga i flera år. I nord och i väst har irritationen varit stor över både åkare och chaufförer från syd och öst och deras möjlighet att konkurrera med låga löner och mindre krav. Östländerna har samtidigt kämpat hårt för en så fri och öppen marknad som möjligt.</p>
      <p>Till sist är nu ändå en lösning på gång. På måndagskvällen ska företrädare för EU-parlamentet, medlemsländerna och kommissionen samlas en sista gång, i avsikt att slå fast en slutgiltig kompromiss.</p>
      <blockquote>Det hoppas jag verkligen. Situationen på vägarna kan inte fortsätta som den är. Människor utnyttjas dagligen, säger svenska EU-parlamentsledamoten Johan Danielsson (S).</blockquote>
      <p>Stridsfrågorna har varit många, exempelvis om att då och då tvinga tillbaka lastbilarna till sina hemländer, för att undvika att de åker från land till land för att bedriva inrikestrafik.</p>
      <blockquote>Det ska inte vara så man bara kan åka över till Norge och köra ett tag, konstaterar Danielsson, som förhandlar för EU-parlamentets samlade socialdemokrater.</blockquote>
      <p>En eventuell uppgörelse behöver senare slås fast av både EU-parlamentet och medlemsländerna. Det väntas dock i så fall endast bli en formalitet.</p>
      <h3>Fakta</h3>
      <p>
        <b>Fakta: EU:s vägpaket</b>
      </p>
      <p>EU-kommissionen lade i maj 2017 fram ett stort vägpaket innehållande bland annat nya regler för cabotagetrafik – när exempelvis en lastbilschaufför anlänt till ett land med last från ett annat och därefter utför inrikestransporter i det landet – samt arbetsvillkor för chaufförer och stävjandet av "brevlådeföretag" inom åkeribranschen.</p>
      <p>Kommissionens grundförslag förespråkar obegränsat antal cabotagekörningar under en femdagarsperiod, samtidigt som chaufförerna ges rätt till samma arbetsvillkor som i det land där de befinner sig.</p>
      <p>EU-parlamentet vill bara tillåta obegränsat antal körningar under tre dygn, medan EU:s medlemsländer vill ha max tre cabotagekörningar under sju dygn. Både medlemsländerna och parlamentet vill samtidigt se en "avsvalning" där fordonet efter cabotagekörningarna måste lämna landet i minst fem dygn. Olika åsikter råder sedan kring hur ofta fordonen behöver återvända till sitt hemland och var och hur länge chaufförerna måste vila.</p>
      <p>Slutliga kompromissförhandlingar har pågått under hösten i hopp om en uppgörelse i november.</p>
    </article>
  </body>
</html>