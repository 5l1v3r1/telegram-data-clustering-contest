<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/vlada-pujci-alitalii-dalsi-penize-zrejme-k-nelibosti-ek_535577.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T15:27:00+00:00"/>
    <meta property="og:title" content="Vláda půjčí Alitalii další peníze, zřejmě k nelibosti EK"/>
    <meta property="og:description" content="Italská vláda dá ztrátovým aerolinkám Alitalia další půjčku, tentokrát 400 milionů eur (10,2 miliardy korun). Informovala o tom agentura Reuters s odvoláním na..."/>
  </head>
  <body>
    <article>
      <h1>Vláda půjčí Alitalii další peníze, zřejmě k nelibosti EK</h1>
      <address><time datetime="2019-11-25T15:27:00+00:00">25 Nov 2019, 15:27</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Italská vláda dá ztrátovým aerolinkám Alitalia další půjčku, tentokrát 400 milionů eur (10,2 miliardy korun). Informovala o tom agentura Reuters s odvoláním na dva obeznámené zdroje. Minulý čtvrtek vypršel několikrát posunutý termín pro podání závazné nabídky na zadluženou leteckou společnost, skupina zájemců z transakce vycouvala. Postup Říma není v souladu s pravidly pro poskytování státní podpory a mohl by vzbudit nevoli Evropské komise, tvrdí jeden ze zdrojů. Italské ministerstvo průmyslu na žádost Reuters o komentář nereagovalo.</b>
      </p>
      <p>Italská letecká společnost v minulosti prošla dvěma neúspěšnými záchrannými programy, a to v letech 2009 a 2014. Za 70 let své existence byl podnik v zisku jen párkrát, navzdory několika reorganizacím a finančním injekcím. Od roku 2017 je pod zvláštní správou a Řím pro firmu od té doby hledá kupce. Od května 2017 aerolinky dostaly od vlády 900 milionů eur. Půjčku ani úroky 150 milionů eur ale nesplácí.</p>
      <p>Letecká společnost funguje díky svým hotovostním rezervám a předpokládá se, že peníze jí nyní dojdou na konci roku, uvedla agentura Reuters.</p>
      <p>Italské státní dráhy Ferrovie dello Stato (FS), které měly vést chystané konsorcium zájemců, jednaly o záchraně letecké společnosti s italskou průmyslovou skupinou Atlantia a americkou Delta Air Lines. Zájem projevila i německá Lufthansa. FS minulý týden uvedly, že pro pro převzetí Alitalie nejsou podmínky. Stáhla se i Lufthansa, která nabídla obchodní partnerství, ale investovat do projektu zřejmě nechce.</p>
      <p>
        <b>Z kapes daňových poplatníků</b>
      </p>
      <p>FS dostaly na předložení plánu záchrany více než rok. Stát byl připraven uvolnit 400 milionů eur pod podmínkou, že státní dráhy učiní závaznou nabídku. Nyní stát dosadí nového správce.</p>
      <p>Bez finančních prostředků Alitalii, pro níž pracuje kolem 11 600 lidí, hrozí likvidace. "Ministr průmyslu nynější správce požádá, aby místo uvolnili správci novému, který bude mít mandát osekat pracovní sílu i letadla," uvedl jeden ze zdrojů. "Řím jmenování nového správce využije k obejití unijních pravidel pro poskytnutí státní podpory a Alitalii uvolní dalších 400 milionů eur," dodal.</p>
      <p>Podle analytiků už ztrátovou leteckou společností proteklo devět miliard eur z kapes daňových poplatníků. Alitalia denně prodělá 700 tisíc eur, napsala agentura Reuters.</p>
    </article>
  </body>
</html>