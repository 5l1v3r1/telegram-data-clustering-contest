<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908712"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T15:49:00+00:00"/>
    <meta property="og:title" content="&quot;Юбер&quot; остана без лиценз в Лондон"/>
    <meta property="og:description" content="Акциите на &quot;Юбер&quot; (Uber) поевтиняват с близо 5% на американската извънборсова търговия, след като приложението за споделено пътуване на компанията беше лишено от лондонския си лиценз."/>
  </head>
  <body>
    <article>
      <h1>"Юбер" остана без лиценз в Лондон</h1>
      <address><time datetime="2019-11-25T15:49:00+00:00">25 Nov 2019, 15:49</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Акциите на "Юбер" (Uber) поевтиняват с близо 5% на американската извънборсова търговия, след като приложението за споделено пътуване на компанията беше лишено от лондонския си лиценз.</p>
      <p>В понеделник компанията загуби лиценза си да работи в столицата на Великобритания, тъй като Транспортният регулатор на Лондон разкри, че са били извършени повече от 14 000 пътувания с незастраховани шофьори.</p>
      <p>Лондонският транспортен регулатори заяви, че е решил да не удължава лиценза на "Юбер" за британската столица поради "редица нарушения, които излагат на риск пътниците и тяхната безопасност". Транспортният регулатор добави, че компанията за споделено пътуване не изпълнява необходимите изисквания за издаване на лиценза, информира <a href="https://bnr.bg/post/101196263/uber-zagubi-licenza-si-za-spodeleno-patuvane-v-london">БНР.</a></p>
      <p>Лондон e най-големият европейски пазар за "Юбер", като компанията Uber London Ltd. вероятно ще обжалва решението и ще продължи да действа по време на юридическите спорове.</p>
      <p>През септември 2017 година Лондонският транспортен регулатор обяви, че няма да предостави на "Юбер" петгодишно разрешително за работа в Лондон, но тогава британски съд даде 15-месечно удължаване на лиценза на компанията.</p>
      <p>Сега "Юбер" разполага с 21 дни за обжалване на решението, като през този срок ще може да продължи дейността, както и по време на евентуален процес по обжалване. Компанията може да се опита да направи промени, за да покаже на магистратите, че е способна и подходяща да изпълнява дейността си към момента на обжалването.</p>
      <p>Джейми Хийууд, регионален генерален мениджър на "Юбер" за Северна и Източна Европа, заяви: "Решението на транспортния регулатор да не подновява лиценза на "Юбер" за Лондон е необичайно и погрешно и ние ще го обжалваме".</p>
      <p>"От името на 3,5 милиона пътници и 45 хиляди лицензирани водачи, които зависят от "Юбер" в Лондон, ние ще продължим да работим както обикновено и ще направим всичко възможно, за да работим с транспортния регулатор в опит да разрешим тази ситуация", добави той.</p>
    </article>
  </body>
</html>