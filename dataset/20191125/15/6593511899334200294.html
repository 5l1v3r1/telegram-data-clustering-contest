<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908710"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T15:47:00+00:00"/>
    <meta property="og:title" content="Отрицателните лихви постепенно се утвърждават в Европа"/>
    <meta property="og:description" content="След половин десетилетие на отрицателни лихвени проценти един от най-големите скандинавски пенсионни фондове прави изчисления, за да разбере дали това е само началото на един по-дълъг процес"/>
  </head>
  <body>
    <article>
      <h1>Отрицателните лихви постепенно се утвърждават в Европа</h1>
      <address><time datetime="2019-11-25T15:47:00+00:00">25 Nov 2019, 15:47</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>След половин десетилетие на отрицателни лихвени проценти един от най-големите скандинавски пенсионни фондове прави изчисления, за да разбере дали това е само началото на един по-дълъг процес, пише <a href="https://www.bloombergtv.bg/novini-ot-sveta/2019-11-25/otritsatelnite-lihvi-postepenno-se-utvarzhdavat-v-evropa">Bloomberg.</a></p>
      <p>Ръководителят на инвестициите във финландското дружество за взаимно пенсионно осигуряване Ilmarinen Мико Мурсула споделя, че неговата индустрия едва сега започва да открива какви нови предизвикателства отрицателните лихви могат да отключат.</p>
      <p>Това означава, че „ние просто правим първите стъпки“ в корекциите на портфейла, посочва Мурсула в интервю за Bloomberg в Хелзинки. Той смята, че реалният удар е дошъл след края на лятото, когато стана почти невъзможно да се намерят държавни облигации с положителна доходност в по-голямата част от еврозоната.</p>
      <p>Стъпките, които Мурсула е предприел досега, го отдалечиха от лесно продаваемите активи, тъй като ликвидността се превръща в лукс. Това е начин за запазване на възвръщаемостта, но също така означава, че пенсионната индустрия се съсредоточава в много „по-неясни класове активи“.</p>
      <p>Лихвените проценти в еврозоната за първи път паднаха под нулата през 2014 г., след като две години по-рано Дания наложи отрицателни лихви, които задържа рекордно дълго време. В същото време шведите живеят с тази политика от 2015 г.</p>
      <p>Според Европейската централна банка (ЕЦБ) приспособителната парична политика все още е необходима, тъй като растежът в еврозоната се забавя.</p>
      <p>През август стойността на световните активи, търгуващи се с отрицателни лихви, достигна 17 трлн. долара. В момента оценките показват, че тези активи са около 12 трлн. долара. Във Финландия дълг на стойност 131 млрд. долара се търгува с отрицателна доходност към 18 ноември, което е намаление от 178,9 млрд. долара през август. По-голямата част от ценните книжа, емитирани от правителството, имат доходност под нулата.</p>
      <p>Първоначално смятани за краткосрочно решение, отрицателните лихви постепенно се утвърждават в Европа и изглежда, че тази ера не е близо до своя край.</p>
    </article>
  </body>
</html>