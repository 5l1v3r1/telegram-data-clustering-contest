<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-political-drama-make-way-for-us-uddhav-thackeray-to-bjp-at-parade-of-mlas-2867848.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T15:22:39+00:00"/>
    <meta property="og:title" content="हमारे लिए रास्ता खाली करो, उद्धव ठाकरे ने विधायकों की परेड में भाजपा से कहा"/>
    <meta property="og:description" content="शिवसेना प्रमुख उद्धव ठाकरे ने सोमवार को भाजपा से कहा कि वह महाराष्ट्र में सरकार बनाने के लिए शिवसेना-राकांपा-कांग्रेस गठबंधन के लिए ''रास्ता खाली करे।&quot; वह यहां होटल हयात में तीनों दलों..."/>
  </head>
  <body>
    <article>
      <h1>हमारे लिए रास्ता खाली करो, उद्धव ठाकरे ने विधायकों की परेड में भाजपा से कहा</h1>
      <address><time datetime="2019-11-25T15:22:39+00:00">25 Nov 2019, 15:22</time> by <a rel="author">लाइव हिंदुस्तान टीम,मुंबई</a></address>
      <p>शिवसेना प्रमुख उद्धव ठाकरे ने सोमवार को भाजपा से कहा कि वह महाराष्ट्र में सरकार बनाने के लिए शिवसेना-राकांपा-कांग्रेस गठबंधन के लिए ''रास्ता खाली करे।" वह यहां होटल हयात में तीनों दलों के विधायकों की परेड में बोल रहे थे। उन्होंने कहा, "हमारी लड़ाई सिर्फ सत्ता के लिए नहीं है, बल्कि सत्यमेव जयते के लिए है। आप हमें जितना तोड़ने की कोशिश करेंगे, हम उतना ही एकजुट होंगे।" </p>
      <p>इस दौरान राकांपा प्रमुख शरद पवार भी मौजूद थे। पवार ने कहा कि भाजपा ने सत्ता हथियाने के लिए उन राज्यों में भी सत्ता का दुरुपयोग किया जहां मतदाताओं ने उसे जनादेश नहीं दिया था। तीनों दलों के 'महा विकास अघाडी' ने अपनी शक्ति दिखाने के लिए मुंबई के पांच सितारा होटल में सोमवार की शाम 162 विधायकों की परेड कराने का निर्णय किया।</p>
      <figure>
        <iframe data-src="https://twitter.com/ANI/status/1198971214263308289?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इस कदम की घोषणा तीनों दलों के नेताओं द्वारा अपने पास सरकार गठन के लिए आवश्यक संख्या होने का दावा करने के लिए महाराष्ट्र के राज्यपाल भगत सिंह कोश्यारी को पत्र सौंपने के कुछ घंटे बाद की गई।</p>
      <p>परेड में कांग्रेस नेता अशोक चव्हाण भी मौजूद थे जिन्होंने कहा, ''हम महज 162 नहीं, 162 से अधिक हैं। हम सब सरकार का हिस्सा होंगे। मैं सोनिया गांधी का धन्यवाद व्यक्त करता हूं जिन्होंने भाजपा को रोकने के लिए इस गठबंधन की मंजूरी दी।" उन्होंने कहा, ''राज्यपाल को हमें सरकार गठन के लिए आमंत्रित करना चाहिए।"</p>
    </article>
  </body>
</html>