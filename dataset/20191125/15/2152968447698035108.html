<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/11/25/zamryznaloto-kralstvo-2-specheli-127-mln-dolara-pri-debiuta-si.430717"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T15:10:00+00:00"/>
    <meta property="og:title" content="&quot;Замръзналото кралство 2&quot; спечели 127 млн. долара при дебюта си"/>
    <meta property="og:description" content="Анимацията оглави боксофис класацията на Северна Амерка | Dnes.bg"/>
  </head>
  <body>
    <article>
      <h1>"Замръзналото кралство 2" спечели 127 млн. долара при дебюта си</h1>
      <h2>Анимацията оглави боксофис класацията на Северна Амерка</h2>
      <address><time datetime="2019-11-25T15:10:00+00:00">25 Nov 2019, 15:10</time> by <a rel="author" href="https://www.dnes.bg/author/299" target="_blank">Ния Христова</a></address>
      <p>Втората част на анимацията "Замръзналото кралство" реализира 127 милиона долара през дебютния си уикеннд на екран и оглави бокс- офис класацията на Северна Америка.</p>
      <p>В международния бокс- офис детското филмче реализира 350 милиона долара и постави нов рекорд за най- касов глобален дебют за анимация. Филмът стана и най- касов дебют за продукция на "Уолт Дисни Анимейшън Стюдиос".</p>
      <p>"Замръзналото кралство 2" се появи на екран в седмицата преди Деня на благодарността. От Дисни очакват силен втори уикенд. Оригиналната анимация "Замръзналото кралство" излезе 2013 година през празничния уикенд за Деня на благодарността и спечели 93 милиона долара през първите си пет дни на екран, припомнят агенциите.</p>
      <p>"Замръзналото кралство" бързо се превърна в сензация сред малки и големи. Филмът в продължение на 17 седмици се задържа в Топ 10 на бокс-офиса. От продажбата на билети по света реализира 1,3 милиарда долара. Анимацията спечели две награди "Оскар"- за най- добра анимация и оригинална песен за любимото парче на всички фенове, "Let It Go". Доскоро "Замръзналото кралство" оглавяваше класацията за най- касови анимации, преди да излезе римейка на "Цар Лъв".</p>
      <p>Няма да е лесно за втората част да постигне глобалния успех на оригиналната продукция. "Оригиналната продукция вдигна летвата високо, но преодоляването й не е невъзможно", смята Катлийн Таф от "Дисни", съобщиха от БТА. До този момент оценките и коментарите за втората част са позитивни. Данните показват обаче, че зрителите и професионалистите оценяват оригиналната продукция по- високо.</p>
      <p>Филмът на Джеймс Манлог "Пълно ускорение" с Крисчън Бейл и Мат Деймън е на втора позиция с приходи от 16 милиона долара. След него в класацията се нарежда "Хубав ден в квартала" с Том Ханкс и Матю Рис с 13,5 милиона долара.</p>
      <p>Другите две места в челната петица са взети от филмите "21 моста" с продажба на билети от 9,3 милиона долара и "Битката за Мидуей" с продажба на билети от 4,7 милиона долара.  </p>
      <p> </p>
    </article>
  </body>
</html>