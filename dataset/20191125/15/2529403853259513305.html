<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/genitori-contro-vigneto-sindaco-lunica-convenzione-%C3%A8-nostra-sua-responsabilit%C3%A0-sulla-salute-dei"/>
    <meta property="og:site_name" content="Oggi Treviso"/>
    <meta property="article:published_time" content="2019-11-25T15:06:42+00:00"/>
    <meta property="og:title" content="I genitori contro il vigneto: &quot;Sindaco, l'unica convenzione è la nostra. Sua la responsabilità sulla salute dei bambini&quot;"/>
    <meta property="og:description" content="VITTORIO VENETO - &quot;Per quanto riguarda la possibilità di riallacciare le trattative con la proprietà del vigneto, confermiamo assolutamente tutte le richieste da noi presentate e da lei accolte nell'ultima bozza di convenzione da lei sottopostaci”."/>
  </head>
  <body>
    <article>
      <h1>I genitori contro il vigneto: "Sindaco, l'unica convenzione è la nostra. Sua la responsabilità sulla salute dei bambini"</h1>
      <h2>I genitori dell'asilo di San Giacomo scrivono al sindaco Antonio Miatto</h2>
      <address>
        <time datetime="2019-11-25T15:06:42+00:00">25 Nov 2019, 15:06</time>
      </address>
      <p><b>VITTORIO VENETO</b> - "Per quanto riguarda la possibilità di riallacciare le trattative con la proprietà del vigneto, confermiamo assolutamente tutte le richieste da noi presentate e da lei accolte nell'ultima bozza di convenzione da lei sottopostaci”: lo dicono i genitori dell’asilo di San Giacomo al sindaco <b>Antonio Miatto</b>.<br/><br/> <br/><br/>Ad ottobre, dopo mesi di trattative, era saltato l’accordo tra comune e privato: ora si avvicina il 4 dicembre, data in cui si svolgerà l’udienza per il ricorso presentato dalla proprietà del vigneto.<br/><br/> <br/><br/>“Ognuna di quelle richieste, infatti, per noi è necessaria ed indispensabile per una convenzione seria ed imparziale, che tuteli i bambini che frequentano la scuola e che arricchisca il tessuto sociale vittoriese, come previsto dalla finalità della zona F2 – continuano i genitori rivolgendosi a Miatto -. Le chiediamo pertanto di non rivolgersi più a noi per far diminuire quelle che la proprietà ritiene delle pretese inaccettabili e le ricordiamo che, pur apprezzando il suo sforzo per venirci incontro, non spetta a noi far firmare la convenzione, ma è un suo compito”.<br/><br/> <br/><br/>“Per quanto ci riguarda, l'unica convenzione per noi possibile è quella da noi delineata e, se la proprietà non intende sottoscriverla, ci affidiamo fiduciosi alla decisione dei giudici del Tar – concludono i genitori -. Tutto il resto è una sua responsabilità, così come la salute dei bambini che frequentano la Scuola dell’Infanzia di San Giacomo".</p>
    </article>
  </body>
</html>