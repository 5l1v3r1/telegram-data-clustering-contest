<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837700-khabar-dlya-chinovnitsi-op-sud-perenis-rozglyad-skargi-na-zapobizhniy-zakhid-kondzeli"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T15:15:00+00:00"/>
    <meta property="og:title" content="Хабар для чиновниці ОП: суд переніс розгляд скарги на запобіжний захід Кондзелі"/>
    <meta property="og:description" content="КИЇВ. 25 листопада. УНН. Апеляційна палата Вищого антикорупційного суду перенесла розгляд апеляційної скарги прокурора на запобіжний захід директора …"/>
  </head>
  <body>
    <article>
      <h1>Хабар для чиновниці ОП: суд переніс розгляд скарги на запобіжний захід Кондзелі</h1>
      <address><time datetime="2019-11-25T15:15:00+00:00">25 Nov 2019, 15:15</time> by <a rel="author">Анна Мурашко</a></address>
      <p><b>КИЇВ. 25 листопада. УНН.</b> Апеляційна палата Вищого антикорупційного суду перенесла розгляд апеляційної скарги прокурора на запобіжний захід директора департаменту Офісу Президента Світлани Кондзелі. Про це журналісту <b>УНН</b> повідомив завідувач сектору взаємодії зі ЗМІ управління з організаційного забезпечення Апеляційної палати Вищого антикорупційного суду Вадим Кліщенко.</p>
      <p>"Розгляд апеляційної скарги перенесли на 2 грудня о 13:00", - сказав Кліщенко.</p>
      <p>За його словами, засідання перенесли, тому що судді були задіяні в інших засіданнях.</p>
      <p>Нагадаємо, прокурором САП до Апеляційної палати Вищого антикорупційного суду <a href="https://www.unn.com.ua/uk/news/1837119-sap-oskarzhila-zapobizhni-zakhodi-kondzeli-ta-lisnichiy?fbclid=IwAR0MYiZUXAGvMkvllAIPfW4OOTj45tZFxl7VINd6Id1Zd2jt4obs60wsApg">подано апеляційну скаргу</a> на запобіжний захід у вигляді цілодобового домашнього арешту, який було застосовано до керівниці одного з Головних департаментів Офісу Президента України. САП наполягає на триманні під вартою з альтернативою внесення 7,684 млн гривень застави.</p>
      <p>Як повідомлялося раніше, Вищий антикорупційний суд <a href="https://www.unn.com.ua/uk/news/1836089-sprava-chinovnitsi-op-kondzelyu-vidpravili-pid-domashniy-aresht?fbclid=IwAR1VTW0RMuvenkxLPxlSubF-MdskbedEMsxvxCaCajgd4-yaW-ppGs_EPHg">обрав запобіжний захід</a> директору департаменту Офісу Президента Світлані Кондзелі у вигляді цілодобового домашнього арешту.</p>
      <p>За даними САП, <a href="https://www.unn.com.ua/uk/news/1835400-chinovnitsyu-z-ofisu-zelenskogo-zatrimali-na-khabari-dzherelo?fbclid=IwAR0K4Vssg7XwzAXcxIXVPRpP63WqLRYb5fIEaPnhrTVGV5rmDnLj0UcUGBw">слідством встановлено</a>, що керівниця одного з Головних департаментів Офісу Президента, ексзаступниця міністра культури та їх співвиконавець вимагали з фізичної особи 300 тис. доларів США неправомірної вигоди за сприяння у призначенні на керівну посаду до НАК "Нафтогаз України". Їх затримано 12 листопада одразу після одержання першого траншу неправомірної вигоди у сумі 150 тисяч доларів США.</p>
      <p>Вказаним особам інкримінується вчинення злочинів, передбачених ч. 2 ст. 15, ч. 4 ст. 190, ч. 2 ст. 15, ч. 4 ст. 27, ч. 4 ст. 369 КК України.</p>
    </article>
  </body>
</html>