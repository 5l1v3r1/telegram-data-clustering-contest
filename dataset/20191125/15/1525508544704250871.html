<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780963/%D8%AA%D8%A8%D8%AF%DB%8C%D9%84-%D9%85%D8%B1%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D9%85%D9%87%D8%AF%DB%8C%D9%87-%D8%A8%D9%87-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%AC%D8%A7%D9%85%D8%B9-%D8%B2%D9%86%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T15:57:30+00:00"/>
    <meta property="og:title" content="رئیس دانشگاه علوم پزشکی شهید بهشتی مطرح کرد؛ تبدیل مرکز درمانی مهدیه به بیمارستان جامع زنان"/>
    <meta property="og:description" content="رئیس دانشگاه علوم پزشکی شهید بهشتی، با اشاره به ظرفیت های بیمارستان مهدیه، گفت: تبدیل مرکز مهدیه به بیمارستان جامع زنان در دستور کار است."/>
  </head>
  <body>
    <article>
      <h1>رئیس دانشگاه علوم پزشکی شهید بهشتی مطرح کرد؛ تبدیل مرکز درمانی مهدیه به بیمارستان جامع زنان</h1>
      <address><time datetime="2019-11-25T15:57:30+00:00">25 Nov 2019, 15:57</time> by <a rel="author" href="https://www.mehrnews.com/archive?jr=36" target="_blank">حبیب احسنی پور</a></address>
      <p>به گزارش <a href="https://www.mehrnews.com/">خبرگزاری مهر</a>، علیرضا زالی، در نشست مشترک اعضای هیئت رئیسه دانشگاه با رئیس و مسئولان بیمارستان مهدیه، ضمن قدردانی از اعضای هیئت علمی بیمارستان مهدیه  آنان را سرمایه های گرانبهای بیمارستان و دانشگاه توصیف کرد.</p>
      <p>وی با بیان اینکه بیمارستان مهدیه نسبت به سایر مراکز پزشکی، آموزشی و درمانی دانشگاه امکانات آموزشی کمتری دارد، خواستار توجه ویژه به این بیمارستان خصوصا در ابعاد آموزشی شد.</p>
      <p>رئیس دانشگاه علوم پزشکی شهید بهشتی ادامه داد: بیمارستان مهدیه پتانسیل های برجسته ای در دانشگاه دارد و به رغم استقرار در منطقه جغرافیایی خاص، می تواند در سایه توجه اعضای هیئت علمی، اساتید و کارکنان خدوم، دستاوردهای متنوع تر و گسترده تری را به دست بیاورد.</p>
      <p>زالی با تاکید بر ضرورت حفظ کرامت کادر درمان از جمله پزشکان افزود: در بیمارستان مهدیه پتانسیل رسیدن به جایگاهی بسیار ممتاز مستتر است.</p>
      <p>وی حضور در این بیمارستان در نخستین روزهای تصدی مسئولیت ریاست دانشگاه را نشانه نگاه ویژه هیئت رئیسه دانشگاه به این بیمارستان عنوان کرد.</p>
      <p>زالی با بیان اینکه تبدیل شدن مرکز مهدیه به یک بیمارستان جامع زنان در دستور کار دانشگاه قرار دارد، گفت: در حال حاضر نیز این بیمارستان در رقابت با بیمارستان های زنان دانشگاه های دیگر وضعیت خوبی دارد، بنابر این می توانیم از این فضای رقابتی نیز بهره ببریم.</p>
      <p>وی با اشاره به پتانسیل های بیمارستان مهدیه در حوزه جراحی پستان و نازایی، این بیمارستان را مستعد ایجاد دوره فلوشیپ در این دو رشته توصیف کرد و گفت: امیدواریم بتوانیم با موافقت وزارت بهداشت، درمان و آموزش پزشکی در مرکز مهدیه فلوشیپ این دو رشته را ایجاد کنیم.</p>
      <p>زالی با تاکید بر ضرورت توجه بیشتر به این مرکز برای رسیدن به جایگاه واقعی خود، اظهار کرد: در تلاشیم تا سال آینده نسبت به سال های گذشته، بودجه متفاوتی برای این مرکز تعیین شود.</p>
      <p>وی با اشاره به وجود ۱۰۰ فراگیر آموزشی در مقاطع دستیاری، اینترنی و استاجری در این مرکز، بر ضرورت توجه بیشتر به ابعاد آموزشی این بیمارستان تاکید کرد.</p>
      <p>رئیس دانشگاه علوم پزشکی شهید بهشتی در پایان یادآور شد: امیدواریم با حمایت اعضای خانواده بیمارستان مهدیه بتوانیم تصویر متفاوتی را برای این مرکز ایجاد کنیم.</p>
    </article>
  </body>
</html>