<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000113160"/>
    <meta property="og:site_name" content="MGR Online"/>
    <meta property="article:published_time" content="2019-11-25T15:19:00+00:00"/>
    <meta property="og:title" content="&quot;ป๊อกบา&quot; ดึงเช็งไม่กลับทีมชุดใหญ่ บีบ &quot;ผี&quot; ปล่อยไปชุดขาว"/>
    <meta property="og:description" content="พอล ป๊อกบา ดาวเตะของ แมนเชสเตอร์ ยูไนเต็ด เล่นสงครามจิตวิทยากับต้นสังกัดด้วยการดึงเวลารักษาตัวจากอาการบาดเจ็บให้นานกว่าเดิม เพื่อกดดันให้ทีมปล่อยตัวไปเล่นกับ รีล มาดริด ช่วงตลาดซื้อขายเดือนมกราคมนี้"/>
  </head>
  <body>
    <article>
      <h1>"ป๊อกบา" ดึงเช็งไม่กลับทีมชุดใหญ่ บีบ "ผี" ปล่อยไปชุดขาว</h1>
      <address><time datetime="2019-11-25T15:19:00+00:00">25 Nov 2019, 15:19</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011706601.JPEG"/>
      </figure>
      <p>พอล ป๊อกบา ดาวเตะของ แมนเชสเตอร์ ยูไนเต็ด เล่นสงครามจิตวิทยากับต้นสังกัดด้วยการดึงเวลารักษาตัวจากอาการบาดเจ็บให้นานกว่าเดิม เพื่อกดดันให้ทีมปล่อยตัวไปเล่นกับ รีล มาดริด ช่วงตลาดซื้อขายเดือนมกราคมนี้<br/><br/>กองกลางของ "ผีแดง" ผู้ซึ่งเป็นเป้าหมายสำคัญของ ซีเนอดีน ซีดาน นายใหญ่ของ รีล มาดริด มีข่าวว่าปฏิเสธกลับมาเล่นกับทีมชุดใหญ่ แม้ว่ากระบวนการรักษาอาการบาดเจ็บที่เท้าใกล้หายดีแล้วนับตั้งแต่เดือนกันยายนที่ผ่านมา<br/><br/>ทำให้สื่อดังจากสเปนอย่าง Cope วิเคราะห์ว่าสิ่งที่เกิดขึ้นทำเอา โอเล กุนนาร์ โซลชา ผู้จัดการทีม แมนฯยู เริ่มหมดความอดทน ประกอบกับนิยมใช้นักเตะดาวรุ่งเป็นตัวหลักมากกว่า ทำให้มีแนวโน้มว่าปีใหม่นี้แข้งเลือดเฟรนช์ จะได้ย้ายสมใจ<br/><br/>ป๊อกบา ปัจจุบันลงเล่นให้ แมนฯยู ไปแค่ 5 เกมตั้งแต่ พรีเมียร์ ลีก อังกฤษ เปิดฤดูกาล ส่วนราคาค่าตัวที่ทีมจะปล่อยให้ รีล มาดริด คาดว่าอยู่ที่ 128 ล้านปอนด์ (ประมาณ 4,990 ล้านบาท)</p>
    </article>
  </body>
</html>