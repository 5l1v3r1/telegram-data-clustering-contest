<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623345/%D8%B1%D8%A6%DB%8C%D8%B3-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7%DB%8C-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D9%81%D9%88%D8%B1%D8%A7-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D8%B4%D9%88%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T15:20:00+00:00"/>
    <meta property="og:title" content="رئیس قوه قضائیه: بازداشتی‌های حوادث اخیر فورا تعیین تکلیف شوند"/>
    <meta property="og:description" content="رئیس قوه قضائیه با اشاره به حوادث اخیر در کشور، ضمن قدردانی از مسئولان قضایی بابت سرکشی به بازداشتگاه ها، بر تعیین تکلیف فوری بازداشتی‌ها و پیگیری مستمر وضعیت آن‌ها تاکید کرد."/>
  </head>
  <body>
    <article>
      <h1>رئیس قوه قضائیه: بازداشتی‌های حوادث اخیر فورا تعیین تکلیف شوند</h1>
      <h2>برخی تصور می‌کنند که کار دستگاه قضایی فقط بگیر و ببند است</h2>
      <address>
        <time datetime="2019-11-25T15:20:00+00:00">25 Nov 2019, 15:20</time>
      </address>
      <p>
        <i>رئیس قوه قضائیه با اشاره به حوادث اخیر در کشور، ضمن قدردانی از مسئولان قضایی بابت سرکشی به بازداشتگاه ها، بر تعیین تکلیف فوری بازداشتی‌ها و پیگیری مستمر وضعیت آن‌ها تاکید کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام والمسلمین سیدابراهیم رئیسی در جلسه شورای عالی قوه قضائیه با اشاره به حوادث اخیر در کشور، افزود: طبعا با کسانی که در این حوادث، تقصیر کمتری دارند باید برخورد متناسب صورت گیرد و کسانی هم که دست به ایجاد ناامنی و اغتشاش زده‌اند، باید پرونده‌شان در اختیار دادگاه قرار گیرد تا به جرم آنان به صورت قاطعانه و بر اساس حق و عدل رسیدگی شود.</p>
      <p>به گزارش اداره کل روابط عمومی قوه قضائیه، وی گفت: برخی از اقدامات مانند تلاش برای تخریب زیرساخت‌های کشور، واقعا کار مردم نیست و باید ردپای اشرار، اغتشاشگران، معاندان و سرویس‌های بیگانه در این قبیل رویدادها را به صورت جدی دنبال کرد.</p>
      <figure>
        <img src="https://aftabnews.ir/files/fa/news/1398/9/4/363512_710.jpg"/>
      </figure>
      <p>رئیس دستگاه قضا با گرامیداشت هفته بسیج، نقش بسیج در دوران دفاع مقدس، دوران سازندگی و گام برداشتن در عرصه عمران، آبادانی و اقدامات جهادی را بی بدیل دانست.</p>
      <p>وی گفت: در اغتشاشات اخیر نیز حضور مردم و بسیجیان، بسیار راهگشا و ارزشمند بود. تفکر بسیجی باید تفکر غالب در همه حوزه‌های مدیریتی و در میان مسئولان باشد.</p>
      <p>رئیس قوه قضائیه، امنیت داخلی و اقتدار منطقه‌ای کشور را مرهون اندیشه و تفکر بسیجی دانست و اظهار داشت: در دستگاه قضایی نیز باید روز به روز تفکر بسیجی توسعه یابد. به طور کلی، هر چه مسئولیت برتر و بالاتر باشد، باید اندیشه بسیجی بیشتر رشد کند. این همان چیزی است که امروز روح امام راحل و شهدای بزرگوار را شاد می‌کند و انتظارات مقام معظم رهبری و مردم عزیز را برآورده می‌سازد.</p>
      <p>رئیسی در بخش دیگری از سخنان خود با قدردانی از عنایات اخیر رهبر انقلاب به دستگاه قضایی بابت تلاش‌های مربوط به جلوگیری از تعطیلی واحدهای تولیدی، این فرمایشات را موجب سنگین‌تر شدن مسئولیت قوه قضاییه دانست.</p>
      <p>وی افزود: برخی تصور می‌کنند که کار دستگاه قضایی فقط بگیر و ببند است. البته ما در خصوص متجاسران به قانون و هنجارشکنان، قطعا بگیر و ببند هم داریم منتها امروز یکی از کارهای جدی ما در حوزه نظارت و قضاوت، ایجاد گشایش برای تولیدکنندگان، کارآفرینان، صاحبان سرمایه و فعالان اقتصادی است.</p>
      <p>رئیس قوه قضاییه در ادامه با تاکید بر ضرورت همکاری، انسجام و وحدت همه مردم و دستگاه ها، مسئولان را در همه بخش‌ها موظف به انسجام و خدمتگزاری خالصانه به مردم دانست.</p>
      <p>وی اظهار داشت: حل مشکلات معیشتی مردم، باید دغدغه اول و اصلی همگان باشد. کنترل بازار و قیمت‌ها مساله بسیار مهمی است که در وهله اول بر عهده دولت است، اما اعلام می‌کنم که دستگاه قضایی با بهره مندی از همه ظرفیت‌های خود، در این حوزه به دولت کمک می‌کند تا فشار بر خانواده‌های کم درآمد و محرومان کاهش یابد و این همکاری بین دستگاه‌ها برای کاهش فشارهای معیشتی بر مردم، یک وظیفه عمومی است.</p>
      <p>
        <b>سه استان در جریانات اخیر ورودی زندانی نداشته‌اند</b>
      </p>
      <p>براساس این گزارش، اصغر جهانگیر، رئیس سازمان زندان‌ها و اقدامات تامینی و تربیتی کشور نیز با ارائه گزارشی از وضعیت زندان‌ها پس از حوادث اخیر و اعلام آماری از بازداشتی‌ها، گفت: خوشبختانه سه استان کشور در جریان این اتفاقات، هیچگونه ورودی به زندان نداشته‌اند.</p>
      <p>وی ادامه داد: تا کنون نیز در کل کشور، تعداد قابل توجهی از دستگیر شدگان آزاد شده‌اند که با پیگیری دادستان تهران و بازپرس‌ها که تا ساعت ۲ نیمه شب گذشته مشغول کار بودند، آمار این افراد افزایش می‌یابد.</p>
    </article>
  </body>
</html>