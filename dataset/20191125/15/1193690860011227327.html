<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/kultura/tse-pytannia-sovisti-lider-rok-hurtu-pro-ukrainskykh-artystiv-iaki-rozvazhaiut-kontsertamy-krainu-ahresora-203418.html"/>
    <meta property="og:site_name" content="5 канал"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="&quot;Це питання совісті&quot;: лідер рок-гурту про українських артистів, які розважають концертами країну-агресора"/>
    <meta property="og:description" content="Одним із критеріїв патріотичності виконавця є мова його творчості, каже співак"/>
  </head>
  <body>
    <article>
      <h1>"Це питання совісті": лідер рок-гурту про українських артистів, які розважають концертами країну-агресора</h1>
      <address>
        <time datetime="2019-11-25T15:53:00+00:00">25 Nov 2019, 15:53</time>
      </address>
      <p>Поки одні українські виконавці допомагають збирати кошти українським військовим, інші – просувають себе на російських майданчиках. Саме про це говорили з лідером рок-гурту "Цвіт кульбаби" Василем Марущаком 22 листопада в ефірі "Час: Online" на "5 каналі".</p>
      <p>"В кожного артиста має бути щось більше людське, ніж гроші. Колись мене запитували, чи буде у "Цвіту кульбаби" пісня російською мовою. Я сказав, що ні, бо це не моє. І я ніколи би цього не робив", – запевнив артист.</p>
      <p>Він додав, що одним із критеріїв патріотичності виконавця є мова його творчості.</p>
      <blockquote>"Артисти українські, які співають російською, як на мене, – це не українські артисти. Я не можу цього зрозуміти. Негативно я до цього всього ставлюся. І те, що вони їздять на концерти (в Росію – ред.), закриті вечірки тощо – це все питання совісті", – вважає він.</blockquote>
      <figure>
        <iframe src="https://www.youtube.com/embed/nkdSWFZ_2HA" width="745" height="451" data-service="Youtube" scrolling="no"/>
      </figure>
      <blockquote>Заробляти у Росії, поки інші виконавці беруть участь у благодійних концертах, допомагаючи родинам, постраждалим від війни, українським військовим, – це річ дуже дивна, вважає Марущак.</blockquote>
      <p>"Є дуже багато інших концертів за кордоном", – сказав він, зазначивши, що артист, який хоче заробити, може знайти таку можливість в іншій країні, а не в країні-агресорі, яка причетна до вбивства українських громадян.</p>
      <p>За його словами, український артистів, які вже поїхали до Росії й обжилися там, деякі європейські сцени приймати відмовляються. Таких дотримується санкцій, наприклад, Великобританія.</p>
      <p><b>Довідка:</b> Гурт "Цвіт кульбаби" виник на початку 2008 року, працює у стилі етно-фолк-рок. Назва "Цвіт кульбаби" прийшла спонтанно, "наснившись на перше квітня", кажуть учасники, і привернула увагу до фолку.</p>
      <p>2009-го "Цвіт Кульбаби" має перший концертний виступ на площі міського озера у Івано-Франківську з піснями "Катерина", "Віночок", "Зозулька", які позитивно прийняла франківська публіка. Того ж року "Цвіт Кульбаби" бере участь у Всеукраїнському фестивалі сучасної пісні "Червона Рута", де стає переможцем у жанрі рок-музики з піснею "Катерина", яка пішла в ротацію на радіо.</p>
      <blockquote>Нагадаємо, у серпні <a href="https://www.5.ua/regiony/u-lvovi-pid-chas-matchu-karpat-zapustyly-pisniu-timati-iak-na-intsydent-vidreahuvaly-u-miskradi-197360.html">перед початком домашнього матчу львівських "Карпат" на стадіоні "Україна" ввімкнули ремікс пісні російського репера Тіматі</a>, в якій є слова "Я люблю тебя, Москва, люблю тебя". Виконавчий директор "Карпат" Ростислав Ящишин заявив, що "така лажа не має пройти без покарання".</blockquote>
    </article>
  </body>
</html>