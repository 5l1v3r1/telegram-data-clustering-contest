<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710147"/>
    <meta property="og:site_name" content="ישראל היום"/>
    <meta property="article:published_time" content="2019-11-25T15:38:05+00:00"/>
    <meta property="og:title" content="כך תחזרי לאימונים לאחר לידה"/>
    <meta property="og:description" content="למרות ה&quot;טלטלה&quot; שבהריון ואחריו, אחד הדברים המומלצים בחזרה לשגרה הוא לחזור ולהתאמן • כך תעשו זאת נכוןדיאטה ותזונה"/>
  </head>
  <body>
    <article>
      <h1>כך תחזרי לאימונים לאחר לידה</h1>
      <h2>למרות ה"טלטלה" שבהריון ואחריו, אחד הדברים המומלצים בחזרה לשגרה הוא לחזור ולהתאמן • כך תעשו זאת נכון</h2>
      <address><time datetime="2019-11-25T15:38:05+00:00">25 Nov 2019, 15:38</time> by <a rel="author" href="https://www.israelhayom.co.il/writer_articles?tid=86493" target="_blank">עומר רוזנברג</a></address>
      <p>בטירוף של החיים, המילה "איזון" הופכת להיות מילה נחשקת מאוד. אין ספק שכשמדובר בחודשים הראשונים של אחרי הלידה, כל מה שהכינו אותך אליו הוא שום דבר לעומת המציאות, ואת מוצאת את עצמך מתמודדת עם מציאות חדשה, עולם חדש וגוף נפש שאת לא מכירה. </p>
      <p>כן, האיזון הופר. את מוצפת בהורמונים מצד אחד וחסרה בשעות שינה מצד שני, הגוף עובר טלטלה רצינית – הוא משתנה מבפנים ומבחוץ ולפעמים את מרגישה שמרוב שקשה הדבר האחרון שאת רוצה לשמוע עליו זה אימון כושר.</p>
      <p>אבל מעבר למסך העשן חשוב שנדע למה כן כדאי לחזור, בהדרגה, לפעילות גופנית.</p>
      <p><b>לעזור לגוף לחזור לעצמו – </b>נכון, אנחנו מחכים שהגוף יחזור לעצמו וזה לוקח זה, שינויים רבים קורים, החל מהרחם לשינויים בעצמות האגן, שרירי הבטן ולחומרים המופרשים במהלך ההריון ואחריו, אבל דווקא פעילות גופנית מותאמת יכולה לעזור לגוף לחזור לעצמו, לשרירים להתחזק ולך להתחיל לראות את השינוי חזרה.</p>
      <p>גם תחושת <b>השליטה על גופך </b>חשובה לא פחות. המצב התפיסתי שרבות מההריוניות עוברות לפיו אני מאבדת שליטה על הגוף משתנה דרך העשייה, עשייה מביאה לתוצאה. נכון, זה לוקח הרבה זמן וזה לא פשוט אבל בצעדים קטנים השינוי יגיע, בזכותך ורק בזכותך את תקבלי את השליטה על הגוף חזרה והתחושה תהיה נהדרת.</p>
      <figure>
        <img src="https://www.israelhayom.co.il/sites/default/files/u55079/gettty-%2B655654.jpg"/>
      </figure>
      <p><b>לחזור לשגרת אימונים בבטחה</b>// גטי אימג'ס</p>
      <p><b>בלון החמצן שלך –</b> בתוך כל רכבת ההרים האימון יכול להיות הזמן שלך עם עצמך, שקט בראש, ניתוק, זמן שבו את יכולה לקבל כוחות כדי לתת בחזרה. תמצאי את מה שעושה לך טוב, לכי להוציא אגרסיות על שק האיגוף או צאי לריצה קלה, תרימי משקולות או תימתחי ביוגה, כל אחת והשקט שלה, זה כל כך חשוב לנפש שלך.</p>
      <p><b>גופך מבצרך –</b> המטלות היומיומיות גדלו, את צריכה לדאוג לעוד לאופרציה שלמה ולא סתם קוראים לך "סופר אמא" וכשאת מרגישה קצת חלשה את מיד אומרת "אין לי זמן להיות חולה". אז חשוב שתדעי שמחקרים מדגימים מפורשות שפעילות ספורטיבית מותאמת, הדרגתית וייעודית יעילה גם לחיזוק ולשיפור המערכת החיסונית וכי חוסר פעילות גורם להחלשתה.</p>
      <p> זוהי איננה רשימה סגורה אבל זו התחלה חשובה להבין למה כדאי, אולי, לנסות בכל זאת לא לוותר גם בימים שזה נראה בלתי אפשרי על קצת פעילות גופנית.</p>
      <p>
        <b>*יש להיוועץ ברופא ובמאמן כושר מוסמך על חזרה הדרגתית ומתונה עם תוכנית אימונים מותאמת.</b>
      </p>
    </article>
  </body>
</html>