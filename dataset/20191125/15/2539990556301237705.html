<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2410014,Tajna-operacja-NBP-Do-Polski-wrocilo-100-ton-zlota-z-Anglii"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T15:34:00+00:00"/>
    <meta property="og:title" content="Tajna operacja NBP. Do Polski wróciło 100 ton złota z Anglii"/>
    <meta property="og:description" content="- Cały proces wymagał szczegółowego przygotowania i zachowania całkowitej dyskrecji - powiedział prezes NBP Adam Glapiński. Około 100 ton złota sprowadzono do kraju z Banku Anglii. Kruszec, o wartości 18,3 mld zł, będzie przechowywany w skarbcu banku centralnego - poinformował NBP."/>
  </head>
  <body>
    <article>
      <h1>Tajna operacja NBP. Do Polski wróciło 100 ton złota z Anglii</h1>
      <address>
        <time datetime="2019-11-25T15:34:00+00:00">25 Nov 2019, 15:34</time>
      </address>
      <p>
        <b>- Cały proces wymagał szczegółowego przygotowania i zachowania całkowitej dyskrecji - powiedział prezes NBP Adam Glapiński. Około 100 ton złota sprowadzono do kraju z Banku Anglii. Kruszec, o wartości 18,3 mld zł, będzie przechowywany w skarbcu banku centralnego - poinformował NBP.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/559421ba-6e83-4eba-944d-2361934b0c47.mp3"/>
          </figure>
          <p>NBP zakończył sprowadzanie do kraju 100 ton złota (IAR)</p>
        </li>
      </ul>
      <ul>
        <li>
          <b>Prezes NBP podkreślił, że operacja przenoszenia złota była niezwykle skomplikowana</b>
        </li>
        <li>
          <b>Adam Glapiński mówił, że złoto przenoszono drogą lotniczą</b>
        </li>
        <li>
          <b>Cały proces wymagał zachowania całkowitej dyskrecji - podkreślił prezes NBP</b>
        </li>
        <li>
          <b>W operację był zaangażowany m.in. Bank Anglii</b>
        </li>
        <li>
          <b>Wartość sprowadzonego kruszcu to 18,3 mld zł - zaznaczył Glapiński</b>
        </li>
        <li>
          <b>Prezes NBP stwierdził, że "są to rezerwy, które będą strzegły bezpieczeństwa finansowego Polski"</b>
        </li>
      </ul>
      <p>- Operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała operacja została m.in. wykonana drogą lotniczą, poprzez lotniska w Poznaniu i Warszawie - powiedział Adam Glapiński.</p>
      <related>
        <a href="https://www.polskieradio24.pl/42/273/Artykul/2379273,NBP-podal-dane-o-aktywach-rezerwowych-Polski-Rezerwy-coraz-wieksze"/>
      </related>
      <p>Prezes dodał, że w realizację zadania było zaangażowanych wiele osób reprezentujących Narodowy Bank Polski, Policję, Straż Graniczą, Porty Lotnicze, firmy lotniskowej obsługi naziemnej, a także Bank Anglii, firmę transportującą oraz policję brytyjską.</p>
      <p>
        <b>Trwała rezerwa</b>
      </p>
      <p>- Złoto jest niepodważalną i trwałą wartością. Osiągnęliśmy poziom średni, jeśli chodzi o rezerwy w złocie europejskich banków centralnych. Nie będziemy nim obracać, myślimy jako o trwałej rezerwie. Mamy kilkanaście miejsc w Polsce, które odgrywają rolę skarbca, gdzie nasze rezerwy są bezpieczne. Wartość sprowadzonego kruszcu to 18,3 mld zł - dodał prezes NBP.<br/><br/>Glapiński dodał, że zakupy złota wynikają z wyjątkowo dobrej sytuacji gospodarczej i stałego przyrostu rezerw dewizowych - o ponad 30 mld euro w ciągu ostatnich pięciu lat. - Zakup złota pozwolił więc nie tylko zwiększyć strategiczny bufor bezpieczeństwa finansowego kraju, ale także zbliżyć NBP pod względem udziału złota w rezerwach dewizowych do średniej w bankach centralnych na świecie - 10,5 proc. - dodał.</p>
      <p>
        <b>Budowa siły gospodarczej państwa</b>
      </p>
      <p>- W roku, w którym świętujemy stulecie polskiego złotego, jako fundamentu siły gospodarczej naszego kraju, udało się zwiększyć strategiczne rezerwy złota i podjąć działania w celu repatriacji znacznej części polskiego złota do kraju. Realizując nasze konstytucyjne, ustawowe i po prostu patriotyczne zobowiązanie nie tylko budujemy siłę gospodarczą państwa polskiego, ale też tworzymy rezerwy, które będą strzegły jego bezpieczeństwa finansowego. Taki jest światowy trend, ale także oczekiwanie polskiego społeczeństwa - powiedział, cytowany w komunikacie, prof. Adam Glapiński, prezes Narodowego Banku Polskiego.</p>
      <related>
        <a href="https://www.polskieradio24.pl/42/259/Artykul/2336426,Narodowy-Bank-Polski-zwiekszyl-zasoby-polskiego-zlota-Mamy-go-wiecej-niz-Szwecja-czy-Belgia"/>
      </related>
      <p>Narodowy Bank Polski informował w lipcu br., że w latach 2018-2019 zasoby złota NBP wzrosły o 125,7 ton, do 228,6 ton. - 25,7 ton złota NBP kupił w roku 2018. Dzięki zakupom zrealizowanym w ostatnich 12 miesiącach, za kadencji prof. Adama Glapińskiego, NBP przesunął się z 34. na 22. pozycję wśród banków centralnych na świecie i z 15. na 11. miejsce w Europie, wyprzedzając wszystkie kraje regionu - podali przedstawiciele banku.</p>
      <p><b>"Najwyższa jakość złota"</b><br/><br/>Bank centralny przekazał, że złoto NBP jako składnik oficjalnych aktywów rezerwowych, spełnia międzynarodowe standardy czystości i ma postać sztab London Good Delivery. - Złoto NBP w Banku Anglii jest utrzymywane na tzw. allocated account, tj. każda sztaba przypisana do rachunku NBP jest jednoznacznie identyfikowalna, posiada unikatowy numer seryjny i znak rafinera.</p>
      <p>Najwyższa jakość złota NBP oraz wysokie standardy jego przechowywania zostały dodatkowo potwierdzone podczas inspekcji przeprowadzonej przez pracowników NBP w Bank of England w czerwcu br. - przekazano. Dla upamiętnienia procesu sprowadzenia zasobów złota do Polski NBP wyemituje w grudniu okolicznościową złotą monetę w kształcie sztabki.</p>
      <p>pb</p>
      <related>
        <a href="https://www.polskieradio.pl/42/259/Artykul/2390788,Zmalalo-zadluzenie-Polski-NBP-podal-dane"/>
      </related>
    </article>
  </body>
</html>