<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttonapoli.net/calciomercato/ibra-proposta-da-6mln-del-milan-non-lo-soddisfa-napoli-e-bologna-alla-finestra-415731"/>
    <meta property="og:site_name" content="TUTTONAPOLI.net"/>
    <meta property="article:published_time" content="2019-11-25T15:10:00+00:00"/>
    <meta property="og:title" content="Ibra, proposta da 6mln del Milan non lo soddisfa: Napoli e Bologna alla finestra"/>
    <meta property="og:description" content="Vista l'involuzione di Piatek e il ritardo di maturazione di Leao, il Milan è alla ricerca di un attaccante in vista del mercato di gennaio."/>
  </head>
  <body>
    <article>
      <h1>Ibra, proposta da 6mln del Milan non lo soddisfa: Napoli e Bologna alla finestra</h1>
      <h2>Vista l'involuzione di Piatek e il ritardo di maturazione di Leao, il Milan è alla ricerca di un attaccante in vista del mercato di gennaio.</h2>
      <address><time datetime="2019-11-25T15:10:00+00:00">25 Nov 2019, 15:10</time> by <a rel="author">Redazione Tutto Napoli.net</a></address>
      <p>Vista l'involuzione di Piatek e il ritardo di maturazione di Leao, il <b>Milan</b> è alla ricerca di un attaccante in vista del mercato di gennaio. E il nome più caldo è sicuramente quello di <b>Zlatan Ibrahimovic</b>, sul quale però sembrano esserci, ancora una volta, due visioni diverse all'interno del club di via Aldo Rossi: da una parte - sottolinea il Corriere della Sera - ci sono infatti Maldini e Boban che spingono per lo svedese, dall'altra invece c'è l'ad Gazidis che ha un altro modello in testa.</p>
      <p><b>La visione di Maldini e Boban -</b> Per i due dirigenti dell'area tecnica, <i>Ibra</i> è l'uomo giusto per provare a risollevare la stagione. Negli ultimi giorni, hanno presentato la loro offerta al centravanti svedese, il quale ha preso tempo e ha fatto sapere che gli serviranno una decina di giorni per decidere il suo futuro. La proposta milanista di 6 milioni di euro complessivi per 18 mesi non sembra convincerlo del tutto e per questo sia Bologna che Napoli restano alla finestra.</p>
      <p><b>Gazidis e il modello Atalanta -</b> Ivan Gazidis - continua il <i>Corriere della Sera</i> - non è molto convinto di andare a prendere un 38enne, ma se dovesse arrivare sarebbe solo perché avrà derogato alla sua linea, accontentando Maldini e Boban. In realtà, però - si legge - vorrebbe accelerare sulla strada che ha individuato da tempo: il modello che cita ai suoi collaboratori è quello dell’Atalanta, per costanza di risultati, gioco espresso, corsa, intensità e, non ultimo, monte ingaggi.</p>
    </article>
  </body>
</html>