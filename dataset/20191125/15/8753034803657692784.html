<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/mREP5p/jarstein-ble-utvist-naa-er-straffen-klar"/>
    <meta property="og:site_name" content="Aftenbladet"/>
    <meta property="article:published_time" content="2019-11-25T15:04:53+00:00"/>
    <meta property="og:title" content="Jarstein ble utvist. Nå er straffen klar."/>
    <meta property="og:description" content="Rune Almenning Jarstein er ilagt to kampers karantene for det røde kortet han pådro seg i Hertha Berlins bundesligamareritt mot Augsburg søndag."/>
  </head>
  <body>
    <article>
      <h1>Jarstein ble utvist. Nå er straffen klar.</h1>
      <h2>Rune Almenning Jarstein er ilagt to kampers karantene for det røde kortet han pådro seg i Hertha Berlins bundesligamareritt mot Augsburg søndag.</h2>
      <address><time datetime="2019-11-25T15:04:53+00:00">25 Nov 2019, 15:04</time> by <a rel="author">NTB</a></address>
      <p>Disiplinærkomiteen i Tysklands fotballforbund besluttet mandag lengden på den norske landslagskeeperen karantene.</p>
      <p>Hertha Berlin røk 0-4 for Augsburg og stupte videre nedover bundesligatabellen. Nå har hovedstadsklubben kun tre lag bak seg.</p>
      <p>Jarstein hadde ingen god dag på jobben søndag. I løpet av 28 minutter hadde han sluppet inn to mål og pådratt seg rødt kort. Utvisningen kom som følge av situasjonen som ledet til Augsburgs 2-0-scoring.</p>
      <p>Først fikk Jarstein et dårlig touch på et tilbakespill. Augsburgs Florian Niederlechner snappet ballen, men ble taklet høyt oppe på leggen av nordmannen i samme slengen. Ballen spratt så til Sergio Cordova, som satte den i det åpne målet. I skuddøyeblikket leverte den norske burvokteren nok en sugende takling og traff rett under kneet til målscoreren.</p>
      <aside>
        <a href="https://www.aftenbladet.no/article/sa-jdnanq.html">Marerittminutter for Jarstein: Først kjempetabbe - så utvisning</a>
      </aside>
      <p>Etter at VAR hadde vurdert de to situasjonene, trakk dommeren opp det røde kortet.</p>
      <p>Utvisningen førte til at Herthas andre nordmann, Per Ciljan Skjelbred, ble byttet ut for å gi plass til reservekeeper Dennis Smarsch.</p>
      <p>I Hertha-leiren ulmer det etter søndagens stortap. Tyske medier meldte mandag om at krisemøter som involverer både administrasjonen og klubbens styre skal finne sted mandag og tirsdag.</p>
      <p>Hvor lenge trener Ante Covic får beholde jobben, omtales som svært uvisst. Det spekuleres i muligheten for at Jürgen Klinsmann, som har en rådgiverrolle i Hertha-systemet, kan gjøre et trenercomeback.</p>
      <p>Ifølge fotballmagasinet Kicker skal imidlertid ikke det være særlig sannsynlig.</p>
    </article>
  </body>
</html>