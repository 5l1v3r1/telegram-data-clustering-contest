<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/bar-vallalkozoszellemuek-a-fiatalok-a-kockazatok-visszatartjak-oket-1890258/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T15:57:00+00:00"/>
    <meta property="og:title" content="Bár vállalkozószelleműek a fiatalok, a kockázatok visszatartják őket"/>
    <meta property="og:description" content="Kevesen gondolják úgy, hogy érthető adórendszer és támogató oktatási rendszer állna rendelkezésre a vállalkozóvá váláshoz."/>
  </head>
  <body>
    <article>
      <h1>Bár vállalkozószelleműek a fiatalok, a kockázatok visszatartják őket</h1>
      <address><time datetime="2019-11-25T15:57:00+00:00">25 Nov 2019, 15:57</time> by <a rel="author">VG</a></address>
      <p>A vállalkozói létforma továbbra is népszerű Magyarországon, a fiatalok a legmotiváltabbak a saját vállalkozás elindítására. Még szabadidejükből is áldoznának és üzleti ötletük is lenne, de a bukástól való félelem és a kezdőtőke hiánya hátráltatja leginkább őket.</p>
      <p>Többek között erről esett szó a FIVOSZ Fiatal Vállalkozók Hete november 20-i kerekasztal-beszélgetésén, ahol az Amway Globális Vállalkozói Jelentés legutóbbi eredményei mellett a közvetlen értékesítés, mint népszerű vállalkozási forma is terítékre került.</p>
      <p>A beszélgetés első témája az Amway Globális Vállalkozói Jelentése volt, mely a vállalkozói környezet és a vállalkozói hajlandóság változásait követi nyomon. Az Amway kutatásából kiderül, a vállalkozói létforma továbbra is népszerű itthon és külföldön is. Magyarországon – összhangban a globális tendenciákkal – a fiatalok a legmotiváltabbak, a 35 év alattiak számára a leginkább vonzó (46 százalék) a vállalkozói létforma az eredmények alapján.</p>
      <p>Az Amway AGER kutatásának fókuszában minden évben más kiemelt téma áll. A legutóbbi felmérés egyebek mellett arra is választ adott, milyen külső és belső tényezők segíthetik, vagy éppen hátráltathatják az embereket abban, hogy önálló vállalkozásba kezdjenek.</p>
      <figure>
        <img src="https://www.vg.hu/wp-content/uploads/2019/01/shutterstock1051249994.jpg"/>
        <figcaption>Fotó: Shutterstock</figcaption>
      </figure>
      <p>Az adatokból kiderült:</p>
      <ul>
        <li>hajlandóak vagyunk feláldozni szabadidőnket (39 százalék),</li>
        <li>tele vagyunk üzleti ötlettel (35 százalék)</li>
        <li>és úgy érezzük, szűkebb környezetünk mindenben mellettünk állna (52 százalék),</li>
      </ul>
      <p>ha céget alapítanánk.</p>
      <aside>Viszont ami leginkább visszatart bennünket a vállalkozástól, az az, hogy kevesen vállaljuk a bukás kockázatát (14 százalék) és kevesen (12 százalék) tartjuk magunkat képesnek arra, hogy előteremtsük a vállalkozáshoz szükséges kezdőtőkét</aside>
      <p>És vajon milyen hatással vannak a külső tényezők, a gazdasági környezet a vállalkozói hajlandóságra? A felmérésből kiderül: a megkérdezettek negyede szerint a vállalkozáshoz szükséges technológiák itthon is elérhetőek, de kevesen gondolják úgy, hogy érthető adórendszer (14 százalék) és támogató oktatási rendszer (13 százalék) állna rendelkezésre a vállalkozóvá váláshoz. Még ennél is kevesebben vannak azok, akik szerint megfelelő a hazai gazdasági helyzet (10 százalék) és a jogszabályi környezet (9 százalék) a cégalapításhoz.</p>
    </article>
  </body>
</html>