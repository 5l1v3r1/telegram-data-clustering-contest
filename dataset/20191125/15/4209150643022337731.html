<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Turci-pomocu-F-16-testiraju-S-400/570442?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T15:28:03+00:00"/>
    <meta property="og:title" content="Turci pomoću F-16 testiraju S-400"/>
    <meta property="og:description" content="ANKARA - Turski borbeni avioni F-16 će danas letjeti iznad glavnog grada Ankare da bi testirali novi protivraketni sistem S-400."/>
  </head>
  <body>
    <article>
      <h1>Turci pomoću F-16 testiraju S-400</h1>
      <address><time datetime="2019-11-25T15:28:03+00:00">25 Nov 2019, 15:28</time> by <a rel="author">Tanjug</a></address>
      <p>ANKARA - Turski borbeni avioni F-16 će danas letjeti iznad glavnog grada Ankare da bi testirali novi protivraketni sistem S-400.</p>
      <p>Američki avion F-16 preletjeće preko sistema S-400 kako bi se testirao njegov radar, objavio je CNN Turk.</p>
      <p>Očekuje se da će će ruski S-400 u Turskoj biti u potpunosti operativan od aprila naredne godine. Do toga će doći uprkos pritisku SAD da odbaci taj ruski sistem, prenose turski mediji.</p>
      <p>Kupovina ruskog odbrambenog sistema je glavni kamen spoticanja u odnosima Turske sa SAD koje tvrde da S-400 nije kompatibilan sa NATO odbranom i predstavlja opasnost za njihove avione F-35.</p>
      <p>Iz kancelarije guvernera provincije je objavljeno da će turske vazdušne snage preletati preko Ankare u ponedjeljak i utorak sa zadatkom da testiraju radarski sistem odbrane, prenosi Rojters.</p>
      <p>Turska je počela da dobija isporuke dijelova S-400 prošlog jula, ali on još nije operativan. Kako se navodi, tenzije između SAD i Turske uticale su i na prošlogodišnje slabljenje vrijednosti lire od čak 30 odsto.</p>
      <p>Prethodno je jedan viši zvaničnik Stejt departmenta izjavio poslije susreta američkog i turskog predsjednika Donalda Trampa i Redžepa Tajipa Erdogana u Bijeloj kući, da Turska mora da se "otarasi" ruskog sistema.</p>
      <p>Tramp je rekao da su njihovi razgovori bili "divni" ali je nejasno da li su dva NATO saveznika napravili pomak oko pitanja S-400, jer je Erdogan naknadno rekao da američki pritisak da se odustane od kupovine predstavlja kršenje suverenih prava njegove zemlje.</p>
      <p>Vašington je suspendovao Tursku iz programa borbenih aviona F-35 zbog kupovine sistema S-400, upozoravajući Ankaru da bi mogla da se suoči i sa američkim sankcijama. Tramp je rekao Erdoganu da su SAD spremne da prodaju Ankari svoj sistem patriot ukoliko odbaci ruski sistem.</p>
    </article>
  </body>
</html>