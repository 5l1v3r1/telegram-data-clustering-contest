<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tarim-girisimcisine-50-milyon-euro-hibe-216216h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T15:14:07+00:00"/>
    <meta property="og:title" content="Tarım girişimcisine 50 milyon Euro hibe"/>
    <meta property="og:description" content="Tarım ve Orman Bakanı Bekir Pakdemirli, işleme ile pazarlama sektörlerinde, üretici, yetiştirici ve pazarlama alanına yönelik 50 milyon Euro hibe paketi sunduklarını belirtti."/>
  </head>
  <body>
    <article>
      <h1>Tarım girişimcisine 50 milyon Euro hibe</h1>
      <h2>Tarım ve Orman Bakanı Bekir Pakdemirli, işleme ile pazarlama sektörlerinde, üretici, yetiştirici ve pazarlama alanına yönelik 50 milyon Euro hibe paketi sunduklarını belirtti.</h2>
      <address>
        <time datetime="2019-11-25T15:14:07+00:00">25 Nov 2019, 15:14</time>
      </address>
      <p>Pakdemirli, Avrupa Birliği Kırsal Kalkınma Programı-II (IPARD) 8'inci Başvuru Çağrısı'nın tanıtım toplantısındaki konuşmasında kırsal bölgelere yatırım yapacak üretici ve girişimcilerin peşinde olduklarını söyledi. Çağrı kapsamında verilecek yeni hibenin ayrıntılarını anlatan Pakdemirli, işleme ve pazarlama sektörlerinde, 320 milyon lira karşılığı 50 milyon Euroluk hibe paketini üretici, yetiştirici ve yatırımcılara sunduklarını vurguladı. Pakdemirli, ‘'Yeni hibe paketinde, makine ve ekipman alımı ile yenilenebilir enerji ekipmanlarını, yani modernizasyonu destekleyeceğiz'' dedi.</p>
      <p>
        <b>BEŞ SEKTÖR DESTEKLENECEK</b>
      </p>
      <p>IPARD-II 8'inci Başvuru Çağrısı çerçevesinde 5 sektörü destekleyeceklerine dikkati çeken Pakdemirli, şöyle devam etti: ‘'Süt ve süt ürünlerinin işlenmesi ile pazarlanması sektörüne, süt toplama merkezlerine, et parçalama ve işleme tesisleri ile kesimhanelere, su ürünlerinin işlenmesi ve pazarlanması tesisleriyle, meyve ve sebze ürünlerinin işlenmesi ve depolanması yatırımlarına destek sağlayacağız. Sektöre göre değişmekle birlikte yatırımların 1 milyon 250 bin Euro ila 3 milyon Euroya kadar olan kısmına yani 8 milyon lira ila 20 milyon liralık kısmına kadar destek sağlayacağız.''</p>
    </article>
  </body>
</html>