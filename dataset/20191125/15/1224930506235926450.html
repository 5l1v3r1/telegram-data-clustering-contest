<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/talanoviti-v-usomu-najcikavishi-knigi-yaki-napisali-ukrayinski-muzikanti_n170065"/>
    <meta property="og:site_name" content="Радіо Максимум"/>
    <meta property="article:published_time" content="2019-11-25T15:45:00+00:00"/>
    <meta property="og:title" content="Талановиті в усьому: найцікавіші книги, які написали українські музиканти - Радіо Максимум"/>
    <meta property="og:description" content="Часом життєвого досвіду митця забагато для однієї художньої форми – на кшталт пісні, тексту або картини. Тоді музиканти стають письменниками і навпаки. Ми зібрали для вас найяскравіші книжки останніх років, які написали українські музиканти."/>
  </head>
  <body>
    <article>
      <h1>Талановиті в усьому: найцікавіші книги, які написали українські музиканти - Радіо Максимум</h1>
      <address><time datetime="2019-11-25T15:45:00+00:00">25 Nov 2019, 15:45</time> by <a rel="author">Русінкевич Тетяна</a></address>
      <p>
        <b>Часом життєвого досвіду митця забагато для однієї художньої форми – на кшталт пісні, тексту або картини. Тоді музиканти стають письменниками і навпаки. Ми зібрали для вас найяскравіші книжки останніх років, які написали українські музиканти.</b>
      </p>
      <h3>"Реп'яхи", Сергій Колос Мартинюк (Фіолет)</h3>
      <figure>
        <img src="https://maximum.fm/uploads/640w_DIR/media_news/2019/11/5ddbd3d4830a8665141499.jpg"/>
      </figure>
      <p>Сергій Колос Мартинюк – лідер гурту Фіолет, письменник та поет. 13 грудня у київській книгарні "КнигоЛенд" відбудеться презентація дебютної поетичної збірки митця "Реп'яхи" від видавництва "Фабула". Це друга книга в бібліографії Колоса: дебютний роман "Капітан Смуток" вийшов друком у 2018 році. Гості презентації зможуть першими оцінити опубліковані поетичні твори Сергія Мартинюка.</p>
      <p>"Між моїм першим написаним віршем, датованим далеким 1993 роком і виданням дебютної поетичної збірки восени 2019-го, минуло понад чверть століття. За цей час я змінив кілька міст, вивчився на політолога, зайнявся організацією фестивалів, створив доволі популярний український гурт, одружився, завів собаку, закохався у Київ, полюбив оливки, став слухати музику на вінілі і вкотре вернув до паперових книг", – зазначає у післямові нової книги Сергій Колос Мартинюк.</p>
      <h3>"Червоні Хащі", Фоззі (ТНМК)</h3>
      <figure>
        <img src="https://maximum.fm/uploads/640w_DIR/media_news/2019/11/5ddbd3e5eb5b7179234723.jpg"/>
      </figure>
      <p>Книга Олександра Сидоренка, більш відомого за сценічним ім'ям Фоззі, "Червоні Хащі" вийшла друком у 2019 році у Видавництві Старого Лева. Це десята книжка авторства учасника гурту ТНМК, однак лише друга українською мовою.</p>
      <p>"Червоні Хащі" – книжка про те, як віднайти загублений або забутий чи вичерпаний роками сенс життя. Це історія мешканців будинку для людей похилого віку, який стоїть посеред лісу біля Черкасі", – зазначають на сайті ВСЛ.</p>
      <h3>"Добрі новини з Аральського моря", Ірена Карпа (Qarpa)</h3>
      <figure>
        <img src="https://maximum.fm/uploads/640w_DIR/media_news/2019/11/5ddbd40ce9438682155457.jpg"/>
      </figure>
      <p>Ірена Карпа – українська письменниця, співачка, журналістка, телеведуча та перший секретар з питань культури посольства України у Франції. Творчість мисткині безперервно перетікає з однієї художньої форми в іншу. На рахунку гурту Qarpa 9 альбомів, а за останні 19 років Ірена Карпа видала 13 книжок. "Добрі новини з Аральського моря" авторка презентувала у 2019 році, книга вийшла у видавництві #книголав.</p>
      <p>"Роман писався три роки, вбираючи в себе реальні історії реальних жінок. Через це в ньому нема ні повністю позитивних, ні повністю негативних героїнь, а є різні психотипи, де кожна читачка знайде себе. Хтось буде бісити, хтось смішити, хтось змусить плакати. Бо в книзі є все: фешн, секс, стиль життя, зрада, втеча, пошук себе, вбивство, інтрига, смак вина і багато-багато Парижа", – коментує Ірена Карпа.</p>
      <h3>"Антена", Сергій Жадан (Жадан і Собаки)</h3>
      <figure>
        <img src="https://maximum.fm/uploads/640w_DIR/media_news/2019/11/5ddbd42f9819f000185592.jpg"/>
      </figure>
      <p>Сергій Жадан вже понад 10 років поєднує у своїй творчості поезію, прозу та музику. Гурт "Жадан і Собаки" існує з 2000 року, що лише на 5 років пізніше за першу поетичну збірку митця "Генерал Юда". У 2018 році Сергій Жадан презентував поетичну збірку "Антена" видавництва Meridian Czernowitz.</p>
      <p>"Антена" – 80 нових віршів, написаних автором упродовж останніх двох років. Невідомо, на чому тримається чутливість "Антени", але це 80 спроб упіймати коливання повітря, вловити перетікання в просторі невидимих радіохвиль, відчути на дотик час, у якому ми живемо, яким ми дихаємо, який ми проговорюємо", – йдеться у Meridian Czernowitz.</p>
      <related>
        <h4>Читайте також:</h4>
        <a href="https://maximum.fm/maksimum-uvagi-5-knig-yaki-otrimali-prestizhni-nagorodi_n168834"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/nazvani-pretendenti-na-zvannya-najkrashchogo-avto-yevropi-2020_n170096"/>
        <a href="https://maximum.fm/vashi-smakovi-vpodobannya-rozkazhut-naskilki-vi-vpravnij-kohanec_n170061"/>
        <a href="https://maximum.fm/chorna-pyatnicya-2019-poradi-yak-kupiti-na-rozprodazhi-rechi-zi-znizhkami_n170080"/>
      </related>
    </article>
  </body>
</html>