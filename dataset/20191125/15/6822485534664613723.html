<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T15:15:00+00:00"/>
    <meta property="og:title" content="هجوم سعودی‌ها به خرید سهام آرامکو"/>
    <meta property="og:description" content="ایسنا نوشت: خبرگزاری بلومبرگ آمریکا به نقل از منابع مطلع اعلام کرد، این اقدام در حالی صورت می‌گیرد که عربستان شهروندان ثروتمند خود را برای خرید نخستین عرضه عمومی سهام آرامکو ترغیب می‌کند."/>
  </head>
  <body>
    <article>
      <h1>هجوم سعودی‌ها به خرید سهام آرامکو</h1>
      <address>
        <time datetime="2019-11-25T15:15:00+00:00">25 Nov 2019, 15:15</time>
      </address>
      <p>در پی عرضه عمومی سهام شرکت ملی نفت آرامکو، ولید بن طلال، تاجر میلیاردر سعودی و دیگر خانواده‌های ثروتمند این کشور تلاش دارند، سهام این شرکت را خریداری کنند.</p>
      <p>ایسنا نوشت: خبرگزاری بلومبرگ آمریکا به نقل از منابع مطلع اعلام کرد، این اقدام در حالی صورت می‌گیرد که عربستان شهروندان ثروتمند خود را برای خرید نخستین عرضه عمومی سهام آرامکو ترغیب می‌کند.</p>
      <p>نام ولید بن طلال و خانواده العلیان در کنار دیگر تاجران بزرگی که در حوزه نفت فعالیت می‌کنند به عنوان بارزترین نام خریداران سهام آرامکو دیده می‌شود.</p>
      <p>به گفته منابع مذکور، خانواده العلیان، از سهام داران بزرگ بانک سوئیسی "کردیت سوئیس" نیز قصد دارد برای خرید سهام آرامکو صدها میلیون دلار هزینه کند و الولید هم در حال انجام مذاکراتی است تا بخشی از سهام این شرکت را خریداری کند.</p>
      <p>این منابع افزودند، نمایندگان آرامکو با خانواده المجدوعی که در حوزه‌های مختلف از جمله توزیع خودروهای "هیوندای موتور" در عربستان و خدمات لجستیک فعالیت می‌کند، در حال رایزنی هستند تا برای خریداری سهام آرامکو سرمایه‌گذاری کند.</p>
      <p>ریاض بر این باور است که موفقیت فروش نخستین عرضه عمومی سهام آرامکو می‌تواند ارزش کلی آن را که معادل دو تریلیون دلار است، مشخص می‌کند.</p>
      <p>الولید از حامیان اصلی خصوصی‌سازی در عربستان است و در دوره عبدالله بن عبدالعزیز، پادشاه پیشین عربستان این مسأله را مطرح کرد اما وی سپس فاش کرد اظهاراتش در زمینه خصوصی‌سازی به گوش پادشاه نرسیده است و او بعدها این پیشنهاد را با وزرا و محمد بن سلمان، ولیعهد عربستان مطرح کرده است.</p>
      <p>طبق اعلام مجله فوربس، ولید بن طلال با ثروتی نزدیک به ۱۸.۷ میلیارد دلار در صدر فهرست ثروتمندان عرب قرار دارد.</p>
      <p>آرامکو دارای ذخایر نفتی هنگفت نفتی و بزرگترین صادرکننده نفت خام جهان است که اخیرا جزئیات عرضه سهامش را اعلام کرد و ۰.۵ درصد سهام این شرکت برای سرمایه‌گذاری شخصی اختصاص داده شده است.</p>
    </article>
  </body>
</html>