<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/oto-serviscileriguc-birligine-gitti-216214h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T15:11:49+00:00"/>
    <meta property="og:title" content="Oto servisçileri güç birliğine gitti"/>
    <meta property="og:description" content="Tüm Oto Servisleri Federasyonu'na (TOSEF) bağlı Güney Marmara Oto Servisleri Derneği'nin (GÜMOSED) açılışı dün gerçekleştirildi."/>
  </head>
  <body>
    <article>
      <h1>Oto servisçileri güç birliğine gitti</h1>
      <h2>Tüm Oto Servisleri Federasyonu'na (TOSEF) bağlı Güney Marmara Oto Servisleri Derneği'nin (GÜMOSED) açılışı dün gerçekleştirildi.</h2>
      <address>
        <time datetime="2019-11-25T15:11:49+00:00">25 Nov 2019, 15:11</time>
      </address>
      <p>HATİCE DAL</p>
      <p>GÜMOSED Başkanı Ersin Gökdağ, açılıştaki konuşmasında derneğin 70 üyesi olduğunu ifade ederek, Bursa, Balıkesir, Çanakkale, Yalova, Bilecik, Eskişehir ve Kütahya olmak üzere 7 ile hizmet edeceklerini söyledi. Sorunlara çözüm oluşturmak ve hizmet kalitesini arttırmanın öncelikli hedefleri olduğuna işaret eden Gökdağ, TOSEF'e bağlı 10 dernekten biri olan ve Güney Marmara bölgesini kapsadığını kaydetti. Derneğin açılış amacının sektörde birlikteliği oluşturmak ve geleceğe yönelik daha güçlü planlamalar yapmak olduğuna dikkati çeken Gökdağ, ‘'Sektörümüzün ihtiyacı olan yetenekli personele ulaşmak için eğitim ve seminerler düzenlemek, sigorta ve eksperler arasındaki ilişkileri yürütmek için komisyon kurmak, sigorta şirketleri ile dernekler arasında köprü oluşturmak için varız. Girdiğimiz bu yolda sektörümüzü ileriye taşıyabilmek adına tüm iş ortaklarımızın desteği gücümüze güç katacaktır'' dedi. </p>
      <p>
        <b>SEKTÖR CİROSU 3 MİLYAR TL</b>
      </p>
      <p>TOSEF Genel Başkanı Ünal Ünaldı da, amaçlarının oto servisleri sektöründe bir temsiliyet oluşturmak olduğunu dile getirdi. Üç milyar liralık cirosu olan bir pazara sahip olduklarını vurgulayan Ünaldı, ‘'Özel servis üyelerimizin sorunlarının çözümü noktasında kolları sıvayacağız'' diye konuştu. 7. Bölge Esnaf Kefalet Kooperatifleri Birliği Başkanı Bahri Şarlı ise, ‘'Ne kadar birleşirsek o kadar çok iş başarırız. Bu dernekle birlikte bu meslekte yer alan herkesin geleceği daha iyi olacak. Yeni bir yerler açıldığında ve bir şeyler üretildiğinde ben mutlu oluyorum. Nasıl ki kapanan her iş yeri beni üzüyorsa yeniden doğan şeyler mutlu ediyor'' şeklinde konuştu. Açılışta Büyükşehir Başkanvekili Ahmet Yıldız, Yıldırım Belediye Başkanı Oktay Yılmaz, Nilüfer Belediye Başkanı Turgay Erdem ve Kent Konseyi Başkanı Şevket Orhan da hazır bulundu.</p>
    </article>
  </body>
</html>