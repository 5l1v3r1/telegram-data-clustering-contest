<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221049/v-neapole-budu-lietat-mastne-pokuty-vedenie-talianskeho-klubu-potresta-hracov-za-zle-vysledky"/>
    <meta property="og:site_name" content="Športky.sk"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="V Neapole budú lietať mastné pokuty: Vedenie talianskeho klubu potrestá hráčov za zlé výsledky"/>
    <meta property="og:description" content="BRATISLAVA - Futbalisti talianskeho klubu SSC Neapol nezvíťazili v Serie A už vyše mesiaca. Po víťazstve nad Hellasom Verona (2:1) z 19. októbra v ďalších piatich stretnutiach si pripísali až štyri ..."/>
  </head>
  <body>
    <article>
      <h1>V Neapole budú lietať mastné pokuty: Vedenie talianskeho klubu potrestá hráčov za zlé výsledky</h1>
      <address>
        <time datetime="2019-11-25T15:00:00+00:00">25 Nov 2019, 15:00</time>
      </address>
      <p>BRATISLAVA - Futbalisti talianskeho klubu SSC Neapol nezvíťazili v Serie A už vyše mesiaca. Po víťazstve nad Hellasom Verona (2:1) z 19. októbra v ďalších piatich stretnutiach si pripísali až štyri nerozhodné výsledky a prehru na trávniku AS Rím. "Partenopei" sú po 13. kole až na 7. pozícii v ligovej tabuľke, čo predstavuje ich najhorší začiatok sezóny za ostatných desať rokov.</p>
      <p>Nelichotivá situácia zvyšuje tlak na trénera Carla Ancelottiho, ktorý sa postavil proti snahám prezidenta klubu Aurelia De Laurentiisa, aby mužstvo pred zápasmi trávilo čas v hotelových izbách. Najvyšší funkcionár spod Vezuva má podľa denníka Gazzetta dello Sport v talóne ďalší nepopulárny krok smerom k hráčom. Plánuje im napariť veľké pokuty, pričom sa očakáva, že finančné postihy sa budú pohybovať v rozmedzí od 25 do 50 % z hrubej mesačnej mzdy jednotlivých hráčov.</p>
      <p>Uvedené periodikum dodáva, že brazílsky záložník Allan môže po ostrej výmene názorov s De Laurentiisovým synom Edoardom, kde dokonca hrozila fyzická konfrontácia, počítať s pokutou až 200-tisíc eur. V klube by na týchto sankciách mali "vyzbierať" údajne až 2,5 milióna eur. Ako ďalej referuje Gazzetta dello Sport, Allanove dni v Neapole sú spočítané a podobne sú na tom aj ďalší hráči vrátane ofenzívnych lídrov - Lorenza Insigneho, Driesa Mertensa a Josého Callejóna.</p>
      <footer><b>Zdroj:</b> SITA<br/><b>Foto:</b> SITA/AP - Kirsty Wigglesworth</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221021/skriniar-tuzi-po-postupe-do-osemfinale-ligy-majstrov-verim-ze-to-na-konci-zlomime"/>
        <a href="https://sportky.zoznam.sk/c/221011/real-moze-oplatit-parizu-velku-prehru-atletico-sa-postavi-proti-juventusu-turin"/>
        <a href="https://sportky.zoznam.sk/c/220749/real-chce-slovensku-hviezdu-interu-stoj-co-stoj-za-skriniara-je-ochotny-zaplatit-takyto-balik"/>
        <a href="https://sportky.zoznam.sk/c/220715/ac-milano-sa-snazi-ziskat-ibrahimovica-problemom-su-extremne-poziadavky-svedskej-superhviezdy"/>
      </related>
    </article>
  </body>
</html>