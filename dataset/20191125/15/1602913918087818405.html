<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/deputatul-marcel-ciolacu-se-intalneste-luni-cu-liderii-psd-nemultumiti-de-viorica-dancila-avem-nevoie-de-un-nou-inceput-18615326"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T15:15:56+00:00"/>
    <meta property="og:title" content="Deputatul Marcel Ciolacu se întâlneşte, luni, cu liderii PSD nemulţumiţi de Viorica Dăncilă: Avem nevoie „de un nou început”"/>
    <meta property="og:description" content="Marcel Ciolacu se întâlneşte luni după-amiază cu un grup restrâns al liderilor din PSD care vor reformarea partidului şi schimbarea Vioricăi Dăncilă, au declarat surse politice pentru MEDIAFAX. Printre aceştia s-ar număra senatorul PSD Paul Stănescu."/>
  </head>
  <body>
    <article>
      <h1>Deputatul Marcel Ciolacu se întâlneşte, luni, cu liderii PSD nemulţumiţi de Viorica Dăncilă: Avem nevoie „de un nou început”</h1>
      <address><time datetime="2019-11-25T15:15:56+00:00">25 Nov 2019, 15:15</time> by <a rel="author">Alexandru Costea, Mediafax</a></address>
      <p>Marcel Ciolacu se întâlneşte luni după-amiază cu un grup restrâns al liderilor din PSD care vor reformarea partidului şi schimbarea Vioricăi Dăncilă, au declarat surse politice pentru MEDIAFAX. Printre aceştia s-ar număra senatorul PSD Paul Stănescu.</p>
      <p>Sursele politice susţineau că şi primarul general al Capitalei Gabriela Firea urma să participe la discuţii, însă ulterior au apărut informaţii potrivit cărora aceasta se află, la ora transmiterii ştirii, la sediul Primăriei şi nu ar merge la o astfel de întâlnire.</p>
      <p>Întrevederea liderilor din cadrul PSD ar putea avea loc la Parlament, potrivit surselor citate.</p>
      <p>Paul Stănescu, fostul lider PSD Olt, este un cunoscut apropiat al lui Marcel Ciolacu, care, după înfrângerea preşedintelui partidului, Viorica Dăncilă, la prezidenţiale, a declarat că social-democraţii au nevoie „de un nou început”.</p>
      <p>Sursele politice exclud posibilitatea ca fostul premier PSD şi actual europarlamentar Mihai Tudose să participe la întâlnire.</p>
      <p>Actualul preşedinte al organizaţiei de Olt, Marius Oprescu, a declarat, duminică seara, că organizaţia pe care o conduce a susţinut de la început că strategia partidului pentru prezidenţiale este greşită.</p>
      <p>Primarul general al Capitalei Gabriela Firea a criticat-o, luni, pe Viorica Dăncilă pentru ”impunerea” în conducerea PSD a lui Gabriel Oprea şi a unor lideri sindicali.</p>
      <p>De asemenea, liderul filialei PSD Giurgiu, Niculae Bădălău, a declarat, luni, că partidul ”trebuie să aibă un nou început” şi că persoanele care au condus campania electorală ”să aibă bărbăţia să îşi asume” eşecul din alegeri.</p>
      <p>Un alt contestatar al Vioricăi Dăncilă este senatorul de Hunedoara, Cristian Resmeriţă, care consideră că preşedintele PSD trebuie să facă un pas în spate, pentru ca social-democraţii să aibă o şansă.</p>
      <p>Comitetul Executiv al PSD se va reuni marţi, de la ora 18.30, a anunţat preşedintele partidului Viorica Dăncilă. Întâlnirea va avea loc la sediul PSD din Kiseleff, iar social-democraţii vor analiza rezultatul alegerilor prezidenţiale, dar şi nemulţumirile din cadrul formaţiunii. La şedinţă există şi posibilitatea convocării unui Congres pentru următoarea perioadă.</p>
      <p>Totodată, Viorica Dăncilă a declarat, duminică seara, că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului.</p>
    </article>
  </body>
</html>