<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521243-vonyo-proc-ceskoslovensko-neproslo-stejnym-hospodarskym-zazrakem-jako-zapad/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T15:39:39+00:00"/>
    <meta property="og:title" content="Vonyo: Proč Československo neprošlo stejným hospodářským zázrakem jako Západ"/>
    <meta property="og:description" content="V roce 1945 skončil nejstrašnější válečný konflikt ve světové historii. Přínesl doposud nepoznanou destrukci a ztráty na lidských životech. Jak na stránkách VoxEU poukazuje ekonom Tamas Vonyo z Bocconi University, následujících 25 let bylo obdobím rych..."/>
  </head>
  <body>
    <article>
      <h1>Vonyo: Proč Československo neprošlo stejným hospodářským zázrakem jako Západ</h1>
      <address><time datetime="2019-11-25T15:39:39+00:00">25 Nov 2019, 15:39</time> by <a rel="author">Patria</a></address>
      <p><b>V roce 1945 skončil nejstrašnější válečný konflikt ve světové historii. Přínesl doposud nepoznanou destrukci a ztráty na lidských životech. Jak na stránkách VoxEU poukazuje ekonom Tamas Vonyo z Bocconi University, následujících 25 let bylo obdobím rychlého hospodářského rozvoje, za kterým stálo několik hlavních faktorů. <br/></b><br/>„Většina evropských ekonomik rozdrcených válkou se dostala na svůj předchozí výkon během pěti let. A následujících 25 let se zapsalo do historie jako období mimořádné makroekonomické stability a společenského pokroku,“ píše ekonom. Přispěl k tomu poválečný růst populace, imigrace i to, že průmyslové podniky prošly válkou často bez větší škody. Platilo to i o elektrárnách a <a href="https://www.kurzy.cz/makroekonomika/prumysl/">průmyslu</a> v Německu a <a href="https://www.zajezdy.cz/italie/">Itálii</a>. Velkou překážkou byla zničená infrastruktura, zejména zbořené mosty a železniční tratě. Díky mobilizaci a počátečnímu udržování státem přísně řízeného systému se ale tyto překážky rychle odstranily. Tím se zabránilo akutnímu nedostatku jídla a zboží, což eliminovalo možné sociální nepokoje a také vysokou <a href="https://www.kurzy.cz/makroekonomika/inflace/">inflaci</a>.</p>
      <p>Vonyo tvrdí, že největší brzdou se postupně staly institucionální a geopolitické faktory. Bylo nutné upustit od státem řízeného systému a přikročit k liberalizaci cen a <a href="https://www.kurzy.cz/mzdy/">mezd</a>. Bylo třeba vypořádat se s nedostatkem <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>, aby mohl nastat dovoz kapitálového zboží a obnova infrastruktury a výrobních kapacit. V neposlední řadě pak bylo důležité vyřešit „německou otázku“ a obnovit tamní <a href="https://www.kurzy.cz/makroekonomika/prumysl/">průmysl</a>. Bez „konstruktivního přístupu Američanů“ by těchto cílů bylo možné dosáhnout jen těžko. Podle ekonoma studie z poslední doby ukazují, že Marshallův plán pomohl více než svou materiální pomocí tím, jaké podmínky se s ním vázaly. Ty mimo jiné přinášely podporu centristickým vládám a marginalizovaly komunistické <a href="https://volby.kurzy.cz/strany">strany</a>, což přinášelo celkovou stabilitu politickému systému. <br/><br/>Cílem Mashallova plánu byla i obnova německého výrobního sektoru, který měl pomáhat rekonstrukci celé evropské <a href="https://www.kurzy.cz/makroekonomika/">ekonomiky</a>. Šlo o „monumentální úkol“ i proto, že letecké bombardování zanechalo miliony lidí bez přístřešku a oni tak žili převážně na venkově bez možnosti nalézt <a href="https://www.zajezdy.cz/">ubytování</a> ve městech. <a href="https://www.kurzy.cz/makroekonomika/prumysl/">Průmysl</a> se tak potýkal s obrovským nedostatkem pracovní síly. Východní Německo přitom „zdědilo vysoce specializované průmyslové oblasti“, které ale byly po válce odříznuty od dodavatelů a největších trhů. Zatímco západní Německo postupně prošlo hospodářským oživením, „škody na východě přetrvávaly.“ <br/><br/>To, že východní <a href="https://www.kurzy.cz/tema/evropa/">Evropa</a> začala za západní v poválečných letech zaostávat, nebylo podle ekonoma ani tak důsledkem socialismu, jako nižších <a href="https://www.kurzy.cz/investice/">investic</a> a celkově slabší aktivity zaměřené na rekonstrukci. A zde pak hrála roli skutečnost, že východní <a href="https://www.kurzy.cz/tema/evropa/">Evropa</a> neměla tak flexibilní <a href="https://www.kurzy.cz/prace/">nabídku práce</a>, která je podle řady studií považována za klíčový faktor, který vedl k rychlému poválečnému rozvoji na Západě. Během války totiž zemřelo 40 milionů lidí z východní <a href="https://www.kurzy.cz/tema/evropa/">Evropy</a>. K tomu je třeba započítat miliony dalších, kteří utekli na Západ. Jeden milion lidí byl také deportován do Sovětského svazu. K tomu je pak nutno přičíst dlouhou řadu těch, kteří byli zmrzačeni fyzicky či psychicky. <br/><br/>Například Československo a Polsko se z tohoto „demografického šoku“ podle ekonoma nezotavily až do šedesátých let. Právě nedostatek pracovní síly a zejména zdravých mladých mužů byl pak podle jeho výzkumu rozhodujícím faktorem, který stál za ekonomickým zaostáváním východního bloku v poválečných letech. „Komunismus a státem řízené hospodářství hrály svou roli, ale není to celý příběh. Počáteční podmínky měla východní <a href="https://www.kurzy.cz/tema/evropa/">Evropa</a> také o mnoho horší než ta západní,“ uzavírá ekonom. <br/><br/>(Zdroj: VoxEU)</p>
      <related>
        <h4>Příbuzné stránky</h4>
        <a href="https://zakony.kurzy.cz/1-1992-zakon-o-mzde/paragraf-4a/"/>
        <a href="https://www.kurzy.cz/zpravy/364890-proc-soucasny-vyprodej-akcii-neni-stejny-jako-behem-internetove-bubliny/"/>
        <a href="https://www.kurzy.cz/tema/detail/sok-pro-fanousky-proc-jsou-ceske-dresy-stejne-jako-slovenske-3106111.html"/>
        <a href="https://www.kurzy.cz/zpravy/61099-proc-majitel-cra-mlci-vi-proc/"/>
        <a href="https://video.kurzy.cz/y/iVg6duGb7oA/"/>
        <a href="https://www.kurzy.cz/zpravy/nazory/A-V-T-27403/"/>
        <a href="https://www.kurzy.cz/zpravy/437789-proc-jsou-rekove-jeste-v-eurozone-a-proc-se-sama-nerozpadla/"/>
        <a href="https://movie.kurzy.cz/y/44whZN6dVl4/"/>
        <a href="https://www.kurzy.cz/zpravy/413772-proc-dolar-neni-bezpecna-mena-a-proc-se-bude-opakovat-rok-1"/>
        <a href="https://zpravy.kurzy.cz/37797-skolne-ve-snemovne-neproslo/"/>
        <a href="https://zpravy.kurzy.cz/222370-obamova-reforma-financnictvi-neprosla-americkym-senatem/"/>
        <a href="https://zpravy.kurzy.cz/235354-nemecka-hypo-real-estate-udajne-neprosla-zatezovymi-testy/"/>
      </related>
    </article>
  </body>
</html>