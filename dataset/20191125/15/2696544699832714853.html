<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Farkas_Florian_nem_vette_at_megbizolevelet_az_Orszagos_Roma_Onkormanyzatban"/>
    <meta property="og:site_name" content="HVG.hu"/>
    <meta property="article:published_time" content="2019-11-25T15:14:00+00:00"/>
    <meta property="og:title" content="Farkas Flórián nem vette át megbízólevelét az új Országos Roma Önkormányzatban"/>
    <meta property="og:description" content="Roma politikusok szerint a Lungo Drom elnöke az országgyűlési képviselőséget fogja választani helyette."/>
  </head>
  <body>
    <article>
      <h1>Farkas Flórián nem vette át megbízólevelét az új Országos Roma Önkormányzatban</h1>
      <address><time datetime="2019-11-25T15:14:00+00:00">25 Nov 2019, 15:14</time> by <a rel="author">hvg.hu</a></address>
      <p>
        <b>Roma politikusok szerint a Lungo Drom elnöke az országgyűlési képviselőséget fogja választani helyette.</b>
      </p>
      <p>Egy kivételével átvették megbízólevelüket az új Országos Roma Önkormányzat (ORÖ) képviselői: a Nemzeti Közszolgálati Egyetemen tartott ünnepségről csak a fideszes Farkas Flórián, a Lungo Drom elnöke hiányzott – írta a <i>Népszava</i>. A rendezvényen azt mondták, hogy Farkas Flórián egy későbbi időpontban veszi át a megbízólevelét, <a href="https://nepszava.hu/3058346_farkas-florian-nem-vette-at-mandatumat">a lap azonban arra emlékeztetett,</a> hogy ez egyáltalán nem biztos, hiszen ebben az esetben</p>
      <blockquote>az összeférhetetlenségi szabályok szerint búcsút kellene intenie parlamenti mandátumának.</blockquote>
      <p>A Népszava által megkérdezett roma politikusok azt mondták: biztosak abban, hogy Farkas Flórián az országgyűlési képviselőség mellett fog dönteni. Már amennyiben a Fidesz enged számára választási lehetőséget.</p>
      <p>A települési önkormányzati választásokkal egy időben tartott országos roma választáson a Lungo Dromnak nem sikerült többséget szereznie az Országos Roma Önkormányzatban. Farkas Flóriánék szempontjából a legnagyobb gond az, hogy a testületbe bejutott másik három szervezet – Fiatal Romák Országos Szövetsége (Firosz), Roma Polgárjogi Mozgalom, Phralipe – megállapodott egymással: nem kötnek szövetséget a Lungo Drommal.</p>
      <p>Farkas László, a Firosz elnöke a „hármas szövetség” nevében arra kérte Rádi Pétert, a Nemzeti Választási Bizottság (NVB) vezetőjét, hogy hétfőre, a mandátumkiosztás napjára hívja össze az ORÖ alakuló ülését. Rádi azonban a jövő hét keddet, december 3-át jelölte meg. Farkas László szerint az időhúzás a Lungo Drom érdekét szolgálja, ezért tett még egy kísérletet, hogy jobb belátásra bírja az NVB-t, hiába.</p>
      <p>A Lungo Dromnak így még van ideje rá, hogy néhány képviselőt átcsábítson magához, és ezzel többségbe kerüljön a testületben. A vele szemben összefogó szervezetek szerint ez nem fog sikerülni. Sőt.</p>
      <blockquote>Most már a Lungo Dromtól akarnak átjönni hozzánk – idézte a lap az ORÖ egyik képviselőjét.</blockquote>
      <related>
        <a href="https://hvg.hu/itthon/20191115_farkas_florian_lungo_drom_tobbseg"/>
        <a href="https://hvg.hu/itthon/20191017_A_Lungo_Dromellenes_koalicio_zarhatja_le_a_Farkas_Florianfele_korszakot_a_roma_onkormanyzatisagban"/>
      </related>
    </article>
  </body>
</html>