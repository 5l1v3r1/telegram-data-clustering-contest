<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sbu-vikrila-dilkiv-yaki-pidrobili-milyoni-akciznih-marok-642327.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T15:36:42+00:00"/>
    <meta property="og:title" content="СБУ викрила ділків, які підробили мільйони акцизних марок"/>
    <meta property="og:description" content="Правоохоронці затримали 11 зловмисників у Києві та Львові, у тому числі організаторів оборудки"/>
  </head>
  <body>
    <article>
      <h1>СБУ викрила ділків, які підробили мільйони акцизних марок</h1>
      <address>
        <time datetime="2019-11-25T15:36:42+00:00">25 Nov 2019, 15:36</time>
      </address>
      <h4>Правоохоронці затримали 11 зловмисників у Києві та Львові, у тому числі організаторів оборудки</h4>
      <p>Служба безпеки України викрила багатомільйонну схеми із виготовлення та реалізації підроблених марок акцизного податку на горілчану і тютюнову продукцію. Зловмисники встигли реалізувати підробок на 20 мільйонів гривень.</p>
      <p>Про це 25 листопада повідомляє пресцентр СБУ.</p>
      <p>«Оперативники встановили, що організували протиправний бізнес мешканці Львівської та Київської областей. Підробки зловмисники виготовляли на промисловому обладнанні у двох підпільних цехах на Львівщині. Щотижня ділки друкували понад 2 мільйони фальшивих марок акцизного збору. Збували підроблені спецзнаки замовникам по всій Україні через один із недержавних поштових сервісів та через кур’єрів», - говориться у повідомленні.</p>
      <p>Зазначається, що внаслідок діяльності фальшувальників відбувалася масштабна легалізація алкосурогату та контрафактних цигарок, що несла ризики здоров’ю та життю громадян.</p>
      <p>Правоохоронці затримали 11 зловмисників у Києві та Львові, у тому числі організаторів оборудки. Під час обшуків на незаконних типографіях вилучено понад 3 тонни підроблених акцизних марок, обладнання для їх виготовлення, чорнову бухгалтерію, кошти, отримані від протиправної діяльності.</p>
      <p>Наразі затриманим оголошено повідомлення про підозру у вчиненні злочину, передбаченого ч. 3 с. 199 (виготовлення, зберігання, придбання, перевезення, пересилання, ввезення в Україну з метою збуту або збут підроблених грошей, державних цінних паперів чи білетів державної лотереї) Кримінального кодексу України.</p>
      <p>До Солом’янського районного суду міста Києва скеровано обвинувальні акти щодо 8 фігурантів справи.</p>
      <related>
        <a href="https://glavcom.ua/country/criminal/sbu-vikrila-masshtabnu-shemu-finansuvannja-psevdorespublik-cherez-nelegalni-postavki-vugillja-do-jevropejskogo-sojuzu-641931.html"/>
        <a href="https://glavcom.ua/odesa/news/sbu-chinovniki-odeskoji-meriji-privlasnili-100-mln-grn-foto-video-641811.html"/>
        <a href="https://glavcom.ua/news/kontrrozvidka-sbu-poperedila-spivpracyu-derzhsluzhbovcya-z-teroristichnoyu-organizacijeyu-mgb-lnr-641539.html"/>
      </related>
    </article>
  </body>
</html>