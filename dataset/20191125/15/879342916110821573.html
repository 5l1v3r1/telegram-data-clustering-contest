<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/novyna/ekonomika/sud-ne-obmezhyv-nabu-rozsliduvanni-spravy-portu-pivdennyj"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T15:40:01+00:00"/>
    <meta property="og:title" content="Суд не обмежив НАБУ в розслідуванні справи порту «Південний»"/>
    <meta property="og:description" content="Антикорупційний суд не задовольнив клопотання сторони захисту про встановлення процесуальних строків слідству."/>
  </head>
  <body>
    <article>
      <h1>Суд не обмежив НАБУ в розслідуванні справи порту «Південний»</h1>
      <address>
        <time datetime="2019-11-25T15:40:01+00:00">25 Nov 2019, 15:40</time>
      </address>
      <p>
        <b>Суд не обмежив Національне антикорупційне бюро та Спеціалізовану антикорупційну прокуратуру в строках розслідування справи про можливе заволодіння 152 мільйонами гривень морського торговельного порту «Південний».</b>
      </p>
      <p>Таке рішення 20 листопада ухвалив Вищий антикорупційний суд, повідомляє «Слово і Діло».</p>
      <p>Так, адвокат одного з фігурантів справи просив встановити НАБУ і САП строк для завершення слідства. Проте суд відмовив.</p>
      <p>За версією слідства, виконувач обов'язків директора порту «Южний» Віталій Жуковський, його перший заступник Роман Інде та в. о. заступника директора з матеріально-технічного забезпечення Олег Трайдакало (раніше начальник відділу матеріально-технічного забезпечення), ймовірно, скоїли злочин, передбачений ч. 5 ст. 191 Кримінального кодексу України (привласнення, розтрата майна або заволодіння ним).</p>
      <p>Детектив вказував, що в період 2017-2018 років переможцями більшості тендерів порту «Южний» були щонайменше 14 приватних компаній. Досудовим розслідуванням встановлено, що зазначені товариства пов'язані між собою й контролюються керівництвом порту «Южний». Постачання товарів, робіт і послуг у порт координує Жуковський через колишнього директора однієї з приватних компаній, який є його давнім партнером із ведення господарської діяльності.</p>
      <p>У Бюро вважають, що за вказівкою зазначених осіб керівництва порту «Южний» працівники підприємства й тендерний комітет готують тендерну документацію під заздалегідь визначений товар і переможця, тобто включає дискримінаційні умови, а також відхиляє цінові пропозиції інших учасників торгів.</p>
      <p>Також за вказівкою Жуковського та Трайдакала, повідомляють у НАБУ, працівники відділу матеріально-технічного забезпечення порту передають відомості про потреби в закупівлі товарів, робіт або послуг посадовим особам зазначених вище суб'єктів господарювання для пошуку реальних постачальників, формування завищеної ціни закупівлі товарів, робіт або послуг через зазначені підприємства для порту «Южний».</p>
      <p>З 10 квітня 2017 року до 23 квітня 2018 року зазначені товариства виграли понад 50 тендерів у порту «Южний» на загальну суму майже 306 млн грн, сума завищення вартості товарів, робіт, послуг складає понад 152 млн грн. За версією слідства, закупівля товарів, робіт, послуг здійснюється з використанням транзитних підприємств. Різниця між ціною поставки замовнику й ціною закупівлі в реального виробника становить понад 100%, тобто ціна завищується більш ніж удвічі, а на окремі види товарів ціна завищена в 5 разів.</p>
      <p>Як відомо, в рамках цієї справи <a href="https://www.slovoidilo.ua/2018/05/23/novyna/ekonomika/nabu-pidtverdyly-obshuky-portu-yuzhnyj">23 травня НАБУ провело обшук у порту «Южний»</a>. Окрім самого держпідприємства, за інформацією з власних джерел, детективи обшукували й квартири деяких фігурантів розслідування. В одного з них вилучили мобільні телефони та ноутбуки.</p>
      <p>Нагадаємо, <a href="https://www.slovoidilo.ua/2018/05/23/novyna/ekonomika/portu-yuzhnyj-rozpovily-detali-obshukiv-nabu">в порту «Южний» розповіли про обшуки НАБУ</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/06/19/novyna/ekonomika/sprava-portu-pivdennyj-sud-zobovyazav-sap-rozhlyanuty-klopotannya"/>
        <a href="https://www.slovoidilo.ua/2019/10/01/novyna/ekonomika/advokat-xotiv-obmezhyty-nabu-rozsliduvanni-spravy-portu-pivdennyj"/>
        <a href="https://www.slovoidilo.ua/2018/10/11/novyna/ekonomika/port-yuzhnyj-nabu-vyvchyt-rux-koshtiv-po-raxunkax-firm-fihurantiv"/>
      </related>
    </article>
  </body>
</html>