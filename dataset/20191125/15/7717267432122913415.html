<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/neo-sigchrono-aporrimmatoforo-stous-dromous-tou-oreokastrou"/>
    <meta property="og:site_name" content="Voria.gr"/>
    <meta property="article:published_time" content="2019-11-25T15:16:00+00:00"/>
    <meta property="og:title" content="ΝΕΟ ΣΥΓΧΡΟΝΟ ΑΠΟΡΡΙΜΜΑΤΟΦΟΡΟ ΣΤΟΥΣ ΔΡΟΜΟΥΣ ΤΟΥ ΩΡΑΙΟΚΑΣΤΡΟΥ"/>
    <meta property="og:description" content="Το σύνολο του μηχανολογικού εξοπλισμού της καθαριότητας επιθεώρησαν στο εργοτάξιο του δήμου ο Παντελής Τσακίρης και Σοφία Δημητριάδου"/>
  </head>
  <body>
    <article>
      <h1>ΝΕΟ ΣΥΓΧΡΟΝΟ ΑΠΟΡΡΙΜΜΑΤΟΦΟΡΟ ΣΤΟΥΣ ΔΡΟΜΟΥΣ ΤΟΥ ΩΡΑΙΟΚΑΣΤΡΟΥ</h1>
      <h2>Το σύνολο του μηχανολογικού εξοπλισμού της καθαριότητας επιθεώρησαν στο εργοτάξιο του δήμου ο Παντελής Τσακίρης και Σοφία Δημητριάδου</h2>
      <address><time datetime="2019-11-25T15:16:00+00:00">25 Nov 2019, 15:16</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Με ένα ολοκαίνουργιο<b> απορριμματοφόρο</b> τελευταίας τεχνολογίας, ενισχύεται ο μηχανολογικός εξοπλισμός του τομέα καθαριότητας του<b> δήμου Ωραιοκάστρου.</b></p>
      <p>Το σύγχρονο απορριμματοφόρο όχημα με το οποίο εξοπλίστηκαν οι δημοτικές υπηρεσίες από σήμερα το πρωί <b>βρίσκεται στην κυκλοφορία</b>, καθώς έχει πια ενταχθεί στο πρόγραμμα που έχει καταρτίσει η αρμόδια<b> αντιδημαρχία Καθημερινότητας</b>, με σκοπό τη βελτίωση της καθαριότητας σε κάθε γωνιά του δήμου, όπως αναφέρεται σε σχετική ανακοίνωση.</p>
      <p>Λίγο πριν από το πρώτο δρομολόγιό του σε κεντρικές οδικές αρτηρίες του Ωραιοκάστρου το νέο όχημα, όπως και το σύνολο του μηχανολογικού εξοπλισμού της καθαριότητας, επιθεώρησαν στο εργοτάξιο του δήμου ο δήμαρχος Ωραιοκάστρου <b>Παντελής Τσακίρης</b> και η αντιδήμαρχος Καθημερινότητας <b>Σοφία Δημητριάδου</b>.</p>
      <p>«Δεσμευτήκαμε ότι θα δώσουμε με όλες τις δυνάμεις μας τη μάχη για έναν δήμο πιο όμορφο και πιο καθαρό. Η δέσμευσή μας αυτή ισχύει στο ακέραιο και νιώθουμε ευτυχείς που μέρα με τη μέρα μετουσιώνεται σε πράξη», ανέφερε σχετικά ο δήμαρχος Ωραιοκάστρου Παντελής Τσακίρης.</p>
      <p>Από την πλευρά της η αντιδήμαρχος Καθημερινότητας Σοφία Δημητριάδου υπογράμμισε ότι το συγκεκριμένο όχημα έρχεται να προστεθεί στον στόλο των δώδεκα απορριμματοφόρων τον οποίο ήδη διαθέτει ο δήμος. Παράλληλα, η κυρία Δημητριάδου απηύθυνε κάλεσμα προς όλους τους πολίτες να συμμαχήσουν με τον δήμο στην προσπάθεια να αναβαθμιστούν η καθαριότητα και η εικόνα της ευρύτερης περιοχής.</p>
      <p>Το σύγχρονο απορριμματοφόρο που εντάχθηκε και τυπικά από σήμερα στον στόλο των οχημάτων του δήμου Ωραιοκάστρου αποτελεί δωρεά που έγινε προς τον δήμο πριν από περίπου έναν χρόνο από τον Διαδριατικό Αγωγό Φυσικού Αερίου (ΤΑΡ), στο πλαίσιο του διαπεριφερειακού του προγράμματος<b> «ΠΡΟΟΡΙΣΜΟΣ, Η ΠΡΟΣΤΑΣΙΑ/Δωρεά Οχημάτων Κοινής Ωφέλειας»</b>, το οποίο υλοποιήθηκε προς όφελος των τοπικών κοινωνιών στη Βόρεια Ελλάδα. Από την πρώτη ημέρα της ανάληψης των καθηκόντων από τη νέα δημοτική αρχή η αντιδήμαρχος Καθημερινότητας προχώρησε σε όλες τις αναγκαίες ενέργειες, ώστε το απορριμματοφόρο όχημα να τεθεί σε κυκλοφορία και να χρησιμοποιηθεί στη μάχη για έναν δήμο Ωραιοκάστρου πιο καθαρό.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/ston-isangelea-o-tsakiris-gia-tis-katangelies-peri-tin-devao"/>
        <a href="https://www.voria.gr/article/diodia-oreokastrou-etima-tsakiri-na-min-plironoun-i-ergazomeni"/>
        <a href="https://www.voria.gr/article/o-dimos-oreokastrou-allazi-ta-fota-stis-gitonies"/>
        <a href="https://www.voria.gr/article/tsakiris-se-karamanli-katafori-adikia-ta-diodia-sto-oreokastro"/>
        <a href="https://www.voria.gr/article/diodia-oreokastrou-apallagi-gia-katikous-epangelmaties-zita-o-dimos"/>
        <a href="https://www.voria.gr/article/tsakiris-gia-pedkm-ora-i-aftodiikisi-na-mpi-ston-evropaiko-dromo"/>
      </related>
    </article>
  </body>
</html>