<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-law/2019_q4/Article-f2acf9eade2ae61026.htm"/>
    <meta property="og:site_name" content="mako"/>
    <meta property="article:published_time" content="2019-11-25T15:16:00+00:00"/>
    <meta property="og:title" content="מקסים טל, הנאשם ברצח אשתו שוחח עם בתם: &quot;אני מתגעגע&quot;"/>
    <meta property="og:description" content="&quot;אני אוהב אותך, אגיע בקרוב הביתה&quot;, אמר היום מקסים טל, שנאשם ברצח אשתו בדקירות סכין לבתם המשותפת. טל קיבל אישור לקיים שיחה טלפונית עם בנותיו ותוכנן הגיע בבלעדיות לחדשות 12. מכתב האישום שהוגש נגדו בשבוע שעבר עולה"/>
  </head>
  <body>
    <article>
      <h1>מקסים טל, הנאשם ברצח אשתו שוחח עם בתם: "אני מתגעגע"</h1>
      <h2>"אני אוהב אותך, אגיע בקרוב הביתה", אמר מקסים טל, שנאשם ברצח אשתו בדקירות סכין לבתם המשותפת. טל קיבל אישור לקיים שיחה טלפונית עם בנותיו ותוכנן הגיע בבלעדיות לחדשות 12. מכתב האישום שהוגש נגדו בשבוע שעבר עולה כי טל חשד שאשתו מריה מנהלת רומן מחוץ לנישואים ודקר אותה למוות</h2>
      <address><time datetime="2019-11-25T15:16:00+00:00">25 Nov 2019, 15:16</time> by <a rel="author">כרמל ליבמן</a></address>
      <p>לראשונה מאז נעצר לפני כחודש וחצי בחשד לרצח אשתו מקסים טל שוחח היום (שני) עם בתו בת ה-4. בנותיו של מקסים ומריה ז"ל מתגוררות עם אמו של הנאשם ומחר צפוי להתקיים דיון נוסף בבית המשפט במאבק בין אחיה של מריה לאמו של מקסים בשאלת המשמורת על הבנות.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>"אני אוהב אותך ומתגעגע הביתה", אמר טל לבתו הקטנה. גורמים שהיו מעורבים בשיחה אמרו לחדשות 12 כי הילדה התרגשה וסיפרה לאביה הנאשם ברצח על סדר יומה: "אני משחקת עם סבתא, אוהבת אותך".</p>
      <p>גורמים בסביבתו מספרים שהשיחה התקיימה לאחר שעובדים סוציאליים הכינו את טל לשיחה במשך כ-20 דקות. אתמול הסתיים עונש שלילת שיחות הטלפון שקיבל הנאשם, זאת לאחר סנגרו עו"ד רועי קרן הצליח לקצר אותו.</p>
      <p>"הוא דיבר רק עם הבת הקטנה, הגדולה לא הרגישה טוב", תיארה אמו של מקסים, ילנה טל. "הגיעו עובדות הרווחה, שוחחו אתו ועדכנו אותו שמותר לו לדבר עם הבנות". ילנה הדגישה כי ברווחה חוששים בשלב זה לספר לבנות את מה שאירע ואמרו להן שאביהן נמצא בעבודה ואמן בבדיקות.</p>
      <p>"הוא התקשר בשעה 13:00, שאלתי אותו אם הוא רוצה לדבר עם הבת, הוא אמר שכן", מתארת האם. "היא התרגשה מאוד ולא הסתירה את הגעגוע". השניים שוחחו על סדר יומה של הבת ולקראת סוף השיחה הרגיע טל את בתו ואמר כי יחזור בקרוב הביתה.</p>
      <figure>
        <img src="https://img.mako.co.il/2019/10/19/FB_IMG_1571470242189_c.jpg"/>
        <figcaption>מריה טל ז"ל | צילום: באדיבות המשפחה, החדשות</figcaption>
      </figure>
      <p>"אפילו שיש כתב אישום, לא ברור כלום ואני עדיין מאמינה למקסים", משוכנעת האם. "אני מכירה את הילד הזה הכי טוב ויודעת מי הוא. הוא רצה שהמשפחה תהיה שלמה, לא רצה להתגרש, נתן למריה כמה פעמים צ'אנס אפילו שתפס אותה עם בחור אחר, הוא היה מוכן לסלוח. אני בטוחה שהוא זכאי".</p>
      <p>דיון נוסף בשאלת המשמורת על הבנות צפוי להתקיים מחר, כאשר אמו של מקסים ואחיה של מריה דורשים מבית המשפט לקבל את הטיפול בהן. "הן רגילות לנוכחות שלי", סיפר אלכסנדר גרשניק, אחיה של מריה. "הן מרגישות אצלי כמו בבית ואם יעברו אליי הן יתרגלו מהר. יש לי יותר מה לתת להם מבחינה פיזית של ציוד וגם מבחינה רגשית. זה מה שמריה הייתה רוצה, אני מרגיש שהבנות הן חלק מהמשפחה שלי ורוצה לתת להן חום אהבה ומשפחה שלמה כמה שאפשר".</p>
      <p>מנגד, ילנה טל טוענת כי היא זאת שצריכה לקבל את המשמורת: "אני תמיד הייתי לוקחת לגן, שומרת עליהן בחופש, הן חגגו כאן ימי הולדת".</p>
      <figure>
        <img src="https://img.mako.co.il/2019/10/22/lawyer5_c.jpg"/>
        <figcaption>צילום: החדשות 12</figcaption>
      </figure>
      <p><b>עורכי דינו של מקסים טל, רועי קרן וגרגורי שיינפלד, מסרו בתגובה:</b> לאחר תקופה ארוכה בת 50 ימים לערך, שמקסים טל לא ראה ולא שוחח עם בנותיו, החליטה ואף המליצה לשכת הרווחה שמקסים יחדש הקשר הטלפוני עם בנותיו וכך נעשה.</p>
      <h3>חשד שאשתו מקיימת קשר עם אדם אחר</h3>
      <p>כחודש לאחר שדקר למוות את אשתו מריה טל ז"ל בביתם בקריית ביאליק, הוגש בשבוע שעבר כתב אישום נגד מקסים טל. כתב האישום שהוגש לבית המשפט המחוזי בחיפה מייחס לו עבירות של רצח בנסיבות מחמירות, פציעה בנסיבות מחמירות וניסיון להשמדת ראיות‎.</p>
      <p>את כתב האישום הגישה פרקליטות מחוז חיפה לאחר כחודש של חקירה שנוהלה בידי צוות מיוחד של משטרת תחנת זבולון. מעובדות כתב האישום שהוגש הבוקר עולה כי בסוף אוגוסט האחרון החל הנאשם לחשוד באשתו כי היא מקיימת קשר עם אדם אחר. בתקופה הזאת הוא התעמת עם המנוחה במספר הזדמנויות והטיח בה את החשדות שלו. המנוחה מצדה הכחישה את הדברים.</p>
      <figure>
        <img src="https://img.mako.co.il/2019/10/28/2019-10-28_c.jpg"/>
        <figcaption>החשוד ברצח מריה טל</figcaption>
      </figure>
      <p>כתב האישום מתאר גם אלימות שהפעיל לכאורה מקסים נגד רעייתו לפני הרצח וגם את המסלול שעבר באותו היום. על רקע החשד וקנאתו למנוחה, תקף הנאשם ב-6 בספטמבר את המנוחה בפניה. הוא גרם לה שבר באף, והיא גרמה לו לשריטות בפלג גוף עליון, חבלה ולנפיחות בעין ימין. בעקבות כך, נעצר הנאשם ושוחרר בתנאים מגבילים שלושה ימים לאחר מכן. בין תנאי השחרור, אסר בית משפט השלום בקריות על הנאשם ליצור כל קשר עם המנוחה ולהיכנס לתחומי העיר קריית ביאליק, לתקופה של 30 ימים.</p>
      <figure>
        <img src="https://img.mako.co.il/2019/10/19/FB_IMG_1571470424387_c.jpg"/>
        <figcaption>מריה טל ז"ל | צילום: באדיבות המשפחה</figcaption>
      </figure>
      <p>במהלך התקופה הזאת, ועל אף תנאי השחרור, עמדו הנאשם והמנוחה בקשר טלפוני. הנאשם גם הגיע במספר הזדמנויות לדירה ואף חזר להתגורר בדירה ביום ב-8 באוקטובר, בהסכמת המנוחה. חודש ו-3 ימים לאחר מכן, ב-11 באוקטובר בשעה 00:30, נכנס הנאשם לחדר השינה של המנוחה והבחין בהתכתבות בוואטסאפ בינה לבין גבר אחר בטלפון נייד שהשתמשה ללא ידיעתו, ושאותו החביאה מתחת לכרית שלה.</p>
      <h3>לקח את הבנות לגן וחזר כדי לדקור</h3>
      <p>מעיון בהודעות הללו, הבין הנאשם כי המנוחה מקיימת קשר עם אדם אחר. הוא צילם את ההודעות באמצעות הטלפון הסלולרי שלו - והחליט להמית את המנוחה. 6 שעות לאחר מכן, סמוך לשעה 6:30 כשאמור היה ללכת לעבודה, הוא יצא מהדירה ונסע ברכב מהמקום. 20 דקות חלפו, והוא חזר לדירה, לאחר שאביה של המנוחה יצא ממנה לעבודתו ולאחר שהנאשם הודיע למעסיקו שאינו חש בטוב ולא יגיע לעבודה.</p>
      <p>בהמשך אותו בוקר, בשעה 07:20 לערך, העיר הנאשם את שתי בנותיהן הקטנות. המנוחה התעוררה משנתה והנאשם אמר לה שתלך לנוח ושהוא ייקח אותן לגן. סמוך לשעה 07:45 יצא הנאשם מהדירה עם הקטינות ולקח אותן לגן שנמצא במרחק קצר מהדירה. לאחר מכן, חזר הנאשם לדירה, נטל סכין בעלת להב באורך של כ-16 ס"מ ממטבח הדירה, נכנס לחדר השינה של המנוחה ובעת ששכבה על מיטתה דקר אותה בצוואר.</p>
    </article>
  </body>
</html>