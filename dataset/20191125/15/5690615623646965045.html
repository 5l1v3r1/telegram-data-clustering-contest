<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837712-na-kordoni-polschi-ta-ukrayini-zafiksuvali-veliku-chergu-vantazhivok"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T15:58:00+00:00"/>
    <meta property="og:title" content="На кордоні Польщі та України зафіксували велику чергу вантажівок"/>
    <meta property="og:description" content="КИЇВ. 25 листопада. УНН. На кордоні Польщі з Україною вранці у понеділок зафіксували велику чергу вантажівок, час очікування на процедуру митного оформлення …"/>
  </head>
  <body>
    <article>
      <h1>На кордоні Польщі та України зафіксували велику чергу вантажівок</h1>
      <address><time datetime="2019-11-25T15:58:00+00:00">25 Nov 2019, 15:58</time> by <a rel="author">Юлія Шрамко</a></address>
      <p><b>КИЇВ. 25 листопада. УНН. </b>На кордоні Польщі з Україною вранці у понеділок зафіксували велику чергу вантажівок, час очікування на процедуру митного оформлення – приблизно 20 годин. Про це <b>УНН</b> повідомляє з посиланням на Польське радіо.</p>
      <p>Як зазначає видання, перед пунктом пропуску на польсько-українському кордоні "Дорогуськ - Ягодин" (на польському боці) очікує черга приблизно півтисячі вантажівок. Як повідомлено 25 листопада вранці о 8:00, час очікування на процедуру митного оформлення – це приблизно 20 годин.</p>
      <p>Речниця митної палати в Білій Підляській Мажена Сємєнюк звернула увагу, що додатково на посилення руху вплинули вихідні та ремонт контрольно-пропускного пункту. У зв’язку з цим, з руху вилучено дорожні смуги на виїзді з Польщі. Вантажівки перевіряються на меншій кількості смуг. Черга вантажних автомобілів сягає до села Бжезьно.</p>
      <p>Ремонтні роботи в Дорогуську мають завершитися до кінця цього року. Модернізація відбувається також у Гребенному, але тут черг немає.</p>
      <p>Нагадаємо, громадянина України затримали на кордоні Польщі з 25 фальшивими <a href="https://www.unn.com.ua/uk/news/1814802-gromadyanina-ukrayini-zatrimali-na-kordoni-polschi-z-25-falshivimi-pasportami">паспортами</a>.</p>
    </article>
  </body>
</html>