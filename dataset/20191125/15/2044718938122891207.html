<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/25/renault-espace-modellfrissites-2019/"/>
    <meta property="og:site_name" content="Vezess"/>
    <meta property="article:published_time" content="2019-11-25T15:53:15+00:00"/>
    <meta property="og:title" content="Megújult a Renault nagy utazógépe"/>
    <meta property="og:description" content="Ráncfelvarráson esett át a Renault Espace. Félautonóm vezetési funkciók, mátrix-LED fényszóró, online kapcsolódás jelenik meg a crossover-egyterű kínálatában."/>
  </head>
  <body>
    <article>
      <h1>Megújult a Renault nagy utazógépe</h1>
      <address><time datetime="2019-11-25T15:53:15+00:00">25 Nov 2019, 15:53</time> by <a rel="author" href="https://www.vezess.hu/author/svekus-gergo/" target="_blank">Svékus Gergő</a></address>
      <p>
        <b>Ráncfelvarráson esett át a Renault Espace. Félautonóm vezetési funkciók, mátrix-LED fényszóró, online kapcsolódás jelenik meg a crossover-egyterű kínálatában.</b>
      </p>
      <p>Új lökhárító, új hűtőmaszk, erőteljes krómsávok és adaptív mátrix-LED fényszórók határozzák meg a megújult Espace megjelenését. Hátul is új a lökhárító, benne fenékvédőlemez-imitációval. A dupla oválkipufogó sportos hatást kelt, a lámpatestekben diódák világítanak. A keréktárcsa-választék is kibővült.</p>
      <slideshow>
        <figure>
          <img src="https://vezess2.p3k.hu/app/uploads/2019/11/23-21236688_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/22-21236679_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/21-21236678_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/19-21236676_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/17-21236674_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/16-21236670_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/14-21236667_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/13-21236666_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/12-21236665_2019_-_new_renault_espace_initiale_paris.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/11-21236662_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/10-21236661_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/09-21236660_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/07-21236657_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/05-21236655_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/06-21236656_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/04-21236654_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/08-21236658_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/01-21236651_2019_-_new_renault_espace.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/02-21236652_2019_-_new_renault_espace.jpg"/>
        </figure>
      </slideshow>
      <p>Újratervezték a lebegő padlókonzolt is: egyrészt tetszetősebb lett, másrészt praktikusabb is: kapott egy fedett tárolórekeszt, amelyben pohártartók, dupla USB-csatlakozó és AUX-aljzat található. A váltó elektronikus vezérlőkarjának köszönhetően felszabadult helyet a konzol alatt kialakított indukciós telefontöltő-aljzattal használták ki. Szintén újdonság az elektronikus rögzítőféket gázadásig behúzva tartó Auto Hold funkció, a klímaberendezés szellőzésszabályozó tárcsái pedig digitális hőfokkijelzéssel gazdagodtak.</p>
      <figure>
        <img src="https://vezess2.p3k.hu/app/uploads/2019/11/18-21236675_2019_-_new_renault_espace_initiale_paris.jpg"/>
      </figure>
      <p>Új kezelőfelületet kapott az Easy Link multimédiás rendszer. Az álló formátumú, 9,3 colos érintőképernyő a vezető felé dől; az okostelefon-integráció egy sor távfelügyeleti funkciót hoz. Ugyaninnen vezérelhető a hátsó két üléssor lehajtása.</p>
      <p>
        <b><a href="https://www.vezess.hu/hirek/2019/11/25/renault-espace-modellfrissites-2019-videok/">Kattints ide</a>, és nézd meg videón is a megújult Renault Espace-t!</b>
      </p>
      <p>Felszereltségi szinttől függően digitális  a műszeregység; a 10,2 colos kijelző konfigurálható.</p>
      <p>A Bose audiorendszer is megújult, nagyobb teljesítményű hangszórókat (12 db) kapott, a hangzás tisztább, illetve öt előre programozott hangzáskép választható.</p>
      <p>Alapfelszerelés lett a 2,8 négyzetméteres panoráma-üvegtető; az felszereltségi  szinttől függően fix vagy nyitható.</p>
      <figure>
        <img src="https://vezess2.p3k.hu/app/uploads/2019/11/15-21236668_2019_-_new_renault_espace_initiale_paris.jpg"/>
      </figure>
      <p>A legfontosabbak a végére maradtak: a Renault most először kínál adaptív mátrix-LED fényszórót, amely kitakarja a szemből érkező járművekre eső fénypászmákat. A szemből érkező autókat 550, az előttünk haladókat 350 méterről észleli a rendszer kamerája. A fényforrás 50 százalékkal erősebb megvilágítást ad, a látótávolságot 175-ről 220 méterre növeli.</p>
      <p>Megjelentek a kínálatban a félautonóm vezetési funkciók is: az autó képes a sáv középvonalában tartani magát, tartja a követési távolságot, akár állóra fékezi, majd elindítja az autót. A parkolórobot mindent maga végez, még a fékezést is, az autonóm vészfékrendszer pedig mostantól a gyalogosokat is észleli.</p>
      <figure>
        <img src="https://vezess2.p3k.hu/app/uploads/2019/11/20-21236677_2019_-_new_renault_espace_initiale_paris.jpg"/>
      </figure>
      <p><a href="https://www.vezess.hu/hirek/2019/11/25/renault-espace-modellfrissites-2019-videok/">Kattints ide</a> a videókért.</p>
      <footer>Forrás: Renault</footer>
    </article>
  </body>
</html>