<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/cena-brenta-iznad-63-dolara-za-barel/"/>
    <meta property="og:site_name" content="Krstarica"/>
    <meta property="article:published_time" content="2019-11-25T15:59:00+00:00"/>
    <meta property="og:title" content="Cena „brenta“ iznad 63 dolara za barel"/>
    <meta property="og:description" content="SINGAPUR/LONDON - Cena severnomorske nafte &quot;brent&quot; zadržala se danas iznad 63 dolara za barel, jer su pozitivni komentari iz SAD i Kine probudili nadu da"/>
  </head>
  <body>
    <article>
      <h1>Cena „brenta“ iznad 63 dolara za barel</h1>
      <address><time datetime="2019-11-25T15:59:00+00:00">25 Nov 2019, 15:59</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>SINGAPUR/LONDON – Cena severnomorske nafte „brent“ zadržala se danas iznad 63 dolara za barel, jer su pozitivni komentari iz SAD i Kine probudili nadu da bi dve najveće svetske ekonomije uskoro mogle da potpišu privremeni sporazum o okončanju trgovinskog rata.</p>
      <p>Nafta „brent“ je pojeftinila za pet centi na 63,34 dolara za barel, a američka „laka“ nafta (WTI) za 20 centi na 57,57 dolara, javlja agencija Rojters.</p>
      <p>„Još uvek se sve vrti oko trgovinskih pregovora. Izgleda da to trenutno dominira u tržišnim aktivnostima“, rekao je Majkl Mekarti iz sidnejske kompanije „CMC Markets“.</p>
      <p>Američki savetnik za nacionalnu bezbednost Robert O’Brajen izjavio je u subotu da je još uvek moguće da do kraja godine sa Kinom bude postignut trgovinski sporazum o takozvanoj „fazi 1“.</p>
      <p>Kineski dnevnik „Global tajms“ preneo je danas, pozivajući se izvore bliske trgovinskim pregovorima, da su Kina i Sjedinjene Države postigle široki konsenzus o prvoj fazi trgovinskog sporazuma, mada postoje neke razlike oko ukidanja carina.</p>
      <p>(Tanjug)</p>
    </article>
  </body>
</html>