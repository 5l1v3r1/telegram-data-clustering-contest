<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575430/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-25T15:59:27+00:00"/>
    <meta property="og:title" content="ליצמן נפגש עם בכירי משרדו ומנהלי ביה&quot;ח: &quot;נדע לצלוח את הקשיים&quot;"/>
    <meta property="og:description" content="על רקע המשבר הפוליטי בישראל ולקראת היערכות בתי החולים לחורף, נפגש סגן שר הבריאות עם בכירי משרדו ומנהלי בתי חולים מכל הארץ. בפגישה אמר ליצמן לנוכחים, כי למרות התקופה הקשה נדע לצלוח אותה בשילוב ידיים, &quot;גם בתקופה הקרובה שהיא מאתגרת עבור כולנו. אנחנו נפעל להביא את המשאבים הדרושים כשנגיע לקרקע יציבה&quot;"/>
  </head>
  <body>
    <article>
      <h1>ליצמן נפגש עם בכירי משרדו ומנהלי ביה"ח: "נדע לצלוח את הקשיים"</h1>
      <address><time datetime="2019-11-25T15:59:27+00:00">25 Nov 2019, 15:59</time> by <a rel="author">איתי גדסי</a></address>
      <p>
        <b>על רקע המשבר הפוליטי בישראל ולקראת היערכות בתי החולים לחורף, נפגש סגן שר הבריאות עם בכירי משרדו ומנהלי בתי חולים מכל הארץ. בפגישה אמר ליצמן לנוכחים, כי למרות התקופה הקשה נדע לצלוח אותה בשילוב ידיים, "גם בתקופה הקרובה שהיא מאתגרת עבור כולנו. אנחנו נפעל להביא את המשאבים הדרושים כשנגיע לקרקע יציבה"</b>
      </p>
      <figure>
        <img src="http://www.93fm.co.il/wp-content/uploads/2019/11/photo_2019-11-25_17-48-55-e1574697560280.jpg"/>
      </figure>
      <p>לאור חוסר היציבות הפוליטי המתבטא גם באי העברת תקציב המדינה, ובסימן ההערכות לחורף זימן ליצמן את נציגי בתי החולים, האוצר והמשרד. היום (שני) קיים סגן שר הבריאות יעקב ליצמן, יחד עם מנכל המשרד משה בר סימן טוב, פגישה רבת משתתפים במטרה להערך לתקציב בזמן ממשלת מעבר.</p>
      <p>ליצמן אמר שהאתגרים העצומים ידועים וגם המצוקות התקציביות, אבל ברור כי בשילוב ידיים המערכת תדע לצלוח את עונת החורף גם מול הקושי התקציבי של ממשלת המעבר והסיטואציה הפוליטית שנמשכת זמן רב.</p>
      <p>סגן השר ליצמן: "הדרישות שלנו לתקציב לא השתנו, וכולנו יחד רתומים לתוספת המשאבים הנדרשת. אנחנו נמצאים בתקופת מעבר ועונת החורף, ואני יודע ומוקיר את היכולות של צוותי הרפואה הישראליים שהן מהגבוהות בעולם, ואת המחוייבות שלהם לתת טיפול ומזור למטופלים, גם בתקופה הקרובה שהיא מאתגרת עבור כולנו. אנחנו נפעל להביא את המשאבים הדרושים כשנגיע לקרקע יציבה".</p>
      <p>מנכ"ל משרד הבריאות משה בר סימן טוב אמר בישיבה, "כל הנוכחים מבינים את גודל המשימה והאחריות שרובצת על כתפם. אנחנו מתכננים סדרת פגישות נוספות עם השטח ועם מנהלי בתי חולים נוספים במתכונת דומה על מנת להתכונן ולתכלל את האירועים יחד כמערכת אחת".</p>
      <p>עוד הוסיף, "ברור לנו שהמצב אינו אידאלי מבחינה תקציבית אבל יהיה זמן ומקום לדון על הדברים והמטרה המיידית של כולם היא לעבור את התקופה הקרובה ביציבות ושירות מיטבי למטופלים. אני מאמין בצוותים ובדרגים הניהוליים ויודע שהם רתומים למשימה גם בתקופת אי וודאות פוליטית".</p>
      <related>
        <a href="http://www.93fm.co.il/radio/570727/"/>
        <a href="http://www.93fm.co.il/radio/570695/"/>
        <a href="http://www.93fm.co.il/radio/564157/"/>
      </related>
    </article>
  </body>
</html>