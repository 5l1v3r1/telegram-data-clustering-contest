<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3996951_sudut_potvurdi_vota_v_koprivlen_vupreki_glasuvaneto/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T15:31:00+00:00"/>
    <meta property="og:title" content="Съдът потвърди вота в Копривлен въпреки гласуването със симпатично мастило"/>
    <meta property="og:description" content="Административният съд в Благоевград потвърди решението на ОИК - Хаджидимово, за избора на кмет на кметство Копривлен."/>
  </head>
  <body>
    <article>
      <h1>Съдът потвърди вота в Копривлен въпреки гласуването със симпатично мастило</h1>
      <address><time datetime="2019-11-25T15:31:00+00:00">25 Nov 2019, 15:31</time> by <a rel="author" href="https://www.dnevnik.bg/author/468" target="_blank">Видка Атанасова</a></address>
      <p>Административният съд в Благоевград е потвърдил решението на общинската избирателна комисия (ОИК) в община Хаджидимово за избора на кмет на благоевградското село Копривлен, съобщи БТА. В мотивите на решението е отбелязано, че възпроизведеният вот от бюлетините с изчезнало мастило не променя крайния резултат, съобщават от съда.</p>
      <p>Единият от кандидатите за кмет - Ангел Зайков, е оспорил решението на ОИК, с което Лъчезар Банев е обявен за избран на първи тур за кмет на хаджидимовското село Копривлен. В производството по оспорване истинността на съдържанието на протоколите на секционните комисии в село Копривлен и протокола на ОИК - Хаджидимово, е била допусната и изготвена съдебно-техническа експертиза на сто и петдесет бюлетини, отчетени като "неличащи се" в секционна избирателна комисия номер 11 в село Копривлен, съобщават от съда.</p>
      <p>Зайков, издигнат от инициативен комитет, е подал сигнал в деня на местните избори, че жители на Копривлен са гласували с химикалка със симпатично мастило, което изчезва от бюлетината, съобщи "Дарик". По думите му при преброяването членовете на Секционната избирателна комисия установили, че върху много бюлетини има механичен натиск, но няма мастило. По-късно химикалката изчезва от тъмната стаичка.</p>
      <p>При преброяването вечерта е установено, че при 150 бюлетини има механично въздействие върху хартията, но липсва мастилото. Единодушно цялата избирателна комисия подписва протокола с особено мнение. В Административния съд в Благоевград беше внесено искане за касиране на изборите в Копривлен. Жалбата беше подписана от Ангел Зайков и от кандидати за общински съветници от различни политически формации.</p>
      <p>В мотивите на решението на съда е отбелязано, че е установено по несъмнен начин от заключението на вещото лице, че в 137 от изследваните общо 150 бюлетини, отчетени от секционната комисия като "неличащи", ясно личи знак "X" или "V", поставен в квардатчето за гласуване. От тях 72 са за Ангел Зайков, а за избрания кмет Лъчезар Банев - 64, както и една "не подкрепям никого". В мотивите на съда е отбелязано още, че "несъмнено вотът в тези бюлетини е нанесен с пишещо средство, тип химикалка, което според показанията на свидетел е пишело със синьо мастило, тоест вотът на избирателите в тези бюлетини вероятно е упражнен с химикалка с така нареченото изчезващо (симпатично) мастило."</p>
      <p>Въпреки че тези бюлетини не могат да бъдат отчетени като действителни при преброяването, съдът е решил те да бъдат зачетени при проверка на оспореното решение на ОИК - Хаджидимово. Като причина се посочва, че бюлетините съдържат действителен глас и трябва да бъдат зачетени при определяне на крайния резултат за избор на кмет на кметството, иначе се игнорира законното право на глас на 137 избиратели.</p>
      <p>Прибавянето на гласовете от тези бюлетини обаче не променя крайния резултат и оспореното решение на ОИК - Хаджидимово, с което е обявен за избран за кмет на кметство Копривлен Лъчезар Банев, е правилно.</p>
    </article>
  </body>
</html>