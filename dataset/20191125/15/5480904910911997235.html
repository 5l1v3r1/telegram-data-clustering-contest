<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/csu-cr-mela-loni-nadale-nejnizsi-nezamestnanost-v-eu/1825063?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T15:21:00+00:00"/>
    <meta property="og:title" content="ČSÚ: ČR měla loni nadále nejnižší nezaměstnanost v EU"/>
    <meta property="og:description" content="Praha - Česká republika měla loni v Evropské unii třetí rok v řadě nejnižší míru nezaměstnanosti, a to 2,2 procenta. Druhou nejnižší míru nezaměstnanosti mělo Německo s 3,4 procenta, nejvyšší mělo nadále Řecko s 19,3 procenta. Vyplývá to z údajů, které dnes zveřejnil Český statistický úřad ve Statistické ročence 2019."/>
  </head>
  <body>
    <article>
      <h1>ČSÚ: ČR měla loni nadále nejnižší nezaměstnanost v EU</h1>
      <address><time datetime="2019-11-25T15:21:00+00:00">25 Nov 2019, 15:21</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká republika měla loni v Evropské unii třetí rok v řadě nejnižší míru nezaměstnanosti, a to 2,2 procenta. Druhou nejnižší míru nezaměstnanosti mělo Německo s 3,4 procenta, nejvyšší mělo nadále Řecko s 19,3 procenta. Vyplývá to z údajů, které dnes zveřejnil Český statistický úřad ve <a href="https://bit.ly/2Ojfxv7">Statistické ročence 2019</a>.</p>
      <p>Průměr EU byl loni 6,8 procenta a v případě zemí platících eurem 8,2 procenta. ČR měla nejnižší nezaměstnanost i v porovnání se zeměmi mimo EU jako je Japonsko (2,4 procenta) nebo Island (2,7 procenta).</p>
      <p>Ze statistik dále vyplývá, že česká ekonomika loni rostla rychleji než průměr zemí EU i zemí eurozóny. Růst české ekonomiky loni činil tři procenta. Nejrychleji rostl hrubý domácí produkt (HDP) Irska, a to o 8,2 procenta. Ekonomický růst EU byl loni dvě procenta a v eurozóně 1,9 procenta.</p>
      <p>Životní úroveň v Česku se podle zveřejněných statistik loni přiblížila průměrné úrovni zemí EU. Hrubý domácí produkt na obyvatele v paritě kupní síly stoupl na 90 procent EU z předchozích 89 procent. Nejnižší byla tato úroveň v Bulharsku, tedy 50 procent průměru EU.</p>
      <p>Nezaměstnanost zůstává v Česku na nízkých úrovních i letos, i když v porovnání s loňskem je vyšší. V říjnu činila 2,6 procenta, předtím se tři měsíce za sebou držela na 2,7 procenta. Bez práce bylo v říjnu 196.500 lidí, což je nejnižší říjnová hodnota od roku 1996. Analytici očekávají od příštího roku v souvislosti se zpomalováním ekonomiky zvyšování nezaměstnanosti.</p>
      <p>Statistickou ročenku vydává Český statistický úřad každoročně.</p>
    </article>
  </body>
</html>