<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058369_szazotvenezer-kozlekedo-eletet-keseritette-meg-erdogan-latogatasa"/>
    <meta property="og:site_name" content="Népszava"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="Százötvenezer közlekedő életét keserítette meg Erdogan látogatása"/>
    <meta property="og:description" content="Tízezer kieső kilométer, 39 elterelt vagy leállított BKV-járat: érdekes adatokat kaptunk a török elnök látogatásával járó korlátozásokról."/>
  </head>
  <body>
    <article>
      <h1>Százötvenezer közlekedő életét keserítette meg Erdogan látogatása</h1>
      <address><time datetime="2019-11-25T15:53:00+00:00">25 Nov 2019, 15:53</time> by <a rel="author" href="https://nepszava.hu/szerzo/koncz-tamas/" target="_blank">Koncz Tamás</a></address>
      <p>
        <b>Tízezer kieső kilométer, 39 elterelt vagy leállított BKV-járat: érdekes adatokat kaptunk a török elnök látogatásával járó korlátozásokról.</b>
      </p>
      <p>Nem csak idegességünkben érezhettük úgy, hogy teljesen leállt Budapest közlekedése Recep Tayyip Erdogan november 7-i látogatása idején, a Főpolgármesteri Hivataltól kapott adatok alapján tényleg megbénult a főváros. </p>
      <p>Az összesítés nagyrészt a BKK és a BKV adatain alapszik: mint megtudtuk, a négy, illetve nyolcórás időtartamú forgalomkorlátozások markánsan érintették a tömegközlekedést. A BKV járatai november 6-án 236573 kilométert, november 7-én viszont csak 226 706 kilométert futottak, vagyis </p>
      <blockquote>mintegy tízezer kilométer esett ki az elnöki vizittel járó útlezárások miatt.</blockquote>
      <p>A korlátozások az M1-es metró, öt, főként Budán közlekedő villamos (1, 2, 17, 19, 41), kilenc trolibusz ( 70, 72, 73, 74, 74A, 75, 76, 78, 79), huszonkét autóbusz ( 15, 16, 16A, 20E, 25, 30, 30A, 32, 92, 96, 100E, 105, 115, 116, 162, 169E, 196, 196A, 200E, 225, 230, 231), valamint a D11 hajó és a Sikló közlekedését érintették.</p>
      <p>Mindez több tízezer ember napját nehezítette meg: a fővárostól kapott becslések szerint a</p>
      <blockquote>a hatósági forgalomkorlátozások legalább 150 ezer közlekedőnek, közöttük legalább 75 ezer tömegközlekedéssel utazónak okoztak fejfájást.</blockquote>
      <p>Nekik talán kevés lenne Csécsi Soma, a Budapesti Rendőr-főkapitányság (BRFK) <a href="https://nepszava.hu/3056495_nem-viccelnek-a-rendorseg-a-tuntetokre-is-haritja-a-felelosseget-a-csutortoki-kozlekedesi-kaoszert">szóvivőjének érvelése</a>, hogy az Erdogan ellen tüntetők miatt volt annyi fennakadás, vagy hogy „<b>a török elnök Budapest közúthálózatának mintegy 94 ezred százalékán közlekedett, és 15 kerületet nem is érintett.”</b></p>
      <figure>
        <img src="https://nepszava.hu/i/10/12/0/1254710.jpg"/>
        <figcaption>
          <cite>Fotó: Zagyi Tibor / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254710.jpg"/>
        <figcaption>
          <cite>Fotó: Népszava / Zagyi Tibor</cite>
        </figcaption>
      </figure>
      <h3>Mennyibe került ez nekünk?</h3>
      <p>Az Erdogan-látogatásnak természetesen komoly anyagi vonzata is volt: a BRFK<a href="http://www.atv.hu/belfold/20191124-67-millio-forintba-kerult-a-brfk-nak-erdogan-latogatasanak-rendori-biztositasa/hirkereso"> a napokban árulta el</a> (na nem magától, hanem Donáth Anna közérdekű adatigénylésére), hogy<b> 67,7 millió forintot költöttek az a török elnöki vizitre.</b></p>
      <p>A <a href="https://nepszava.hu/3056750_legalabb-tizmillioert-tuntettek-el-a-rendorok-271-autot-erdogan-utjabol">Népszava</a> értesülései szerint a rendőrök legalább tízmillió forintért tüntettek el autókat a konvoj útjából; a látogatásnak további pluszköltségei is lehetnek, hiszen az ORFK és a TEK is részt vett Erdogan budapesti útjának biztosításában.<br/>A fővárosi közlekedési cégek információnk szerint ennél jóval olcsóbban úszták meg a kalandot: a BKV -nak mintegy 1,5 millió forintnyi üzemanyagot „spóroltak meg” az útlezárások,  a BKK-nál viszont közel ugyanennyi, 1,4 millió forintnyi többletet jelentett a látogatással járó pluszmunka kifizetése.</p>
      <p>Információink szerint a Fővárosi Csatornázási Műveknél sem kerültek sokba az előkészületek. A társaság munkatársai olcsó ponthegesztési technikával rögzítették a csatornafedeleket az elnöki konvoj útvonalán; az FKF Zrt. pedig élelmesen akkor szereltette le az útszéli kukákat, amikor azokat amúgy is üríteni kellett volna.</p>
      <figure>
        <img src="https://nepszava.hu/i/10/12/0/1254711.jpg"/>
        <figcaption>
          <cite>Fotó: Peter Murphy Twitter-oldala</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254711.jpg"/>
        <figcaption>
          <cite>Fotó: Peter Murphy Twitter-oldala</cite>
        </figcaption>
      </figure>
      <h3>Ha a késlekedést is kifizetnék….</h3>
      <p>A legtöbb kárt így az Erdogan miatt villamosokról, metrókról leparancsolt, lezárt utcákban veszteglő utasok szenvedték el. </p>
      <p>Az ő kieső idejük egy számítási módszer alapján pénzben is mérhető, és több százmilliós tételt jelenthet. A főváros erről saját becslést készített a Népszava számára, amihez az uniós Integrált Közlekedési Operatív Program (IKOP) projektek előkészítése során alkalmazott <a href="https://docplayer.hu/29250673-Modszertani-utmutato-egyes-kozlekedesi-projektek-koltseg-haszon-elemzesehez.html">költség-haszon elemzés módszerét</a> használták.</p>
      <p>A becslés alapján a munkacélú utazási idő fajlagos értéke 19,9 euró/utasóra, míg a nem munkacélú utazás értéke rövid távon 6,66 euró/utasóra, hosszú távon 8,55 euró/utasóra volt 2014-ben. A számítás alapján, az inflációt is figyelembe véve <b>egy óra időveszteség elméletileg 4200 forintot érne.</b></p>
      <blockquote>150 ezer egyéni és tömegközlekedő 20 perces késése így 100 millió forintos, 40 perces késlekedésük pedig 200 millió forintos kieséssel ér fel.</blockquote>
      <p>Amit persze sohasem törlesztenek majd nekünk. Vigaszt csupán az jelenthet, hogy Erdogan nem mindennap látogat Budapestre.</p>
    </article>
  </body>
</html>