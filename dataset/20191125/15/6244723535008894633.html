<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/swiat/licytacja-pamiatek-po-adolfie-hitlerze-izraelska-fundacja-otrzyma-z-niej-pieniadze/vvsl0bj"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T15:12:00+00:00"/>
    <meta property="og:title" content="Abdallah Chatila wylicytował pamiątki po Hitlerze, by przekazać je izraelskiej fundacji"/>
    <meta property="og:description" content="Libański filantrop wylicytował cylinder Adolfa Hitlera i przekazał go izraelskiej fundacji. Zrobił to, bo nie chciał, by przedmiot wpadł w ręce neonazistów."/>
  </head>
  <body>
    <article>
      <h1>Abdallah Chatila wylicytował pamiątki po Hitlerze, by przekazać je izraelskiej fundacji</h1>
      <h2>Libański filantrop wylicytował cylinder Adolfa Hitlera i przekazał go izraelskiej fundacji. Zrobił to, bo nie chciał, by przedmiot wpadł w ręce neonazistów.</h2>
      <address><time datetime="2019-11-25T15:12:00+00:00">25 Nov 2019, 15:12</time> by <a rel="author">Deutsche Welle</a></address>
      <p>Urodzony w Libanie szwajcarski biznesmen Abdallah Chatila wziął udział we <a href="https://www.dw.com/pl/cylinder-hitlera-i-sukienka-evy-braun-na-aukcji-w-monachium/a-51318455">wzbudzającej licznie kontrowersje aukcji</a> pamiątek po <a href="https://wiadomosci.onet.pl/adolf-hitler">Adolfie Hitlerze</a>, która w odbyła się 20 listopada w Monachium.</p>
      <p>Za 50 tys. euro wylicytował należący do zbrodniarza cylinder. Jak przyznał, zależało mu na tym, by rzeczy tego rodzaju nie znalazły się w rękach neonazistów. - To dla mnie niezwykle ważne, aby przedmioty z tej bolesnej epoki, nie trafiły w niepowołane ręce – wyjaśnił Chatila, w e-mailu wysłanym do Deutsche Welle.</p>
      <ul>
        <li>
          <a href="https://wiadomosci.onet.pl/swiat/austria-dom-hitlera-w-braunau-am-inn-bedzie-posterunkiem-policji/0m43yd6">Dom, w którym urodził się Hitler, zyska nową funkcję</a>
        </li>
      </ul>
      <p>45-latek, który prowadzi w Genewie firmę handlującą diamentami, przyznał, że chciał kupić więcej przedmiotów, ale przegrał w wielu aukcjach. Wśród rzeczy, które biznesmenowi udało się wylicytować, jest także egzemplarz "Mein Kampf" Hermanna Goeringa. Sprzedano go za 130 tys. euro.</p>
      <h3>Chciał dać przykład</h3>
      <p>Wszystkie przedmioty zostały podarowane izraelskiemu stowarzyszeniu Keren Hayesod, które zdecyduje, co z nimi zrobić. Abdallah Chatila ma nadzieję, że trafią one do muzeum Holokaustu, które z pewnością wykorzysta je w najlepszy sposób.</p>
      <p>Rodzina biznesmena zbiła fortunę na handlu diamentami. Chatila wyjaśnił, że dzięki posiadanym środkom finansowym chciał dać dobry przykład w sytuacji, kiedy „w Europie narastają tendencje nacjonalistyczne i antysemickie”.</p>
      <h3>Gest "hojności i solidarności"</h3>
      <p>Szef Europejskiego Stowarzyszenia Żydowskiego, rabin Menachem Margolin, wydał w niedzielę oświadczenie, w którym przyznał, że jest zachwycony gestem Chatili. - To prawdziwy akt dobroci, hojności i solidarności, w dzisiejszym cynicznym świecie – podkreślił.</p>
      <p>Menachem Margolin od początku był przeciwny monachijskiej aukcji pamiątek z czasów nazistowskich, nazywając ją "niemoralną". - Zarabianie na tych splamionych krwią przedmiotach jest błędem, szczególnie w Niemczech - powiedział.</p>
      <ul>
        <li>
          <a href="https://wiadomosci.onet.pl/kraj/w-wilczym-szancu-odkryto-szklarnie-gdzie-uprawiane-byly-warzywa-dla-hitlera/me8kehg">W Wilczym Szańcu odkryto szklarnię, gdzie uprawiane były warzywa dla Hitlera</a>
        </li>
      </ul>
      <p>Wylicytowany składany cylinder wyprodukowany przez J-A. Seidl pochodzi z początku lat 30. XX wieku. Został znaleziony w prywatnej rezydencji Hitlera w Monachium. Z kolei "Mein Kampf", to jeden z egzemplarzy pochodzących z limitowanej edycji, zawierający historię partii nazistowskiej.</p>
      <p>
        <a href="http://onet.tv/i/news/katarzyna-lubnauer-nie-ide-na-emeryture/6qew3x">Katarzyna Lubnauer: nie idę na emeryturę</a>
      </p>
      <p>(ks)</p>
    </article>
  </body>
</html>