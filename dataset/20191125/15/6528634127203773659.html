<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/carige-post-aumento-attuali-azionisti-tra-il-9-e-il-19-per-ccb-opzione-per-salire-fino-al-91"/>
    <meta property="og:site_name" content="FinanzaOnline"/>
    <meta property="article:published_time" content="2019-11-25T15:51:00+00:00"/>
    <meta property="og:title" content="Carige: post-aumento attuali azionisti tra il 9 e il 19%, per CCB opzione per salire fino al 91%"/>
    <meta property="og:description" content="Una volta completato l'aumento di capitale, Banca Carige vedrà come azionista di controllo il FITD, con una quota compresa tra il 73% e l’82%. Secondo azionista sarà Cassa Centrale Banca …"/>
  </head>
  <body>
    <article>
      <h1>Carige: post-aumento attuali azionisti tra il 9 e il 19%, per CCB opzione per salire fino al 91%</h1>
      <address><time datetime="2019-11-25T15:51:00+00:00">25 Nov 2019, 15:51</time> by <a rel="author">Titta Ferraro</a></address>
      <p>Una volta completato l’aumento di capitale, Banca Carige vedrà come azionista di controllo il FITD, con una quota compresa tra il 73% e l’82%. Secondo azionista sarà Cassa Centrale Banca (CCB) con una quota del 9%, ma con il diritto di acquistare tutte le azioni del FITD e di salire quindi ad una quota compresa tra l’82% e il 91%. Gli attuali azionisti deterranno una quota compresa tra il 9% e il 19%. E’ quanto emerge dalla lettera ai dipendenti spedita oggi dai commissari Fabio Innocenzi e Pietro Modiano. La lettera rimarca come il Fondo Interbancario di Tutela dei Depositi ha fatto proprio il piano industriale “Riprendiamoci il Futuro” e crede in un pronto rilancio reddituale della banca che le consentirà di presentarsi in perfetto ordine al momento in cui CCB potrà esercitare i propri diritti. “La vocazione di CCB come banca territoriale attenta alle famiglie e alle piccole medie imprese è garanzia di possibili ulteriori significative sinergie nell’interesse della nostra banca e dei suoi clienti. Se siamo riusciti a trasformare i momenti anche drammatici vissuti nell’ultimo anno in una opportunità per il futuro è anche e soprattutto grazie alla vostra resilienza e al vostro forte legame con la nostra banca”, scrivono Modiano e Innocenzi.</p>
    </article>
  </body>
</html>