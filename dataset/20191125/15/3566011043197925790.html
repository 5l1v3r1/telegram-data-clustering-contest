<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549999.html/%D9%BE%DB%8C%D8%B1%D9%87%D8%A7%D8%AF%DB%8C---%D8%B4%D9%88%DA%A9-%D8%A8%D9%86%D8%B2%DB%8C%D9%86--%D8%A7%DB%8C%D8%AF%D9%87-%D8%AF%D9%88%D9%84%D8%AA%DB%8C-%D9%87%D8%A7-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T15:22:00+00:00"/>
    <meta property="og:title" content="پیرهادی: «شوک بنزین» ایده دولتی‌ها بود"/>
    <meta property="og:description" content="سخنگوی شورای ائتلاف نیروهای انقلاب اسلامی گفت: اصلاحات شوک مبنا محصول اتاق های فکری است که نه تنها به فکر مردم و مشکلاتشان نیست، بلکه ساز و کارهای اصلی آن امنیتی و عملیات روانی است."/>
  </head>
  <body>
    <article>
      <h1>پیرهادی: «شوک بنزین» ایده دولتی‌ها بود</h1>
      <address>
        <time datetime="2019-11-25T15:22:00+00:00">25 Nov 2019, 15:22</time>
      </address>
      <p>سخنگوی شورای ائتلاف نیروهای انقلاب اسلامی گفت: اصلاحات شوک مبنا محصول اتاق های فکری است که نه تنها به فکر مردم و مشکلاتشان نیست، بلکه ساز و کارهای اصلی آن امنیتی و عملیات روانی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محسن پیرهادی سخنگوی شورای ائتلاف نیروهای انقلاب اسلامی در گفت‌وگو با فارس، پیرامون نحوه اجرای طرح افزایش قیمت بنزین، دولت را در این حوزه نا موفق و بی تدبیر ارزیابی کرد و معتقد است دولت برای آرامش و امنیت روانی و اقتصادی مردم، ارزش چندانی قائل نیست.</p>
      <p>  وی در پاسخ به این سوال که آیا دولت در حوزه اقناع مردم پیرامون افزایش قیمت بنزین، در کنترل بازار موفق بوده یا خیر؟، تصریح کرد: بگذارید قدری از عقب تر شروع کنیم. حدود 10 روز است فکر و ذکر مردم بنزینی شده؛ همین حرف یعنی متولیان امر نتوانستند مردم را اقناع کنند که این طرح در راستای هدفمندسازی یارانه است و بحث باید یارانه‌ای و حمایتی باشد نه نگرانی از گرانی.   وی با طرح این سوال که چرا دولت طرح اقتصادی خود را نیمه شب و بدون اطلاع اعلام کرد و مگر می‌خواهیم خشم شب بزنیم؟، خاطرنشان کرد: مردم محرم ما هستند ولی نگاه بعضی آقایان آنقدر امنیتی شده که نمی‌دانند پیوست‌های اجتماعی و ادراکی و اقناعی لازم است. گمان می‌کنند با رفتارهای پادگانی می شود کشور را اداره کرد.    سخنگوی شورای ائتلاف نیروهای انقلاب اسلامی افزود: از این قضیه و اعلام و اقناع که بگذریم، بنا به فرموده مقام معظم رهبری، ما هم مشروط بنای حمایت داشتیم؛ اتفاقا با خوش بینی هم کار کارشناسی را رصد کردیم اما بدون پیش فرض که بررسی کردیم واقعا کارشناسی ندیدیم.   پیرهادی ادامه داد: مگر می‌شود طرح ملی به این عظمت، در چند روز اینگونه دستخوش تغییر شود؟ سهمیه‌ها بالا و پایین شوند و اقشار و اصنافی در آن یا دیده نشده باشند یا کم دیده شده باشند؟ در مناطق محروم، چه تمهیدی دیده شده که یک روستایی بتواند خودش را به شهر و درمانگاه برساند؟ با چه قیمت بنزینی و چه درآمدی هزینه ماشین باید پرداخت شود.   وی با اشاره به معضل گرانی‌ها اظهار داشت: مردم نگران از گرانی هستند و این نگرانی واقعی است چون قیمت ها بالا رفته و اقتصاد را نمی‌شود دستوری اداره کرد. دولت باید حقوق تولید کننده و مصرف کننده را رعایت کند و بتواند بازار را مدیریت کند اما متأسفانه ناکارآمدی دولت، اجازه این کار را نمی‌دهد. در همین چند روز قیمت‌ها بالا رفته وسوال اینکه چه تدبیری شده است.    سخنگوی شورای ائتلاف نیروهای انقلاب اسلامی با بیان اینکه در هر حال فعلا چاره‌ای جز تحمل و البته مطالبه‌گری نداریم، بیان داشت: اما واقعا این دولت، نه رنگ تدبیر دارد نه امید. ولی نقطه امیدوار کننده این است که این مشکلات فارغ از این دولت، قابل حل است و این راه طی شدنی است چون در گام دوم انقلاب، فرصتی برای توقف نداریم و دائم باید در حرکت و تلاش باشیم و این مشکلات هم قطعا حل شدنی است.   پیرهادی در پاسخ به سوال درمورد میزان احتمال موفقیت دولت در مدیریت بازار تصریح کرد: امیدوارم مدیران دولت بتوانند تا روز پایان مسئولیتشان که بیشتر آن هم طی شده، موفق عمل کنند و بیش از این موجب فشار به مردم نشوند. به ویژه آن که این دولت، از روز اول با این ایده محوری روی کار آمد که دوران تحمل فشار گذشته و با تعامل با غرب، باید از هزینه‌ها کاست؛ از همین روی مقدمات تحمل فشار را در جامعه و آمادگی مقابله با آن را در دستگاه های مسئول فراهم نکرد.   وی افزود: من شخصا آرزومندم که تصمیمی که در حوزه بنزین گرفته شد، آخرین دستپخت سیاستمداران و اقتصاد دانان نئولیبرال باشد و دوره فعلی با ثبات تمام شود. باید ماه ها و سال ها طی شود و میلیاردها تومان هزینه شود تا شاخص های کیفیت زندگی بهبود پیدا کند و آرامش مردم بیشتر شود، آن وقت چند مسئول و سیاستمدار اصلاح طلب، عملیات شوک طراحی می‌کنند و جامعه را به ارتعاش می‌اندازند.    سخنگوی شورای ائتلاف نیروهای انقلاب اسلامی ادامه داد: هر بار که به واسطه سیاست های غلط آقایان، زخمی سر باز می‌کند و مگس‌هایی هم گرد آن جمع می‌شوند، هزینه‌های بسیار کلانی به کشور تحمیل می شود که تنها ذکر عناوینش، گفت و گوی مفصل دیگری می طلبد. بی‌ثباتی اقتصادی، کاهش سرمایه‌گذاری خارجی و داخلی، کاهش تبادلات خارجی، افت شاخص‌های امنیت و آرامش روانی، افزایش نرخ درگیری‌ها و اختلافات در بنیان‌ها و شبکه‌های انسانی از جمله خانواده، جمع‌های دوستی و فامیلی و محیط‌های همکاری، گرا دادن به دشمنان ملت و تشدید تحریم های بین المللی و ده ها مشکل دیگر، تنها گوشه‌ای از خسارات عظیمی است که سیاست‌های نئولیبرال و شوک محور که آرامش مردم را اصل نمی دانند، بر کشور تحمیل می‌کند.   پیرهادی در پایان تاکید کرد: در دو سال پایانی دولت، مدیریت غرب‌گرا و نئولیبرال، دارد در تمام ابعاد رخ می‌نماید و خود حداکثری‌اش را به رخ می‌کشد و این اصلاحات شوک مبنا، روی دیگر همان فریب‌های انتخاباتی و محصول اتاق‌های فکری است که کار اصلی‌شان تضعیف نظریات مقاومت و تخریب چهره های انقلابی در ذهن مردم است.   انتهای پیام/</p>
    </article>
  </body>
</html>