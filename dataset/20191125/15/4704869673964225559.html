<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/zakonczyl-sie-kongres-milosierdzia-bozego-w-burkina-faso/"/>
    <meta property="og:site_name" content="eKAI"/>
    <meta property="article:published_time" content="2019-11-25T15:22:00+00:00"/>
    <meta property="og:title" content="Zakończył się Kongres Miłosierdzia Bożego w Burkina Faso"/>
    <meta property="og:description" content="W Sanktuarium Matki Bożej w Yagma w Burkina Faso zakończył się IV Afrykański Kongres Miłosierdzia Bożego, którego motto brzmiało &quot;Miłosierdzie Boże – łaska dla naszych czasów&quot;. Kongres trwał"/>
  </head>
  <body>
    <article>
      <h1>Zakończył się Kongres Miłosierdzia Bożego w Burkina Faso</h1>
      <address><time datetime="2019-11-25T15:22:00+00:00">25 Nov 2019, 15:22</time> by <a rel="author">mm (KAI Wagadugu) / hsz</a></address>
      <p>
        <b>W Sanktuarium Matki Bożej w Yagma w Burkina Faso zakończył się IV Afrykański Kongres Miłosierdzia Bożego, którego motto brzmiało „Miłosierdzie Boże – łaska dla naszych czasów”. Kongres trwał od 19 do 24 listopada w Wagadugu, stolicy Burkina Faso. Na uroczystość przybył mianowany przez papieża Franciszka legat papieski, kard. Dienonné Nzapalainga, arcybiskup metropolita Bangui w Republice Środkowej Afryki.</b>
      </p>
      <p>W liście skierowanym do uczestników Kongresu, Ojciec Święty przypomniał, że św. <a href="https://ekai.pl/search/Jan+Pawe%C5%82+II/">Jan Paweł II</a> w dniu kanonizacji s. Faustyny Kowalskiej ustanowił dla całego Kościoła Niedzielę Miłosierdzia, która jest obchodzona w pierwszą niedzielę po Wielkanocy. Podkreślił, że Miłosierdzie Boże jest dla naszych czasów łaską konieczną.</p>
      <p>W homilii kard. Zapalainga zwrócił się do rządzących państwami i do polityków, by realizowali swoją władzę na wzór Jezusa Chrystusa – by byli dobrymi pasterzami. „W imię Chrystusa Króla Wszechświata, apeluję do wszystkich: pozbądźcie się nielegalnie posiadanej broni – wołał. „Kto tę broń produkuje, kto ją sprzedaje? Kto ją kupuje i w jakim celu?” – pytał. Te słowa mocno zabrzmiały w kontekście ataków dżihadystów, które w ostatnich miesiącach miały miejsce w Burkina Faso, a ostatnie dwa jednocześnie – w czasie trwania Kongresu – w miejscowościach Kelbo i Namissiguima na północy kraju. Na uroczystości był obecny premier Burkina Faso, Christophe Marie Dabiré, mer Wagadugu, Armand Beouinde, Minister Spraw Wewnętrznych, Simeon Sawadogo i pierwsza dama, Sika Kaboré. – Kościół w Burkina Faso ma dobre relacje z władzami lokalnymi i centralnymi – przyznaje ks. Stanisław Filipek, pallotyn, współorganizator Kongresu.</p>
      <p>Konferencje podczas Kongresu miały za zadanie ukazać biblijne i ewangeliczne korzenie Bożego Miłosierdzia oraz uświadomić, w jaki sposób Kościół i chrześcijanie powinni je aplikować w życie społeczne. Biskup Barthelemy Adoukonou z Benina. Podkreślał, że miłosierdzie Boga było w centrum nauczania Jana Pawła II. Papież ten wnikał w tajemnicę serca ludzkiego i pokazywał, że miłosierdzie jest drogą, która prowadzi człowieka ku Bogu. Biskup Octavio Ruiz Arenas z Papieskiej Rady ds. Nowej Ewangelizacji zauważył, że papież Benedykt XVI i papież Franciszek tchnęli ducha Bożego Miłosierdzia w promocję Nowej Ewangelizacji.</p>
      <p>Dużym echem odbiły się konferencje s. Miwiany Krzak ze Zgromadzenia Sióstr Matki Bożej Miłosierdzia, która podkreślała, że ufność w Miłosierdzie Boże jest mostem, który łączy dwie przestrzenie, przestrzeń ludzkiej nędzy i nieskończoną przestrzeń Bożego Miłosierdzia oraz s. Diany Kuczek, która mówiła o znaczeniu grup miłosierdzia w propagowaniu kultu Bożego Miłosierdzia. Siostry podkreślały, że w rozwoju duchowości Miłosierdzia Bożego najistotniejsza jest postawa ufności wobec Boga i miłosierdzia wobec bliźnich, do której tak usilnie zachęcał Jezus św. Siostrę Faustynę. Natomiast w szerzeniu czci Miłosierdzia Bożego i nowych form kultu tj. obraz Jezusa Miłosiernego, Niedzieli Miłosierdzia, koronki do Bożego Miłosierdzia i modlitwy w Godzinie Miłosierdzia koniecznym jest postępowanie według wskazówek Jezusa zawartych w „Dzienniczku” św. Siostry Faustyny.</p>
      <figure>
        <img src="https://ekai.pl/wp-content/uploads/2019/11/IMG_4765-1320x990.jpg"/>
      </figure>
      <p>Każdego dnia Kongresu miała miejsce medytacja nad fragmentami „Dzienniczka” Siostry Faustyny i Koronka do Bożego Miłosierdzia. Był też czas na spowiedź. Duchowe aspekty Miłosierdzia podkreślał w swojej konferencji ks. Patrice Chocholski z Francji, światowy koordynator kongresów Bożego Miłosierdzia. „Spowiedź jest miejscem spotkania z Bożym Miłosierdziem”.</p>
      <p>Uczestnicy Kongresu odwiedzili także szpitale i więzienie w Wagadugu, by powiedzieć o Bożym Miłosierdziu tym, którzy są szczególnie na utratę nadziei w miłość Boga.</p>
      <p>Ważnym punktem Kongresu było wprowadzenie na Kongres relikwii św. Siostry Faustyny, przekazane przez siostry ze Zgromadzenia Sióstr Matki Bożej Miłosierdzia z Łagiewnik. – To relikwie I stopnia, ex ossibus (z kości) – mówi s. Diana Kuczek ze Zgromadzenia Sióstr Matki Bożej Miłosierdzia, wiceprzewodnicząca Stowarzyszenia „Faustinum”, która przywiozła relikwie do Burkina Faso. Relikwie trafią do Sanktuarium Bożego Miłosierdzia w Wagadugu, prowadzonego przez polskich misjonarzy – księży pallotynów. – Kontekst i miejsce tego Kongresu Miłosierdzia Bożego są bardzo ważne: Burkina Faso, którego mieszkańcy przeżywają egzystencjalną katastrofę, są pozbawieni podstawowych rzeczy, środków finansowych, żyją w niedostatku żywności, brakuje im podstawowych dóbr, a także pokoju – muszą uciekać przed atakami. Dobrze, że na uroczystości byli obecni politycy – podsumowuje kard. Philippe Ouédraogo.</p>
      <p>Na zakończenie Mszy św. uczestnicy kongresu zobowiązali do budowania społeczeństwa sprawiedliwości i pokoju. Przedstawiciele delegacji wszystkich krajów otrzymali obraz Jezusa Miłosiernego. Delegację z Polski reprezentowała Monika Mostowska, wiceprezes Pallotyńskiej Fundacji Misyjnej Salvatti.pl. – Jako Fundacja realizujemy Boże Miłosierdzie poprzez walkę z analfabetyzmem, wspieranie edukacji i ośrodków zdrowia, i robimy wszystko, by ratować z ubóstwa coraz więcej osób – podkreślała.</p>
      <p>W kongresie uczestniczyło ponad 1000 osób, z całej Afryki, poza Burkina Faso – z Beninu, Togo, Nigerii, Tanzanii, Kongo, Madagaskaru, Senegalu, Wybrzeża Kości Słoniowej, Ugandy i Rwandy.</p>
      <p>IV Kongres Miłosierdzia Bożego w Burkina Faso był organizowany przez archidiecezję Wagadugu, kard. Philippe Ouédraogo, który zaprosił do współpracy ks. Stanisława Filipka, organizatora poprzedniego Kongresu Bożego Miłosierdzia w 2016 r. w Kigali.</p>
      <figure>
        <img src="https://ekai.pl/wp-content/uploads/2019/11/IMG_4648-1320x990.jpg"/>
      </figure>
      <p> </p>
      <footer>Wagadugu Ⓒ Ⓟ</footer>
      <related>
        <a href="https://ekai.pl/papiez-spotkal-sie-z-ofiarami-potrojnej-katastrofy/"/>
      </related>
    </article>
  </body>
</html>