<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/tak-gmina-szuka-oszczednosci-chce-skrocenia-lekcji-religii-w-szkolach,135533.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T15:21:00+00:00"/>
    <meta property="og:title" content="Tak gmina szuka oszczędności – chce skrócenia lekcji religii w szkołach"/>
    <meta property="og:description" content="Burmistrz Ustrzyk Dolnych Bartosz Romowicz wysłał pismo do metropolity przemyskiego z prośbą o skrócenie godzin lekcji religii w gminnych szkołach. Lekcje te kosztują gminę ponad pół miliona złotych. - Musimy szukać oszczędności – mówi serwisowi PortalSamorzadowy.pl"/>
  </head>
  <body>
    <article>
      <h1>Tak gmina szuka oszczędności – chce skrócenia lekcji religii w szkołach</h1>
      <address><time datetime="2019-11-25T15:21:00+00:00">25 Nov 2019, 15:21</time> by <a rel="author">Tomasz Jakubowski  </a></address>
      <h4>Burmistrz Ustrzyk Dolnych Bartosz Romowicz wysłał pismo do metropolity przemyskiego z prośbą o skrócenie godzin lekcji religii w gminnych szkołach. Lekcje te kosztują gminę ponad pół miliona złotych. - Musimy szukać oszczędności – mówi serwisowi PortalSamorzadowy.pl</h4>
      <hr/>
      <p>Chodzi o zmniejszenie godzin lekcji religii o połowę. Zamiast dwóch godziny w tygodniu byłaby tylko jedna. To nie wszystko. Burmistrz proponuje, by w szkołach, gdzie są klasy (pierwsze i drugie) z liczbą mniej niż 10 uczniów, roczniki połączyć. Na lekcje religii chodziłyby wówczas dwie klasy.</p>
      <p>Chodzi o pieniądze. - W obliczu tego, w jakiej sytuacji są samorządy, szukamy wszelkich oszczędności, zwłaszcza zaczynając od oświaty, bo to do niej, w porównaniu z rokiem ubiegłym, będziemy musieli dopłacić 5 milionów więcej, podczas gdy subwencji mamy o 800 tys. mniej – mówi serwisowi PortalSamorzadowy.pl burmistrz Romowicz.  Podkreśla, że gmina szuka oszczędności w tych miejscach, „które będą jak najmniej uderzały w jakość oświaty”. - Nie w przedmioty, które wynikają z ramowego obowiązkowego programu nauczania, i które potem są na egzaminach, ale te nieobowiązkowe. I w związku z tym chcemy ograniczyć liczbę godzin religii, ograniczamy także tzw. „innowacje” z przedmiotów oraz zajęcia wyrównawcze.</p>
      <p>Pismo do arcybiskupa Adama Szala zostało dostarczone w piątek 22 listopada, nie ma więc jeszcze na nie odpowiedzi. Możemy w nim przeczytać m.in., że  „zmniejszenie liczby godzin zajęć religii pozwoli zapobiec umieszczaniu w planie lekcyjnym katechezy pomiędzy zajęciami obowiązkowymi. W klasach, w których nie wszyscy uczniowie uczęszczają na zajęcia religii, mamy do czynienia z sytuacją, gdzie część uczniów zmuszona jest do biernego oczekiwania na kolejne zajęcia obowiązkowe. W tym czasie gmina jako organ prowadzący ma obowiązek zapewnić tym uczniom zajęcia wychowawcze, co w konsekwencji również powoduje powstawanie dodatkowych kosztów spowodowanych koniecznością zatrudnienia nauczyciela sprawującego opiekę nad tymi uczniami”.</p>
      <p>Jak poinformował nas burmistrz Ustrzyk, za lekcje religii gmina płaci rocznie 530 tys. złotych. Likwidacja godzin oznaczałaby realne oszczędności. W gminie znajduje się 10 szkół.</p>
    </article>
  </body>
</html>